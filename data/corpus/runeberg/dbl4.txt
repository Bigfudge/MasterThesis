DANSK
BIOGRAFISK LEXIKON,
TILLIGE OMFATTENDE
NORGE FOR TIDSRUMMET 1537-1814.

UDGIVET
AF
C. F. BRICKA.

IV. BIND.
CLEMENS-EYNDEN.

KJØBENHAVN.
GYLDENDALSKE BOGHANDELS FORLAG (F. HEGEL & SØN).
GRÆBES BOGTRYKKERI.
1890.
 


Clemens, Johan Frederik, 1749-1831, Kobberstikker,
blev født 29. Nov. 1749 i Golnau nær ved Stettin
og var Søn af en fattig sachsisk Væver, Johan David
C. (f. 1710, d. i Kjøbenhavn 1782). Faderen flyttede
til Danmark, hvorhen han var indkaldt som Klædevæver,
medens C. endnu var et lille Barn, og medtog sin
Søn. I sit 15. Aar kom C. i Lære hos en drikfældig
Malermester, hvor han sysselsattes med simpelt
Dekorationsarbejde, med at male kgl. Navnechiffre i
Flag o. l. Da han var bleven Malersvend, kom han til
Mandelberg, der til sine mange Dekorationsarbejder
benyttede ikke faa dygtige Malersvende, og her lærte
C. Abildgaard, Bradt, Lymann og andre senere bekjendte
Kunstnere at kjende. Samtidig hermed havde han flittig
søgt Akademiets Undervisning. Allerede i 1760,
da han endnu var saa lille af Væxt, at han maatte
staa paa en Skammel for at naa op til Tegnebordet,
havde han meldt sig til Undervisning paa Akademiet,
men var bleven afvist som alt for ung og lille af
Tegnemesteren Hans Clio. Men den gamle Billedhugger
Simon Stanley fattede Interesse for den bortviste
Purk og fik ham optaget i Tegneskolen. Allerede i
1765 vandt C. begge Akademiets Sølvmedailler. Saly,
som den Gang var Akademiets Direktør, raadede ham
til at blive Billedhugger, men da han følte sig
hendragen til Kobberstikkeriet, anbefalede Saly ham
til J. M. Preisler, der dog i Førstningen omtrent lod
ham skjøtte sig selv. Den stakkels forladte Knøs, der
ligesom sine gamle Forældre havde Nød med at bjærge
det daglige Brød, tabte dog ikke Modet, men arbejdede
trøstig videre paa egen Haand, og da han endelig havde
gjort et Blad efter et Stik af Daullé, fik Preisler
Øjnene op for det Geni, der laa skjult i Ynglingen,
og blev fra nu af hans hengivne Ven og Beskytter.

Snart efter vandt C. en anden indflydelsesrig Beskytter: 
Theatermaler Cramer, hvis Bekjendtskab han havde
gjort, anbefalede ham til Wiedewelt, hvis kyndige
Øje snart opdagede den unge Mands store Talent,
og som til sin Død vedblev at være hans velvillige
og faderlige Ven og Velynder. For Wiedewelt stak han
Tegningerne til Pragtudgaven af «Peder Paars» (1772)
og tjente saaledes i nogen Tid det daglige Brød for
sig og sine gamle Forældre, hvem han stadig maatte
understøtte. De nævnte Illustrationer hæve sig dog
hverken for Tegningernes eller Stikkenes Vedkommende
over det almindelige, naa næppe endda det.

I 1773 blev der, navnlig ved Wiedewelts og Augustins
Bestræbelser, gjort Udveje for et Rejsestipendium
til C., som saa, efter at have fuldendt sit
bekjendte Stik efter Als' Portræt af Mandelberg, 1774
forlod Kjøbenhavn. Han begav sig strax til Paris,
hvor han tegnede flittig, ogsaa efter den levende
Model, og nød godt af den navnkundige Willes og
de Launays Vejledning. I Paris forlovede han sig
med Marie Jeanne Crevoisier (f. 16. Nov. 1755),
Datter af en afdød Urmager. Hendes Moder havde
indgaaet et nyt Ægteskab, hvorfor Datteren havde
taget Bolig hos en Tante. I Paris stak C. en Del,
særlig Portrætter, og nød snart saadan Anseelse som
Kunstner, at Akademiet der tilbød at optage ham til
dets Medlem paa et nyt og godt Stik. Et saadant er
imidlertid ikke gjort paa en Maaned eller to, og da
C.'s 3aarige Stipendium udløb just paa samme Tid,
søgte han om Tilladelse til at blive i Paris endnu i
nogen Tid. Akademiet kunde imidlertid ikke bevilge
dette, da «visse høje Personer» absolut vilde have
C. hjem for at stikke Pladerne til Wandalls Værk over
Mindestenene paa Arveprins Frederiks Gods Jægerspris;
C, blev endog, som han selv beretter, kaldt hjem ved
en Kabinetsordre og maatte saaledes gjøre Afkald paa
de parisiske Lavrbær. Dog lykkedes det hans Venner
at udvirke Tilladelse for ham til paa Hjemrejsen
at opholde sig nogen Tid i Schweits for at stikke
Bonnets Portræt efter Juel.

C. forlod saa Paris (1777) sammen med Juel og
gik til Genf. Her udførte han saa sit navnkundige
Stik af Bonnet, uden Tvivl det ypperste, en dansk
Kobberstikker endnu havde ydet. Sent paa Efteraaret
1778 forlod C. saa endelig Genf og kom tilbage til
Kjøbenhavn, hvor han fandt sin gamle Fader endnu i
Live, men syg og affældig. Den gamle havde den Gang
Plads som Spindemester ved Almindeligt Hospital og
døde et Par Aar efter. Et Aars Tid før Faderens Død
havde C. i Paris ægtet sin trolovede (1781); ved
Wiedewelts Bestræbelser var det lykkedes ham at blive
udnævnt til kgl. Hofkobberstikker med 400 Rdl. aarlig
Løn, og han mente nu at kunne forsørge en Familie. Han
havde været sin Bruds Vejleder i Kobberstikkerkunsten
-- og hun har stukket adskillige endnu seværdige Blade
-- som hun hans i Fransken.

Skjønt C. allerede 1778 var bleven agreeret ved
Akademiet i Kjøbenhavn, blev han dog først Medlem
1786 paa sine bekjendte fortræffelige Stik «Kronprins
Frederik» og «Louise Augusta». Aaret efter fremsendte
han til Akademiet sin fortrinlige «Sokrates» efter
Abildgaard og sin «Ossian» efter samme Mester;
Stikkene til «Niels Klim» skrive sig ligeledes fra
denne Tid. Om C. eller Terkel Kleve skulde stikke
Ewald -- efter C.'s egen Tegning --, gik ikke af
uden Kamp; til sidst satte dog Wiedewelt igjennem,
at C. fik Arbejdet, og det skjønt Kleve kraftig
protegeredes af Enkedronning Juliane Marie. Ved
sit kunstneriske Talent vandt C. hurtig Anseelse
her hjemme som i fremmede Lande, og hans venlige
og beskedne Væsen gjorde ham afholdt af alle. Selv
den iltre og stundum alt andet end elskværdige
Abildgaard viste ham dog i det hele taget Velvilje
og Interesse. Med Preisler, Mandelberg, Wiedewelt og
Juel levede C. i nøje og hjærteligt Venskab.

I 1787 fik C. en Indbydelse til Berlin for at stikke
en af Frederik II's Revuer efter Englænderen
Cunninghams Tegning, og i 1788 rejste han med
kgl. Tilladelse til den nævnte By, hvor han opholdt
sig i 4 Aar, ikke altid under de behageligste Forhold,
da Cunningham, med hvem han ofte maatte konferere,
og hos hvem han en Tid lang boede, var en raa og
brutal Person. I Berlin sluttede han Venskab med
den ældre Schadow og Chodowiecky og hædredes
med en Medlemsplads i Akademiet der, men havde
den Sorg at miste sin Hustru, der blev bortrevet
af Brystsyge. Hans Stik efter Cunningham er godt --
hvad der af Konturfejl kan være at paaanke ved det,
bærer ikke C., men Cunningham Skylden for --; da
det var fuldført, gik C. med kgl. Tilladelse 1792
til London for at stikke «Montgomerys Død» efter
Amerikaneren Trumbull. Dette udmærkede Arbejde var han
3 paa 4. Aar om og fik det betalt med 1050 Guineer,
en Pris, som uden at være høj dog stod i en skærende
Modsætning til den kummerlige Betaling, der ydedes
her hjemme for Kunstværker af enhver Art.

I 1795 vendte C. tilbage til Danmark, ihvorvel han
havde modtaget flere hædrende og fordelagtige Tilbud
fra Udlandet. Skjønt tysk af Fødsel og Herkomst
var han dog dansk med Liv og Sjæl, om end det Land,
hvor han var opvoxet og havde vundet
de første Palmer, og hvor han ogsaa vilde, at
hans Støv skulde hvile, intet større havde at byde
ham. Hans Løn steg vel efterhaanden til 800 Rdl.,
og i 1797 fik han Fribolig paa Akademiet, men i
1810 maatte fran døje den ufortjente Krænkelse, at
Georg Haas, der bestandig havde været hans Uven og
som Kunstner stod langt under ham, blev foretrukken
for ham til Professor ved Modelskolen, og først i
1813 blev C. Professor i Kobberstikkerkunsten og
i 1818 extraordinær Professor ved Modelskolen. Den
Gang trykkede Alderen ham allerede meget, hans Syn
svækkedes Dag for Dag, og hans Stik fra denne sidste
Del af hans Liv hæve sig ikke over det almindelige.

Efter sin første Hustrus Død havde C. i England ægtet
(1795) Ann Rees, Datter af en Bygmester i Wales;
hun var født 1768. Med hende førte C. et lykkeligt,
om end tarveligt Familieliv. Den skjønneste Sommertid
plejede han at tilbringe hos sin Ven og Velynder
Bülow paa Sanderumgaard. I 1804 havde han den Sorg at
miste sin Søn, Johan David C., en haabefuld 22aarig
Søofficer. Efter sin Hustrus Død i 1824 faldt han
stærkt og hurtig sammen og hensov endelig, legemlig
og aandelig nedbrudt, 5. Nov. 1831.

Fick, J. F. Clemens, 1851.
Weilbach, Konstnerlex.
Meier,  Wiedewelt, passim.

F. J. Meier.



Clemensen, Johan Lorentz, 1808-83, Læge, var en Søn
af Tøjhuslieutenant og Kapitajn John C. og Cathrine
Marie f. Jørgensen og blev født i Kjøbenhavn
24. Juni 1808. Dimitteret fra Borgerdydskolen paa
Christianshavn 1826, tog han 1831 den kirurgiske,
1833 den medicinske Examen. I nogen Tid var han
ansat som Kandidat og Reservelæge paa St. Hans
Hospital, og fra 1834-38 virkede han som Hospitals-
og Fattiglæge i Aalborg, hvor han 1838 udnævntes til
Bataillonskirurg. 1842 blev han udnævnt til Overlæge
(ved Garnisonen i Nyborg). I Felttogene 1848-50 deltog
han og avancerede til Brigadelæge og overordnet Læge
paa Als (1850). Efter Krigen var han stationeret i
Nyborg. I Felttoget 1864 virkede han som Divisionslæge
ved 2. Division og derefter som overordnet Læge paa
Fyn. De følgende Aar var han i Kjøbenhavn som Overlæge
ved Garnisonshospitalet (fra 1867) og fra 1870 som
overordnet Læge i 1. Generalkommandodistrikt. 1869
blev han Kommandør af Danebrog. 1880 erholdt han sin
Afsked og udnævntes til Etatsraad. 18. Juni 1883 døde
han i Lyngby. Hans Hustru var Ida Cathrine f. Mørch,
Datter af Sognepræst til 
Ferslev Christen Lange M. Til de lægevidenskabelige
Tidsskrifter har han leveret nogle mindre Afhandlinger.

Smith og Bladt, Den danske Lægestand, 5. Udg.
Erslew, Forf. Lex.

Jul. Petersen.

 --1536, «Skipper»">

Clement, --1536, «Skipper», var, efter hvad der berettes
af Vendelbobonden Peder Dyrskjøt, der selv paa mødrene
Side hørte til Slægten, født i Vedsted i Aaby Sogn
i Kjær Herred i Vendsyssel. Paa mødrene Side skal
han have hørt til «de Kjerulfer», der indtoge en
anset Stilling i Vendsyssel; selv skal han have
ejet Gaarde i Aalborg. Historisk bekjendt bliver
han dog først i Aaret 1525, da han en Septembernat
bortførte fra Kjøbenhavns Red 2 af Frederik I's bedste
Krigsskibe, som tidligere havde tilhørt Christian
II. Rimeligvis har han villet slutte sig til Claus
Kniphoff, som paa denne Tid færdedes i Nordsøen,
men da denne var bleven overvunden af Hamborgerne,
fejdede han paa egen Haand ved den norske Kyst,
inddrev i Christian II's Navn Skat af flere norske
Kyststrækninger, truede endogsaa Bergen og opbragte
Hansestædernes Skibe i Nordsøen. Han led dog Skibbrud
ved den skotske Kyst, hvorved det største af Skibene,
«Peter van Hull», sattes til, og kom i nogen Tid i
Fangenskab i Skotland, hvorfra han dog udfriedes ved
Christian II's Mellemkomst. I Aaret 1526 tumlede han
sig atter ved den norske Kyst og begav sig derpaa
til Kattegat og Bælterne for at forene sig med Søren
Norby. Dette mislykkedes imidlertid, da Søren Norby
blev slaaet til Søs; men Skipper C. opholdt sig længe
i de danske Farvande. Atter 1527 var han paa Færde
ved den norske Kyst. I nogle Aar omtales han mindre;
han synes dog ogsaa i disse Aar at have fortsat sine
Kaperier og have haft sit Tilhold hos Christian II's
Venner i Friesland. I Kongens Tog til Norge 1531-32
deltog han; men paa den Tid, da Overenskomsten i
Oslo blev vedtagen, var han i Holland for at udbedre
sit Skib. Uden at kjende til Kongens Skæbne før han
atter ud og laa i den følgende Tid i Æbeltoft Vig og
andre Steder i Kattegattet. Kong Frederik søgte ved
Underhandlinger at faa hans Skibe i sin Besiddelse,
men dette synes at være mislykkedes. Atter 1533 laa
han ved Gøtaelven, og Kong Gustav af Sverige søgte paa
denne Tid ivrig at faa ham i sin Tjeneste, hvilket
dog mislykkedes, da Skipper C. holdt alt for meget
af sit Fribytterliv mod Kong Christians Fjender til
at ville binde sig til en enkelt Herre. Da derimod
den hollandske Flaade med Grev Christoffer i Spidsen
i Avg. 
1533 kom til Øresund for at fejde mod Lybekkerne,
sluttede C. sig hertil. Dog forblev han efter Flaadens
Bortsejling paa egen Haand i de nordiske Farvande.

I Malmø traf Grev Christoffer i Sommeren 1534 sammen
med ham og hans Stalbrødre og sendte ham derpaa til
Jylland for at rejse Almuen. 14. Sept. faldt Aalborg
i hans Magt, og nu begyndte den store Rejsning
af Vendelboerne. Herregaardene gik op i Luer;
Bønder eller Smaaadelsmænd, der havde sluttet sig
til Opstanden, indsattes til Lensmænd rundt om; thi
C. tiltog sig i Grev Christoffers og Kong Christians
Navn kgl. Myndighed. 16. Okt. blev Adelen slaaet ved
Svendstrup, en Mils Vej syd for Aalborg. Opstanden
bredte sig nu over hele Nord- og Midtjylland og
langs Vestkysten helt ned ad Varde til. En Storm
paa det velbefæstede Randers mislykkedes vel, men
i den følgende Tid havde Skipper C. en Tid lang sit
Hovedkvarter i Viborg. Dette opgav han imidlertid,
da Johan Rantzau rykkede frem mod ham, og trak sig
tilbage til det velbefæstede Aalborg, der blev taget
med Storm af Rantzau 18. Dec. Under det forfærdelige
Blodbad, der anrettedes paa Borgere og Bønder, undkom
C. selv paa en Hest, men blev paa Flugten greben af
en Bonde, Esbern Nielsen, der senere til Belønning
herfor fik en Krongaard i Stor Vorde. Skipper C. blev
som Fange ført til Hertug Christian paa Gottorp;
senere blev han ført til Flensborg. En Gesandt fra
Danzig, som her havde set ham, siger, at han var
meget modfalden, ret som en Ulv, der sidder fangen i
en Grav; desuden var han ved Aalborg bleven saaret
af et Skud i Armen. Hertug Christian synes at have
ført ham med sig til Danmark. Han skal i længere
Tid have siddet fangen paa Koldinghus. Efter gamle
Beretninger fra Viborgegnen, der ogsaa have fundet
deres Vej til Huitfeldt, blev han først henrettet
9. Sept. 1536 paa Viborg Landsting sammen med
Landsdommer Jens Hvas, der beskyldtes for at have
sluttet sig til ham. I nyere Tid er denne Beretning
bleven stærkt angreben, og man har ment, at disse
to Mænd allerede bleve henrettede i Begyndelsen af
Marts 1535 i Viborg. Det er imidlertid sikkert,
at Skipper C. endnu ikke var henrettet 3. Dagen
efter Kong Christians Hylding paa Viborg Landsting
7. Marts 1535, og da det maa anses for sikkert, at
Jens Hvas endnu var i Live 22. Sept. 1535, staar den
gamle Beretning om Henrettelsen 9. Sept. 1536 endnu
uanfægtet. Til Haan blev en Blykrone sat paa hans
Hoved; i lang Tid skal den
have været opbevaret i Viborg. Naar Henrettelsen
undertiden henlægges til Kolding, beror det paa
en Misforstaaelse af Krags «Christian III's
Historie». «Skipper C.'s Sværd» opbevares i
Randers. Efter kyndig Dom er det i alt Fald fra hans
Tid.

Han efterlod sig Døtre, fra hvem i den følgende Tid
flere Vendelboslægter nedledte deres Herkomst. I
Aaret 1571 solgte Kronen en Gaard paa Østergade i
Kjøbenhavn, der kaldes forbrudt Gods «efter Skipper
Clements første og anden Hustru». Det er ikke
usandsynligt, at herved menes den bekjendte Skipper C.

Paludan-Müller, Grevens Feide I, 253 ff. 285 ff.
Allen, De tre nord. Rigers Hist. V, 129 ff.
Waitz, Lübeck unter Jürgen Wullenwever II, 377 (jvfr. S. 401).
Hvass, Personer af Navnet Hvas IV, 305 ff.
Hist. Maanedsskr. f. folk. og krist. Oplysn. II, 238 ff. IV, 87 ff.
Saml. t. Jydsk Hist. og Top. III, 258 ff. V, 340 ff.

A. Heise.



Clément, Daniel Louis, 1820--77, Bogbinder. Han
tilhører en fransk-reformert Familie, der 1685
forlod Piemont og tog Bopæl i Hessen; hans
Fader, der hed ligesom Sønnen, var Handskemager
(f. 12. Febr. 1787 + 12. April 1843) og blev 1815
kaldt her til af Handskefabrikant Mattat i Randers,
hvorfra han senere drog til Aalborg; Moderen var
Marie Elisabeth f. Busse (f. 11. April 1791
+ 27. April 1850). Han er født 15. Juni 1820 i
Aalborg, kom, da Faderen flyttede til Kjøbenhavn,
i Bogbinderlære hos Bogbinder Friis og etablerede
sig allerede som Mester 1844. Fra 1859 til sin Død
var han Oldermand for Kjøbenhavns Bogbinderlav,
og 1856 blev han Universitetsbogbinder. Han var
den første, der her indførte Brugen af Maskiner
i Bogbinderhaandværket, og interesserede sig i
det hele levende for sit Fags Udvikling. Ved en
Række forskjellige Lejligheder leverede han smukke
Prøver paa, hvad han som Bogbinder kunde præstere,
og særlig skal da fremhæves de Bind, han leverede
til den Bogsamling, som var en af Brudegaverne til
Prinsesse Alexandra i 1863. Fra 1856 beklædte han
Posten som Næstformand for Haandværkerforeningen
i Kjøbenhavn og virkede i Bestyrelsen for dennes
Industrilotteri og for dens Stiftelse Alders-trøst,
ligesom han fra 1859-76 var Formand for det tekniske
Selskab, der forestod det tekniske Institut. Fra
1866 var han Medlem af Bestyrelsen for Stiftelsen
for trængende Haandværket og deres Enker. Efter sin
Faders Død arvede han Bestillingen som Graver ved
den herværende fransk-reformerte Menighed og viste
stor Interesse for denne Stilling. Han døde 15. April
1877. 15. Juni 1854 havde 
han  ægtet Sara Elise Petrine Nielsen (f.  18. Nov.
1811, Datter af Urmager Joh. N.), der som Enke
overlever ham.

Clément, Notice sur l'église réform, française de Copenhague S. 69.
Illustr. Tid. XVIII, 364 (Nr. 918).

C. Nyrop.



Clément, Knud Jung Bohn, 1803-75, historisk
Forfatter. Født paa Amrum 4. Dec. 1803 af frisisk
Slægt, Student fra Gymnasiet i Altona, kom efter at
have studeret i Heidelberg og Kiel (hvor han tog
Doktorgraden) i Foraaret 1836 til Kjøbenhavn. Han
havde i et lille Skrift «Uber den Urspnmg der
Theudisken» (1836) fremsat nye Hypotheser om de
germanske og keltiske Folks Oprindelse og udviklede nu
i en Ansøgning til Kongen en Plan til ved Rejser paa
de britiske Øer nærmere at efterforske disse dunkle
Spørgsmaal. Han opnaaede ogsaa virkelig en betydelig
Understøttelse og opholdt sig nu over 2 Aar i England,
Skotland og paa de skotske Øer. Efter sin Hjemkomst
fik han end videre Understøttelse til at skrive en
Svend Tveskjægs Historie, til hvilken han dog kun
fik Indledningen færdig: «Erklärende Einleitung zur
Geschichte Danemarks, besonders zur Geschichte des
dänischen Heldenalters und seines letzten Helden»
(1840). Dette lille Skrift indeholder en begejstret
Skildring af Vikingelivet og de danske Tog til
Vesterlandene, hvis uforlignelige Heltestorhed og
gjennemgribende kulturhistoriske Betydning han
ikke kan sætte højt nok. Hans sidste Ord ere en
varm Udtalelse af «meiner Liebe zu dem Mutterlande
Dänemark». Samtidig skrev han forskjellige danske
Afhandlinger om de frisiske og skotske Øer m. m. Fra
1841 af blev C. imidlertid Privatdocent i Kiel, og
han gik nu hurtig over i den slesvig-holstenske Lejr;
som Forfatter satte han sig det Maal at eftervise
Sønderjyllands oprindelig tyske Nationalitet,
at oplyse Frisernes formentlige Lidelseshistorie
osv. Saaledes optraadte han i 1848 i høj Grad
fjendtlig mod Danmark og fortsatte sin ret travle
Forfattervirksomhed indtil efter 1864. Han boede fra
1847 i Hamborg og døde her 1875.

Alberti, Schlesw.-Holst.-Lauenb. Schriftsteller-Lex.

A. D. Jørgensen.



Clementin, Diderik Blicher, 1749-84, Præst, blev
født i Aalborg 11. April 1749. Hans Forældre vare
resid. Kapellan Peder C. og Mariane f. Blicher. Efter
at være dimitteret fra sin Fødebys Skole 1767 tog han
Attestats 1771. Snart efter vendte han tilbage til
Aalborg, hvor han en Tid var Amanuensis hos Biskop
Brorson i dennes sidste Affældighedsaar. Han udgav i
Aalborg 1775 en ubetydelig Oversættelse fra Fransk,
et saakaldt musikalsk Skuespil, 
«Konklavet i Aaret 1774», der er en Satire (skreven i Italien) paa 
det omstridte Pavevalg efter Clemens XIV's Død. Af det danske 
Litteraturselskab var han Medlem, og i dettes Samling af Digte 
over Indfødsretten findes et Stykke af ham. Endnu førend han 
blev Præst, udgav han «Tvende hellige Taler» (1777). Han fik 
1778 Ventebrev paa Engbjærg og Harboøre Sognekald ude ved 
Vesterhavet. Formanden døde om Sommeren samme Aar; men 
det trak alligevel ud til det følgende Efteraar (1779), inden C. blev 
ordineret. Kun i 5 Aar virkede han som Præst. 35 Aar gammel døde 
han 1784 og efterlod som Enke Anna Kirstine f. Michaelsen († 1793).

Nyerup, Lit. Lex.

A. Jantzen.

 1721-76, Skuespiller">

Clementin, Niels Hjersing, 1721-76, Skuespiller. C. er født 
1. Dec. 1721 i Hvorslev i Jylland, hvor Faderen, Søren Jacobsen C. 
(† 1729), var Præst. Han blev holdt til Bogen, studerede Theologi, 
men fik næppe Examen, om han end efter Fr. Schwarz' Udsagn 
ofte har prædiket. Vist er det, at han i sit 27. Aar lagde 
Theologien paa Hylden for at blive Aktør. Han meldte sig i 1747 hos 
Thielo, gjorde Prøve, men blev befunden ubekvem for Skuepladsen 
og fik saa en Ansættelse i v. Qvotens Selskab. Saaledes fortæller 
Schwarz, men dette forholder sig næppe saaledes. C. maa snarere 
antages strax at have meldt sig hos den tyske Theaterentreprenør, 
men hvilken Rolle han har spillet paa Theatret i Store Kongensgade, 
lader sig ikke afgjøre. Adskilligt taler for, at han allerede 
der -- f. Ex. i «Den stundesløse» -- kan have haft Lejlighed til 
at vise sit store Talent, som skaffede ham Hortulans og Utilia van 
Manders Venskab og fik den sidstnævnte til at anbefale ham til 
de danske Aktører, da hun selv fik Engagement hos dem. Det er 
vanskeligt at afgjøre, om C. har medvirket ved den første 
Forestilling paa det kgl. Theater 18. Dec. 1748 eller ej. Rimeligst er 
det, at han den Aften har spillet Skrædderen i «Dobleren» og 
muligvis ogsaa Philidor i «De tre Rivaler», for hvilke Roller han 
staar opført i de ældre Regiebøger, om dette end kolliderer noget 
med Overskous Udsagn om, at C.'s Talent i Begyndelsen ikke var 
rigtig kjendt, fordi han maatte spille Officerer og Spradebasser, der 
slet ikke laa for ham. Der var overhovedet paa hin Tid saa 
faatalligt et Personale, at C. vistnok har været medvirkende paa 
Aabningsaftenen. Der gik som sagt Tid, før man fik Øjet op for C.'s 
Betydning. Nødvendigheden har rimeligvis bevirket, at man 
tildelte ham Gammelmands- eller de saakaldte «Kaabe-Roller», og han 
gik langsomt, men sikkert frem, arbejdede ihærdig,
forsømte aldrig sin Tjeneste, var ikke som sine
Kolleger Stamgjæst paa Vinkjælderen, men derimod
et Mønster til Efterlevelse. «Saa lidet som hans
Anlæg i Begyndelsen var til at blive Skuespiller,»
-- skriver Schwarz i sin korte Nekrolog over ham --
«saa meget mere tog han siden til i Fuldkommenhed,
saa at han omsider blandt fremmede blev agtet for den
største Skuespiller i sit Fag, som nogen Skueplads
har kunnet fremvise i de første hundrede Aar.» Og
til denne Ros slutter Rosenstand-Goiske sig. Ikke
en, men flere Gange kalder han i sin «Dramatiske
Journal» C. «vor første Aktør» og bliver ikke
træt af at sige om ham, at han er «uforbederlig»,
hvilket i Journalens Sprog vil sige det samme som,
at han ikke kan blive bedre. C. spillede første Gang
21. Jan. 1750 Vielgeschrey i «Den stundesløse»,
og en Anekdote vil vide, at Holberg havde givet
ham Anvisning paa at se en Renteskriver, der var et
Pragtexemplar af et stundesløst Menneske. Denne Rolle
blev C.'s mest berømte, og efter den kom Mester Herman
i «Den politiske Kandestøber», hvilken han første Gang
spillede 13. Febr. 1750. Rosenstand-Goiske roste ham
stadig, men kunde dog i «Journalen» af og til give
ham et Vink, og det tjener til C.'s Ære, at han lagde
sig sligt paa Sinde. Blandt C.'s Roller, der i Antal
ikke vare saa mange, kunne særlig fremhæves Jeronimus
i «Maskeraden» og i «Den honnette Ambition», Polidor
i «Det arabiske Pulver», Titelrollen i «Ulysses von
Ithacia», Harpagon i «Gnieren», Argan i «Den indbildte
syge» og Argante i «Scapins Skalkestykker». Med rette
hed det derfor: «Med ham døde Moliéres Harpagon og
Holbergs Vielgeschrey». Han hørte til de højstlønnede
Skuespillere med 6 Rdl. om Ugen og maatte for den Gage
tillige være en Art Theaterinspicient. Endnu i sit
70. Aar glødede Schwarz af Begejstring ved at mindes
ham og udbrød: «Hvad jeg har været i mine gamle Mænd,
takker jeg C. for, han var mit Mønster, han var en
stor Mand!» I Begyndelsen af Sæsonen 1775-76 udførte
C., der Aaret i Forvejen havde skrantet stærkt, flere
af sine ypperste Roller, men havde selv en Fornemmelse
af, at det lakkede mod Enden, og da han 4. Dec. 1775
skulde spille Geronte i «Det gavmilde Testament»,
ytrede han før Forestillingen til sin Hustru,
at det vist blev hans sidste Rolle. Maanedsdagen
derefter, 4. Jan. 1776, drog han sit sidste Suk. --
13. Sept. 1753 havde han ægtet Sophie Magdalene
Schrøder, der døde 1796, 61 Aar gammel.

Jubeludgaven af Holbergs Komedier III.
Overskou, Den danske Skueplads II.

Edgar Collin.



Clementsen, Niels, -1518, Rigsraad, var vistnok
foruden den omtrent samtidige Rigskansler Niels
Arenfeldt (s. I, 318) den eneste Mand af ringe
Herkomst, der ad verdslig Vej vides at have opnaaet et
af de ellers for Medlemmer af Højadelen forbeholdte
Rigsraadsembeder. Om han, som tidligere antaget, var
af egentlig ufri Slægt, er vel tvivlsomt; snarere
har han tilhørt den kun lidet kjendte Adelsslægt,
hvis Vaaben han førte, og af hvilken en Væbner Godske
Nielsen endnu nævnes 1474; men da han lige fra sin
første Fremtræden til sin Død snart betegnes som
Adelsmand, snart som ufri, og begge Dele endog af
selve Regeringen, kan han næppe have erholdt Adelsbrev
af Kongen, hvorimod sikkert særegne Omstændigheder ved
hans Fødsel -- saasom en illegitim Forbindelse mellem
Forældrene eller en Mesalliance enten fra Faderens
eller Moderens Side -- have bevirket den Særstilling
mellem den frie og den ufrie Stand, som han bestandig
indtog. N. C. nævnes første Gang 1490 og kaldes
da strax Væbner; det følgende Aar var han kongelig
Skriver, i hvilken Stilling han i høj Grad vandt Kong
Hans' Yndest, og blev lidt efter lidt en meget betroet
Mand. Han forlenedes med Hind, Ulvborg og Vandfuld
Herreder samt fra 1505 med Forstanderskabet i Ring
Kloster; desuden var han Tolder i Aalborg, men den
kongelige Tjeneste andensteds lagde saa stærkt Beslag
paa hans Tid, at Kongen det nævnte Aar maatte give ham
Fuldmagt til at lade Tolden oppebære af en anden, og
endnu inden Aarets Udgang maatte han formodentlig helt
fratræde denne Stilling, thi da blev han beskikket
til Landsdommer i Nørrejylland, Lensmand paa Kalø
med underliggende 5 Herreder (foruden de 3, han i
Forvejen havde, og nogle mindre Len) og Rigsraad. Da
ogsaa Dronning Christine indsatte ham til sin Foged i
Rugsø og Hids Herreder, ligesom han var betroet flere
Bispelen, vil det let ses, at N. C. ikke ene skyldte
Kongegunst den fremragende Stilling, han nu indtog,
men at han maa have været i Besiddelse af lige saa
megen Dygtighed og Paalidelighed som Held, og derom
vidner ogsaa hans store private Virksomhed. Fra
sine ukjendte Forældre eller samlet ved egen Flid
besad N. C. en ikke ringe Formue i rede Penge, med
hvilken han drev en for den Tid aldeles storartet
Omsætning, saa at han efterhaanden ved Kjøb og Pant
erhvervede meget betydeligt Jordegods i Jylland,
saavel ufrit som frit, deriblandt Avnsbjærg og flere
mindre Hovedgaarde. Skjønt han navnlig i Kong Hans'
Tid synes at have staaet paa en ret venskabelig Fod
med en stor Del Medlemmer af den højere og 
lavere Adel samt den højeste Gejstlighed, var der
dog en stærk Stemning imod ham blandt Adelen, maaske
ikke mindst blandt hans Medbrødre i Rigsraadet, i
hvilket N. C. i øvrigt ikke vides at have spillet
nogen fremtrædende Rolle. Denne Uvilje gav sig,
til Dels endog direkte, Luft i de Klagepunkter,
som Adelen og Rigsraadet fremførte efter Kong Hans'
Død. N. C. nødtes herved til at trække sig tilbage fra
Rigsraadets Møder, mistede Kalø Len og maatte et Par
Aar efter (1515), maaske dog af anden Aarsag, nedlægge
sit Embede som Landsdommer, men at Kong Christian II
for øvrigt ingenlunde var ugunstig stemt imod ham, ses
ikke mindst af, at Kongen 1516 gav ham det største
af alle jyske Len, Aalborghus, som han beholdt,
saa længe han levede. Strax efter hans Død 1518
beslaglagde Kongen vel alt hans Gods, men Anledningen
hertil kjendes ikke. Der vides ikke at have foreligget
Anklager mod ham enten for hans Embedsførelse eller
hans private Liv; men da Kongen snart efter tilbagegav
hans Arvinger en stor Del af det beslaglagte Ejendoms-
og Lensgods og det udtrykkelig «for Troskab og villig
Tjeneste, som N. C. havde vist Kongen og Riget»,
saa maa Beslaglæggelsen sikkert have været lige saa
daarlig begrundet som den strænge Fordømmelsesdom,
nyere Forskere fælde over ham, navnlig paa Grundlag
af de ovennævnte Klagepunkter og 2 Breve, som alle
ret besete ikke indeholde noget for N. C. graverende.

N. C. var gift med Anne Mikkelsdatter, som vistnok
var en ufri Kvinde og overlevede ham i mange Aar. Hun
fødte ham en Søn og to Døtre, hvoraf den ene ægtede
Adelsmanden Christen Harbou, den anden en Raadmand i
Viborg. Med en anden ufri Kvinde havde han uden for
Ægteskabet flere Børn, hvoriblandt den nedennævnte
Rasmus C.

Saml. t. Jydsk Hist. og Top. 2. R. I, 143 ff.

Thiset.



Clementsen, Rasmus, --1529, er en lige saa ejendommelig
og gaadefuld Personlighed som sin ovennævnte Fader,
Niels C., og det skyldes sikkert kun hans tidlige
Død, at han ikke kom til at spille en endnu mere
fremtrædende Rolle end denne. Saa vanbyrdig som vel
omtrent muligt var han af Fødsel, og dog behandles
han i Modsætning til Faderen overalt af sin Samtid
som fuldblods Adelsmand. Skjønt af en raa og voldsom
Karakter og derhos antagelig uformuende staar han
dog alt i Gunst hos Christian II, der paa forskjellig
Maade viser ham Tillid og bl. a. 1519 skjænker 
ham en Del af det ved Niels C.'s Død beslaglagte
Gods. Denne Kongens Velvilje lønner R. C. ved blandt
de første i Jan. 1523 at slutte sig til Oprørspartiet,
og for dette er denne Frillesøns Tilslutning af
ubegribelige Grunde saa betydningsfuld, at de
oprørske Rigsraader ikke blot strax give R. C. og
hans Søskende Tilladelse til at tilbagetage saa
godt som alt Niels C.'s beslaglagte Gods, men endog
tilføje den mærkelige Forpligtelse, at de ikke ville
vælge nogen ny Konge, uden denne forbinder sig til
at stadfæste den givne Tilladelse. Allerede under
15. Maj s. A. udsteder Frederik I denne Stadfæstelse,
og han gaar endnu videre: han ansætter R. C. som sin
Hofsinde, giver ham Brev paa al Kronens Rettighed
i Avnsbjærg Hovedgaard -- skjønt Niels C. havde
efterladt sig en ægte født Søn -- og forlener ham
sluttelig med Blæsbjærg Len, som forhen Faderen
havde haft. Forklaringen til disse kongelige
Gunstbevisninger maa vel være den, at R. C. havde
arvet sin Faders store Forretningsdygtighed, hvorpaa
ogsaa den Omstændighed tyder, at han, saa snart
Forholdene under Frederik I havde begyndt at fæstne
sig, tog fat paa en Godssamlervirksomhed, der ganske
traadte i Faderens Fodspor. Men Døden gjorde en brat
Ende herpaa; den bortrev ham i hans kraftigste Alder
i Begyndelsen af Aaret 1529. R. C. var adelig gift;
hans Hustru hed Margrethe Mogensdatter og var vistnok
en Datter af den som Bondeplager bekjendte Mogens
Thomesen (Kaas) til Damsgaard; hun levede endnu 1532.

Saml. t. Jydsk Hist. og Top. 2. R. I, 175 ff.

Thiset.



Clemmensen, Andreas Laurits, f. 1852, Arkitekt. Han
er Søn af Pastor Carl Frederik C. og Charlotte
Laurenze f. Hass og fødtes i Læk Præstegaard i Slesvig
7. Avg. 1852. Han har gjennemgaaet Kunstakademiet og
fik 1875 Afgangsbevis og 1876 den lille Guldmedaille
for Opgaven «et Badehotel». 1880-83 rejste han i
Udlandet paa det Stoltenbergske Legat. 1887 vandt han
den Neuhausenske Præmie for Opgaven «en Hovedbygning
til en mindre, dansk Herregaard». Han har arbejdet
som Tegner og Konduktør for J. D. Herholdt og Hans
J. Holm. Blandt hans selvstændige Arbejder kan
nævnes: Murmester Schledermanns Hus i Roskilde 1883,
Kommuneskolerne i Oehlenschlägersgade (med det originale
Trappeanlæg) 1885 og paa Nøjsomhedsvej 1886, alle
opførte som Murstensarkitektur, de to første med
rig Ornering af Formsten. Fremdeles Kreditkassen for
Husejere i Kjøbenhavn (Ny Vestergade), i stræng 
florentinsk Renæssancestil med pudsede Flader mellem
hugne Sten. C. udmærker sig ved en god og udviklet
Smag, en sikker og fintforstaaende Benyttelse af
de givne Midler; han har givet Initiativet til den
moderne keramiske Bevægelse paa Kunsthaandværkets
Omraade her hjemme (se Schledermanns Hus). I
1884 ægtede han Dagmar Sophie Becker, Datter af
Tapetserer i Slagelse Theodor Christoffer Gotfred
B. og Christiane Birgitte f. Petersen.

Weilbach, Konstnerlex. Tidsskr. f. Kunstindustri 1885.

Erik Schiødte.



le Clerc, Louis Auguste, 1688-1771, Billedhugger,
var født i Metz, Søn af Kobberstikkeren Sebastien
le C. og Lærling af Coysevox. Han blev indkaldt til
Danmark i 1735 for at medvirke ved Udsmykningen af
Christiansborg Slot og kom med sin Hustru her til ud
paa Efteraaret. Hans talrige Arbejder til nævnte Slot
ere alle gaaede til Grunde, og det samme er Tilfældet
med næsten alle hans øvrige Værker; enkelte udmærkede
Tegninger af ham ere derimod bevarede. Efter Krocks
Død 1738 traadte le C. tillige med den venetianske
Historiemaler Hier. Miani i Spidsen for det ældste
Kunstakademi. Efter at Miani 1745 havde forladt
Danmark, styrede le C. Kunstskolen i nogen Tid
alene, hvad han, som kun talte Fransk, næppe egnede
sig til, indtil Eigtved greb Tøjlerne. I det ved
kgl. Resolution af 12. Febr. 1748 omordnede Akademi
hørte le C. til de første Professorer. I Akademiet
spillede le C. i øvrigt ingen fremtrædende Rolle,
og som Kunstner blev han i sine sidste Aar næsten
slet ikke sysselsat. Efter sin første Kones Død havde
han 30. Jan. 1742 ægtet Jacobine Louise Lefévre. Han
døde i sit Hus i Brolæggerstræde 8. Marts 1771 i en
meget høj Alder. Hans Portræt, af Pilo, bevares i
Akademiet.

Thiele, Kunstakad. og Heststatuen S. 46 f.
Meier, Wiedewelt, passim.
Meier, Fredensborg, passim.
Tilskueren 1886, S. 518 ff.

F. J. Meier.



Cleyn, Frants, 1582-o.1658, Maler, var Søn af en
Guldsmed, Hans C. ell. Klein, i Rostock og født
der. Efter at være uddannet til Maler enten i selve
Hjemmet eller i alt Fald i Tyskland skal han have
tilbragt 4 Aar i Italien, hvoraf hans Kunst ogsaa
bærer Præg, og blev, som det synes, indkaldt til
Danmark af Christian IV, maaske paa Foranledning af
den lidt ældre Peter Isacsen. Han skal have malet
Kongens Portræt allerede 1611, men nævnes ellers
kun 1617-25 i de kgl. Regnskaber, hvor han jævnlig
kaldes Klein, uagtet han ogsaa paa sine Billeder her
i Danmark signerede «Cleyn». Han var rimeligvis gift,
da han 1625 kaldtes til England, thi endnu 
samme Aar døbes hans førstefødte Søn, Maleren Francis C., hvis 
Arbejder senere ofte forvexledes med Faderens, i Mortlack i Surrey. 
Ogsaa flere af hans øvrige 5 Børn vare Malere og Malerinder. 
Han døde i London 1658 eller der omkring, Sønnen var død allerede 
1650. -- I Danmark malede C. bl. a. 6 af de 29 store Billeder, 
som smykkede Loftet i Riddersalen paa Rosenborg, hvoraf 
Indholdet af de 25 endnu kjendes (Weilbach, Kunst og Æsthetik 
S. 161 ff.), og 19 vare bevarede indtil Christiansborg Slots Brand 
1884. C.'s hørte dog til de svagere af disse, i det hele rent 
dekorativt behandlede Billeder.

Weilbach, Konstnerlex. 

Ph. Weilbach.



Clitau, Thomas Christensen, 1694-1754, Forfatter, Søn af 
en Jordbruger, er født paa Bygholm ved Horsens og blev Student 
1714 fra Odense Gymnasium. Efter et Ophold i Udlandet (o. 1727), 
især i Jena og Halle, informerede han i Kjøbenhavn i Lovkyndighed 
og levende Sprog og blev Regimentsavditør. Han var en 
flersidig begavet Mand: Jurist, Historiker, Poet, Musiker og 
sprogkyndig. Han talte og skrev de fleste nyere og begge de gamle 
Sprog og var ikke ubevandret i flere østerlandske, men synes at 
have manglet Evne eller Lejlighed til at koncentrere sine Studier. 
Hans «Overensstemmelse og Forskjel imellem den romerske og 
danske Ret» (1736) -- den første Behandling af Romerretten paa 
Modersmaalet -- og «Juridisk Examen ved Spørgsmaal og Svar» 
(1746) ere Haandbøger til Vejledning ved Examensstudiet. Sine 
fleste Digte -- ogsaa i fremmede Sprog -- samlede han 1738 i 
«Poetisk Tidsfordriv» og roser dem med vidtdreven Selvfølelse som 
prosodiske Modeller for unge Digtere. Deres flydende Sprog er 
ogsaa deres eneste Fortrin. Fra 1735 var nan Medarbejder ved de 
«Lærde Tidender»; som deres Redaktør (o. 1740-48) har han 
Fortjeneste af at have indført den litterære Kritik i Dagspressen. 
Imod v. Havens og Høysgaards Retskrivningsreformer stod han 
som Forkæmper for det bestaaende («Journal over den 
grammatikalske og orthografiske Krig», 1742; «Commentarius kaldet Adde 
unum tribus», 1743). Da Tidenderne 1745 aabnede et Angreb paa 
Ries' «Danske Spectator», svarede denne med et voldsomt Udfald, 
hvori C.'s Selvtilfredshed skarpt og vittig persifleredes. Den iltre 
C. svarede med en Stævning, men Højesteretsdommen (1747) gik 
ham imod. Forinden havde han dog faaet en litterær Oprejsning, 
i det han havde forfulgt Ries' nye Ugeblad «Den politiske Tilskuer» 
med sine «Dubia», indtil Bladet maatte ophøre. 1748
blev han Notarius publicus i Bergen, hvor han
døde ugift 9. Jan. 1754. I Manuskript efterlod han
«Theatrum sapientiæ et stultitiæ humanæ sive historia
philosophica». Sine Efterladenskaber testerede han
til et Legat for en blind i Bergen. Hans kobberstukne
Billede findes i hans Hovedværker.

Petersen, Den dsk. Lit. Hist. IV.
Stolpe, Dagspressen i Danmark IV.
Nicolaysen, Norske Stiftelser.
Büsching, Nachrichten I, 508.

P. Stolpe.



Clod, Marcus, 1795-1858, Præst, er født i Aggernæs
1795 (døbt 27. Marts). Forældrene vare Hans Adolf
C., d. som Sognepræst i Krogsbølle 1831, og Dorothea
Sophie Vilhelmine f. Nutzhorn. Han blev Student fra
Fredericia Skole 1815, var 1818-19 Assistent ved
«Dagens» Kontor og blev 1820 konstitueret Adjunkt
ved Aalborg Skole. Her redigerede han 1820-21 «Jyske
Efterretninger»; men i det sidste Aar opgav han sin
Stilling, da han var blevet greben af Begejstring for
den græske Frihedskrig og vilde deltage i denne. Han
skriver selv («Cimbr. Mercur» 1821, Nr. 6): «Vel
har det været min Beslutning at vende tilbage til
Kjøbenhavn og gjøre mig fuldkommen duelig til et
gejstligt Embede; men nu kalder Kristenheden mig til
Hjælp. Paa ethvert Sted, hvor jeg kommer, haaber jeg,
jeg skal finde mit Brød, og finder jeg ikke dette,
saa lad mig finde min Død paa ærlig Valplads i Moldau
eller Wallakiet eller hvor som helst.» Han gav sig
virkelig paa Vejen til Triest, hvor han vilde samles
med «de øvrige Korsfarere, der ville splintre den
høje Port». Men det var ikke saa let, som han havde
tænkt, at finde Brød eller Død. Han kom kun et 
Stykke ned i Tyskland, da hans Penge slap op, og han blev i en 
temmelig forkommen Tilstand hjulpet hjem af Studenterforeningen. 
Nu tog han 1825 Embedsexamen og blev 1826 Præst paa Anholt, 
hvor han s. A. ægtede Marie Cathrine Nebelong (f. i Kjøbenhavn 
1803, † 1866). 1832 forflyttedes han til Hjerk og Harre i Viborg 
Stift, hvor han døde 13. April 1858.

Erslew, Forf. Lex.
Hundrup, Lærerstanden ved Aalborg Kathedralskole II, 71 f.

L. Koch.



Clüver, Ditlev, -1708, Mathematiker, Astronom, Søn af Peter 
C. og Sønnesøn af ndfr. nævnte Johan C., født i Slesvig i Midten af 
Fyrrerne i det 17. Aarhundrede, gik i Slesvig Kathedralskole, hvorfra 
han kom til Jena, hvor han i Aarene 1663-66 studerede 
Litteratur, Theologi og særlig de mathematiske Videnskaber. Han 
fik 1673 Magistergraden i Kiel og foretog sig
derefter en Rejse gjennem Italien og Frankrig,
hvor han stiftede Bekjendtskab med Filosofer,
Mathematikere og andre lærde Mænd. Efter at have
brugt 3 Aar til disse Rejser kom han til England,
hvor han tog fast Ophold i London. Han fik her paa
Grund af sin Lærdom ikke alene tildelt Indfødsret,
men blev 1678 valgt til Medlem af Royal Society. Han
udfoldede her en stor Virksomhed og indrettede et
Trykkeri i sit Hus for selv at udgive sine Skrifter,
der omfatte næsten hele den Tids Mathematik og
Filosofi. Han blev angrebet af Theologerne paa Grund
af sine Meninger, men blev taget i Beskyttelse af Kong
Jacob II. Efter 12 Aars Ophold i England maatte han
1688 vende tilbage til sit Fædreland i Anledning af
Stridigheder med en Svoger om Arven efter sin Moder,
der var død 1681. Det kom til en Proces, der varede
i 10 Aar, som han tabte, og som slugte næsten hele
hans Formue, og imidlertid bleve hans Bogtrykkeri og
Skrifter i London under Borgeruroligheder ødelagte
af hans Modstandere. Nedtrykt af saa megen Modgang
begav han sig 1698 til Hamborg, hvor han levede
kummerlig af Resten af sin Formue og Indtægterne af
sine Skrifter. Han døde ugift 21. Febr. 1708. -- De
væsentligste af hans Skrifter ere: «Tabulæ astronomicæ
in R. Mosis Maimonidis librum de consecratione
calendarum et ratione intercalandi» (London 1683),
«Philo: sophia divina» (Hamb. 1692 og Leipz. 1712),
«Schediasma geometricum de nova infinitorum scientia»
(i «Nova septentrionis litteraria Lubecens.» 1698
Sept., Okt.), «Geologia sive philosophia de genesi
ae structura globi terrem» (Hamb. 1700), «Nova
crisis temporum», ugentligt Tidsskrift, 2 Aargange
(Hamb. 1700-1), «Schediasma de arte mnemonica»
(i «Nova litt. Germ.», Hamb. 1705), «Observatio de
conjunctione Solis et Mercurii, d. 5. Maji Ao. 1707
visa» (i «Nova litt. Germ.», Hamb. Juni 1707).

Moller, Cimbria lit. Allg. Deutsche Biogr. IV.

Aug. Svedstrup.



Clüver, Johan, 1593-1633, Theolog og Historiker,
var født 16. Febr. 1593 i Krempe (i Stormarn), hvor
Faderen var Skrædder. Efter at have tilendebragt sin
Skolegang under fattige Kaar i Krempe og i Hamborg gik
han 1610 til Universitetet i Rostock, hvor han 1613
tog Magistergraden og snart efter blev Adjunkt i det
filosofiske Fakultet. Der fra kaldtes han 1614 til
Diaconus i Meldorf. Her henledte han Opmærksomheden
paa sig baade ved en samvittighedsfuld Embedsførelse
og ved flere Skrifter 
(«Grundfeste der catholischen Wahrheit von der Person Jesu
Christi», Hamb. 1617, og «Erstes Morgenlicht der
Offenbarung Johannis», Goslar 1620), der viste, at han
var en troende Theolog, vel nærmest af Joh. Arndts
Skole. 1621 blev han Præst i Marne i Ditmarsken og
havde 1623 udgivet en Dissertation i Rostock i den
Hensigt at tage den theologiske Doktorgrad sammesteds,
da Christian IV, hvis Opmærksomhed vistnok ved
Holger Rosenkrantz var henledet paa ham, tilbød ham
Embedet som theologisk Professor og tysk Præst ved
det nyoprettede Akademi i Sorø.

C. modtog Tilbudet og tiltraadte 1624 sit nye Embede
uden at oppebie Doktorpromotionen, som han dog 1626
uden Disputats modtog ved Kjøbenhavns Universitet. I
Sorø levede han i behagelig Embedsforbindelse med de
derværende Lærere, vel anset i lærde og theologiske
Kredse her i Landet. Her udarbejdede han, foruden
andre Skrifter, sit historiske Hovedværk: «Epitome
historiarum totius mundi» (Lugd. Bat. 1631, 4to,
og siden mange Gange optrykt), hvortil han, som han
selv siger, havde benyttet flere end 600 forkjellige
Forfatteres Arbejder, og som i mange Aar efter hans
Død blev benyttet som Haandbog i Universalhistorien
ved højere Læreanstalter, især i Tyskland. Værket, der
er af anseligt Omfang, gaar indtil 1630 og indeholder
ogsaa adskilligt om Danmark. 1630 beskikkedes
C. til Superintendent i den kongelige (søndre) Del
af Ditmarsken og Sognepræst i Meldorf; men han døde
allerede 25. Dec. 1633, kun 40 Aar gammel. Ved sin
Død efterlod han en udførlig Kommentar til Johannes'
Aabenbaring, der allerede var approberet af det
theologiske Fakultet i Kjøbenhavn og forsynet med
Christian IV's Privilegium til Trykken, men dog først
udkom 1647 (Stralsund, 3 Bind i Fol.), udgiven af
Forfatterens Søn, Michael C., Præst i Süder-Hattstedt
i Ditmarsken. Værket, der vandt meget Bifald, vidner
ved sine mange historiske Hentydninger og Exkurser
om C.s omfattende Indsigt paa dette Omraade.

Moller, Cimbria lit. III, 217 ff.
Tauber, Sorø Academi S. 36 f.
Allg. Deutsche Biogr. IV.

H. F. Rørdam.



Clæden, Georg, 1704-81, Borgmester i Flensborg,
Forfatter, Søn af Georg C., Stadssekretær og
kejserlig Notar i Flensborg, og Marie f. Cornelissen,
født 15. Dec. 1704. Han blev 1732 Overrets- og
Landretsadvokat og Notar for Hertugdømmet
Slesvig. 1742 valgtes han til Borgmester i sin
Fødeby. Død 1781. Han var to Gange gift, 1. med
Cathrine Marie f. Müller (Datter af Assessor i 
Overretten paa Gottorp Henning M.), d. 1747; 2. med
Magdalene Dorothea f. Feddersen (Datter af Digegreve
Fedder F. i Tønder), d. 1771. Forfatter af «Monumenta
Flensburgensia», der udkom i Aarene 1765-68 og
1773 og indeholder en temmelig broget Samling af
historiske Efterretninger, vedrørende Flensborgs
retlige og kirkelige Forhold, samt en Rigdom af
personalhistoriske Oplysninger.

A. D. Jørgensen.



Coclicus, Adrian Petit, 1500-- , Sanger og Komponist,
var født i Hennegau. Som ung Præst forestod han
Musikken i Klosterkirken i Condé, kom senere til Rom
og blev Sanger i det pavelige Kapel, men maatte af
Grunde, der ikke ere tilstrækkelig opklarede, efter
længere Tids Ophold i Italien atter forlade dette
Land, hvorpaa han begav sig til Tyskland og 1545
i Wittenberg gik over til Protestantismen. Hans
musikalske Virksomhed i de følgende Aar var
delt mellem Lærergjerning og praktisk Udøvelse af
Kunsten. Omkring 1550 træffe vi ham som Musikus hos
Christian III's Svoger, Hertug Albrecht af Preussen;
derefter privatiserede han i Nürnberg, indtil han
endelig som Afslutning paa et bevæget Liv under
3. Juli 1556 modtog livsvarig Ansættelse som Musikus
og Sanger i det kongelige Kantori i Kjøbenhavn. Blandt
dettes Medlemmer anføres han senest i Aaret 1562-63,
ved hvilken Tid han vel maa antages at være død. Et
endnu bevaret Sæt af Kantoriets Nodebøger indeholder
følgende Kompositioner af A. P.: «Venite exultemus
domino» i 2 Dele, «Nulla qvidem virtus» og et
8stemmigt «Si consurrexistis». Synderlig udbredte
synes hans Kompositioner ikke at have været,
og naar han endnu nævnes af Musikhistorikerne,
skyldes det fortrinsvis et af ham i Nürnberg 1552
udgivet «Compendium musices», der er af Interesse
for Kjendskabet til det 16. Aarhundredes Musiklære,
saa meget mere, som han deri oplyser, at han var
en Discipel af Josquin de Prés, sin Tids største
nederlandske Mester.

Musikforeningens Festskrift 1886 I, 7 f.

V. C. Ravn.



Coffre, Benoît, --1722, Maler, vandt i 1692
den store Pris for Malerkunst ved Pariserakademiet
for en «Abraham, der forstøder Hagar og Ismael»,
og indkaldtes til Danmark i Slutningen af Christian
V's Tid. Kongen modtog ham med stor Naade. Et af C.s
første Arbejder her var et Skilderi af Kronprinsessen
(1696), som det synes det eneste Arbejde af nogen
Betydning, han udførte for Christian V; Frederik IV
derimod forstod bedre at drage Nytte af 
C.s og den samtidige Henrik Krocks overordentlige
Anlæg for Hurtigmaleri. Utallige ere de Arbejder,
som disse to Kunstnere i den første Snes Aar af
det 18. Aarhundrede fik fra Haanden. I 1705 og
følgende Aar havde C. saaledes travlt med Skilderier
og Piafonds paa Residensslottet i Kjøbenhavn;
i 1706 gjorde han Malerier og Ornamenter paa
Rosenborg; i 1708 og følgende Aar havde han og
Krock ikke mindre end 20 store Plafondbilleder under
Arbejde paa Frederiksberg Slot. I 1719 malede C. en
Altertavle til Vallø og i Palaiset bag Børsen 3 store
Piafonds osv. Samtidig med alt dette havde han endda
Stunder til at gjøre Staffelibilleder som «Natten»
og «Dagen» (1704-5), Portrætter af Frederik IV og
Kronprins Christian osv. Og naar han havde et Øjeblik
tilovers, blev det anvendt til at «ornere Karosser»
o. a. l. haandværksmæssig Virksomhed, som vore Dages
Kunstnere med Haan vilde vise fra sig. I fordums
Dage var det anderledes: det er bekjendt nok, at
L. Kranach og hans Svende malede et Plankeværk grønt,
Abr. Wuchters gjorde «die Wasserpumpe» i Griffenfelds
Gaard, og H. E. Freund -- Milepæle.

Det var egentlig først med C. -- og d'Agard --, at
den franske Malemaade med dens lette og graciøse
Komposition, dens overfladiske Karakterisering,
flade Modellering og kokette Farvegivning og dens hele
uendelige Galleri af rosenfingrede Nymfer og kvabsede
Genier holdt sit Indtog her hjemme og fortrængte den
hollandske Malemaade, som i henved et Aarhundrede
havde domineret hos os. C. deler saaledes med d'Agard
den tvivlsomme Ære at betegne en decideret Vending i
den antydede Retning i Kunsten hos os. Men C. havde
ikke d'Agards Medbør. Trods sin rige Produktivitet
sad han bestandig i smaa Kaar, særlig paa Grund af de
ynkelige Priser, der betaltes ham for hans Værker: et
stort Figurmaleri, som «Dagen» eller «Natten», 20
Rdl., et Portræt af Kongen 15 Rdl., et Plafondmaleri
paa et halvt Hundrede Kvadratalen med maaske en hel
Snes legemsstore Figurer 130 til 200 Rdl. osv. Han
kom i Gjæld og blev forfulgt af sine Kreditorer,
og allerede 1712 og ligeledes 1721 maatte Frederik
IV forunde ham Moratorium eller kgl. Bevilling til i
en vis Tid, uanfægtet af Gjældsherrer, at undlade at
betale, hvad han skyldte bort. Endnu i sidstnævnte
Aar arbejdede han, og paa Rosenborg, i det saakaldte
Christian VI's lille Værelse, findes et Loftmaleri af
ham, signeret B. Coffre 1721, men kort efter ramtes
han af et Slagtilfælde, han blev ganske ude af Stand
til at arbejde, og hvis ikke den sparsomme Frederik
IV havde
tilstaaet ham en Understøttelse af 4 Daler om Ugen,
vilde han sikkert have lidt bitter Nød. Dronning Anna
Sophie antegner under 7. Jan. 1722 i sin Dagbog,
at hun havde givet Befaling til at tilstille «des
schilderer Cofre seine fra» (Frau, altsaa endnu
ikke «Witwe») 6 Daler. -- C. døde i Slutningen af Nov. 1722. --  
Som Lærling af C. nævnes Rafael Mengs' Fader
Ismael M. Om C.s Enke af Nød og Trang har givet sig
til at spille Komedie, og om hun er identisk med den
fra den danske Skuepladses allerældste Dage bekjendte
Mad. Coffre, der døde i April 1728, er endnu ikke
med Vished afgjort, men ikke lidet rimeligt.

Kjøbenhavns Skilderie 1830, Sp. 898.
Meier, Fredensborg, passim. Weilbach, Konstnerlex.
Archives de l'art franç. IX, 281.

F. J. Meier.



Cohen, Asser Daniel, 1794-1863, jødisk Theolog og
Forfatter. C. er født i Hamborg 9. Avg. 1794 som Søn
af Kjøbmand Daniel C. og dennes Hustru Vögelche. Efter
at Faderen var død (1800) og Moderen paa ny gift med
Kjøbmand Franck i Hamborg, kom C. 1811 til Danmark
og fik forskjellige Smaaembeder som Lærer. 1817
tog han den for «mosaiske Kateketer» anordnede
Examen, som da for første Gang blev afholdt,
og fik derefter 1818 Ansættelse som Kateket for
Jøderne i Fyns Stift. 1822 blev Laaland-Falsters
Stifts Kateketembede ham tillige betroet. Det var
navnlig den bekjendte M. L. Nathanson, som tog sig
af ham og sørgede for, at han kom frem. Foruden
forskjellige Prædikener, Avisartikler, æsthetiske
Arbejder af mindre Betydning har han udgivet
nogle nyttige og anerkjendte Haandbøger saasom:
«De mosaiske Trosbekjenderes Stilling i Danmark»
(1837), «Krigen i 1848, 49, 50 og de faldnes Minde»
(1850-51; paa ny med Supplement 1853). En hebraisk
Bibelkonkordans efter en meget vidtløftig Plan blev
ikke fuldført eller trykt. 1856 forfremmedes han fra
sine Embeder til et lignende i Hertugdømmerne med
Bolig i Frederiksstad, hvor han døde 9. Juli 1863;
begravet i Odense. Hans Hustru Caroline (Datter
af Kjøbmand Levin Hertz i Nakskov), hvem han ægtede
11. Dec. 1818, overlevede ham indtil 20. Avg. 1886. En
Søn er optraadt i Litteraturen under Navnet Morville.

Erslew, Forf. Lex.

D. Simonsen.



Colban, Erik Andreas, 1760-1828, Præst. Født i
Throndhjem 25. Dec. 1760. Hans Farfader, James C.,
var en indvandret Skotlænder, Faderen, James William
C. (d. 1768), var Skipper, Moderen, 
Kirstine f. Grøn, blev som Enke gift med Kjøbmand
John Normann. Han blev Student fra Throndhjems Skole
1780, theologisk Kandidat 1782, var derpaa Huslærer,
til han 1784 blev personel Kapellan i Brønø. Her tog
han sig strax med Iver af det forsømte Skolevæsen
og ofrede sig baade for Børnenes og Lærernes
Undervisning. Han sendte ogsaa Biskoppen et Udkast
til en ny Elementarbog, der sikkerlig har bidraget
til at henlede Opmærksomheden paa ham. Han blev
derfor ogsaa allerede 1787 efter Missionskollegiets
Forestilling udnævnt til Sognepræst i Bø, hvor han
byggede det første Skolehus i Nordland og benyttede
Lørdagene ved Annexerne til at holde forklarende
Foredrag over Afsnit af det nye Testamente. Her
fra blev han, ligeledes efter Missionskollegiets
Forestilling, 1798 forflyttet til Vaagen i Lofoten,
hvor han 1799 konstitueredes som Provst og blev
udnævnt dertil 1818. Han tog sig med Iver af Skole-
og Fattigvæsenet i det hele Provsti og maatte
udstaa meget paa de haarde Sørejser. Der var i hine
Dage i Nordland faa Mænd, der kunde bruges til
Forretninger, der gik uden for det almindelige,
men C. var en af dem, og i Krigens Tid maatte
han fungere som Provideringskommissionens Agent
og oprette Kornmagasiner, ligesom han maatte
forestaa Opførelsen af 5 nye Kirker. Han var en
Præst af den gamle orthodoxe Skole, om han end i sin
fjærne Virkekreds fulgte med i Tidens filanthropiske
Stræben. Med Alvor drev han Gjerningen i sin Menighed,
hvor han var skattet som en begavet og godgjørende Mand. Under al sin 
praktiske Virksomhed fik han Tid til litterære Sysler. I en 
Skildring af Lofoten og Vesteraalen viser han sig som en skarp 
Iagttager, og i sine sidste Aar leverede han Oversættelser af flere af 
det gamle Testamentes Bøger. Han tog Afsked 20. Nov. 1826 og 
flyttede til Throndhjem, hvor han døde 26. Okt. 1828. Gift 14. April 
1787 med Karen Angell (f. i Throndhjem 1762, døbt 16. Sept., 
† i Christiania 4. April 1853), Datter af Skipper Nathanael A. 
(† 1774) og Elen Tølløfsdatter (døbt 12. Febr. 1734, † i Vaagen 
24. Avg. 1810).

Erindringer om Provst E. A. Colban af Datteren Fru Kirstine Aas, Throndhj. 1829. 
Halvorsen, Norsk Forf. Lex.

D. Thrap.



Colbjørnsdatter, Anna, o.1665-1736, Præstekone. Fra 
Gaarden Arneberg i Hofs Sogn i Solør er udgaaet en talrig Slægt, 
af hvilken en Gren har brugt Gaardsnavnet som Familienavn, en 
anden kaldt sig Arntzen, medens den tredje og mest bekjendte 
siden Slutningen af det 17. Aarhundrede har
benyttet Familienavnet Colbjørnsen efter sin
nærmeste Stamfader, Hr. Colbjørn Thorstensen, d.
1720 som Jubellærer og Sognepræst til Sørum, skjønt
ogsaa denne undertiden findes at have skrevet sig
med Tilnavnet Arneberg. Blandt hans 18 Børn var
Datteren Anna, af Faderens første Ægteskab med Anna
Jacobsdatter Kraft, født i 1660-Aarene, sandsynligvis
o. 1665. Hun blev 8. Febr. 1682 gift med Faderens
daværende Kapellan, fra 1690 Sognepræst til Norderhov
paa Ringerike, Mag. Jonas Ramus (f. 27. Sept. 1649), der er
bekjendt som Forfatter. Det var som Præstekone paa
sidstnævnte Sted, at A. C. under Krigen i 1716 fik
Anledning til at vise sine Landsmænd den væsentlige
Tjeneste, der med rette har bragt hendes Navn til
Efterverdenens Kjendskab, skjønt det ikke tør nægtes,
at Familietraditioner og senere Udpyntninger have
bidraget til at stille hendes Andel i Begivenheden
i et langt stærkere Lys, end de samtidige Vidnesbyrd
egentlig give Anledning til.

Da den svenske Konge Carl XII 21. Marts 1716
havde bemægtiget sig Christiania, men paa Grund af
Mangelen paa Kanoner ikke saa sig i Stand til at
udrette synderligt mod Akershus Fæstning eller den
norske Hær, der havde forskanset sig ved Gjellebæk i
Lier, besluttede han at omgaa Stillingen og ødelægge
Kongsbergs Sølvværk. 26. Marts afsendte han i dette
Øjemed Oberst Axel Löwen med 5 à 600 Mand, der toge
Vejen over Hakedalen, Hadeland og Ringerike. Paa
Hadeland opholdtes de en Stund af en Flok Bønder
under Anførsel af Sognepræsten Anders Hammer paa
Gran og kom, efter at have med noget Tab drevet dem
tilbage, 28. Marts Kl. 10 Aften til Norderhov, hvor
de toge Nattekvarter dels paa Præstegaarden og dels
paa de nærmestliggende Bondegaarde. Sognepræsten
Hr. Jonas Ramus var syg og sengeliggende, men
hans Hustru modtog Svenskerne med al Venlighed
for at undgaa Plyndring og gjøre dem trygge. Til
Beskyttelse mod Kulden fik hun for Soldaterne,
der kamperede under aaben Himmel, optændt Baal,
hvis Lysning tjente Nordmændene til Vejledning, og
under Paaskud af at lade hente noget til Maaltidet
opnaaede hun at faa sendt et Bud til sin Svigersøn,
Fogden Lars Michelsen, fra hvem igjen Nordmændene
modtoge de nødvendige Efterretninger. Disses Anfører,
General B. H. v. Lützow, der havde Kundskab om
Svenskernes Bevægelser, havde fra Gjellebæk sendt
nogle Hundrede Dragoner af Oberst Øtkens Regiment,
hvilke samme Aften, som Svenskerne kom til Norderhov,
naaede Gaarden Sten i Hole, en
halv Mils Vej fra Præstegaarden. Faa Underretningen
om Svenskernes Ankomst satte de sig strax i Bevægelse
og naaede Kl. 3 om Natten Norderhovs Præstegaard,
hvor Vagterne nedhuggedes, og Svenskerne fuldstændig
overrumpledes, hvortil den rigelige Beværtning
med Øl og Brændevin, hvormed Præstekonen skal have
forsynet dem, angives at have bidraget i ikke ringe
Grad. Oberst Löwen og flere Officerer samt o. 130
Mand bleve tagne til Fange, henimod 40 dræbtes, og
Resten drog tilbage til Christiania, til Dels ad den
samme Vej, de vare komne, i det dog nogle af dem bleve
dræbte paa Tilbagevejen. Nordmændene angives kun at
have tabt 5 Mand. Til den følgende Dag, 29. Marts,
henlægger Sagnet A. C.s Sammentræf med en svensk
Soldat, som hun ved sin Aandsnærværelse og Kjækhed
bragte til at tage Flugten, men denne Begivenhed
turde høre til de apokryfiske Beretninger, da den
ældste Kilde kun véd at berette om hendes «Alteration»
ved denne Anledning.

Først ved Udgivelsen af Ove Mallings Folkebog «Store
og gode Handlinger af danske, norske og Holstenere»
i Aaret 1777 kom A. C. til at indtage den Stilling
som Heltinde, som hun derpaa næsten et Aarhundrede
uimodsagt besad, indtil en kritisk Undersøgelse
af Kilderne atter borttog en Del af den falske
Glans, hvormed Familiesagnene havde omgivet hendes
Navn. Tilbage bliver dog altid hendes Fortjeneste af
at have modtaget det fjendtlige Korps vel, opholdt
det og gjort dets Befalingsmænd trygge samt sørget
for Underretning til sine Landsmænd, der dog heller
ikke vare uvidende om Svenskernes Nærhed. Hun kommer
herved altid til at indtage en smuk Plads i den for
de norske Vaaben hædrende Begivenhed, om hun end ikke
længer bliver Drivhjulet i det hele. Dette stemmer
ogsaa vel med, hvad hun selv udtaler i et Brev af
1729, der ledsagede en Ansøgning til Kongen.

A. C.s Mand, Mag. Jonas Ramus, der allerede var syg
ved Svenskernes Ankomst, synes efter den udstandne
Forskrækkelse aldrig at have gjenvundet sin Helbred
og maatte allerede i det følgende Aar opgive sit
Embede, hvori han succederedes af sin ældste Søn; han
afgik ved Døden i Maj (begr. d. 16.) 1718, og hans
Enke overlevede ham til 23. Juli 1736, da hun døde
paa Gudsgaarden ved Norderhovs Kirke som en meget
velhavende, men barnløs Kone, i det samtlige hendes
5 Børn, 3 Sønner og 2 Døtre, vare døde i voxen Alder
før hende. Kun hendes ene Datter, Johanne († 1717),
havde været gift, nemlig med den ovennævnte Foged,
siden Lagmand og Assessor i Overhofretten, Lars
Michelsen († 1730), hvis

eneste Barn, Anna Ivarsdatter (f. 1717 † 1791), der
brugte Familienavnet Ramus, og som de sidste Maaneder
før Mormoderens Død havde opholdt sig i hendes Hus,
blev hendes Universalarving. Hun blev senere gift med
Christian Petersen, der til sidst var Stiftamtmand
i Bergen. Mag. Jonas Ramus med Hustru og de 4 Børn,
der døde i Norge, vare begravne i en Familiebegravelse
under Norderhovs Kirke, men findes ikke længere der,
og den Kiste, der i senere Tider har været forevist
som hendes, indeholder ikke hendes Lig, men en
senere afdød Generalinde Schlanbusch's. Jonas Ramus'
og hans Hustrus Portrætter hænge i Norderhovs Kirke;
dog findes Originalen til hendes smukke Billede, som i
Kirken er erstattet af en god Kopi, nu i Christiania
Universitets Oldsamling.

Berømte Nordmænd, udg. af C. Tønsberg.
L. Daae, Hist. Skildringer II, 87 ff.
Moe, Tidsskr. f. den norske Personalhist. II, 400.
(Norsk) Hist. Tidsskr. 2. R. V, 418 ff.
N. Nicolaysen, Norske Stiftelser III, 849.

H. J. Huitfeldt-Kaas.



Colbjørnsen, Annette Marie Christine, 1818-87,
Forfatterinde. Hendes Fader var Fuldmægtig
i Rentekammeret Østergaard, Moderen var født
Gundelach. Selv fødtes hun 25. Jan. 1818, og
17. Maj 1837 ægtede hun Cand. jur., Assistent
i Finansministeriet Christian Colbjørnsen
(f. 14. Dec. 1814, † af Kolera 18. Avg. 1853). Efter
længere Tids Svagelighed døde hun 30. Avg. 1887.
-- Hun har forfattet: «En Bedstefaders Fortællinger for
sine Børnebørn» (1852), «Fortællinger for Ungdommen»
(1853), «Skildringer af Hverdagslivet for den
barnlige Alder» (1853), «Jule- og Nytaarsgave for
Børn, 7 Fortællinger» (1854), «Jule- og Nytaarsgave
for Ungdommen, nye Fortællinger» (1855), «En ung
Piges Dagbogsblade, Fortælling» (1855), «Smaating for
Børn» (1856), «Paa Juletræet, Fortællinger», (1857) og
«Familiehistorier I. To Søstre» (1859). Ingen af disse
Bøger har formaaet at hævde sin Plads i Litteraturen;
men i sin Tid have de samlet et ikke lidet Publikum,
især blandt Ungdommen, og flere af dem ere komne i
2. Oplag.

Nic. Bøgh.



Colbjørnsen, Christian, 1749-1814, Justitiarius
i Højesteret, var født paa Sørum Gaard i Romerike
i Norge samme Dag som Christian VII, 29. Jan. 1749
(efter en anden Angivelse 1. Febr.). Han var Sønnesøn
af en Broder til de ndfr. nævnte navnkundige
Brødre Peder og Hans Colbjørnsen og til den
ovfr. omtalte berømte Præstekone i Norderhov Anna
Colbjørnsdatter. C.s Fader, Colbjørn Jacobsen C.,
var Regimentskvartermester, men døde 

allrede 1761; Moderen hed Anna Dorothea f. Røring
(† 1773). En Amtmand Christian Petersen, en dansk
født Mand, der var fjærnere besvogret med Familien
(s. ovfr. S. 25), tog sig af den 12aarige Dreng,
og efter at han havde ladet ham nogle Aar gaa i
Latinskolen i Christiania, førte han ham ind i
praktisk juridisk Virksomhed. Omtr. 1771 træffe
vi C. i Kjøbenhavn, hvor hans ældre Broder Jacob
Edvard C. (s. ndfr.) var en anset Sagfører. Først
et Par Aar senere blev C. indskrevet som Student
(17. Juli I773)? og -- hvad der maa kaldes en
exempelløs kort akademisk Bane -- allerede 2 Dage
efter blev han juridisk Kandidat med Laudabilis. 3½
Maaned derefter (11. Nov. 1773) fik han Bestalling
som Højesteretsadvokat. Overvejende praktisk som
C.s Udvikling havde været, var det naturligt, at
han aldrig blev en egentlig lærd Jurist. Han stod i
saa Henseende afgjort tilbage for Broderen. Men det
er som praktisk Jurist og som Embedsmand, han har
vundet sit store Navn, og højst sandsynlig har i saa
Henseende hans Uddannelse haft sine meget heldige
Sider. Han gjorde hurtig Lykke som Advokat ved sin
Skarphed i Tanken og sin slagfærdige Veltalenhed,
og det var formodentlig som en Anerkjendelse deraf,
at han 1776 fik Titel af Justitsraad; men han havde
en skrøbelig Helbred, han følte sig overanstrængt
ved Proceduren, og 1778 søgte han Exspectance paa
Amtmandskabet i Stavanger Amt. Det ser ud, som om
han ved denne Lejlighed har faaet Løfte om Embedet,
naar det blev ledigt; men da dette skete (1781),
blev dog ved en kongelig Kabinetsordre en 21aarig
Adelsmand, P. U. F. Benzon, hvis Kvalifikation var,
at han havde dansk-juridisk Examen, foretrukket
for ham, uagtet Rentekammeret gjorde opmærksom paa,
hvor dygtig en Ansøger C. var (s. II, 81). Saaledes
maatte C. blive i Kjøbenhavn, hvad der skulde vise
sig at være en stor Lykke.

Imidlertid var han 1780 bleven Kammeradvokat, en
Stilling, der knyttede ham nøje til Rentekammeret. Da
han 1781 i et Anfald af Mismod over Vanskeligheder
ved sin Stilling og maaske ogsaa over sin Sygelighed
ønskede at blive fri for Kammeradvokatstillingen,
fraraadede Rentekammeret det i en for ham meget
smigrende Forestilling til Kongen, og det blev
afslaaet med nogle stærke Udtalelser om den kongelige
Tilfredshed og Naade. Baandet imellem ham og Kammeret
blev endnu tættere, da Chr. D. F. Reventlow snart
efter Regeringsforandringen 1784 blev stillet
i Spidsen for dette Kollegium. Men samtidig kom
C. efterhaanden saaledes paa Kant med Højesterets
Justitiarius, Grev Osten, at han følte sin

Stilling utaalelig. Vistnok blev der, hvad der maatte
gjælde for en Begunstigelse, givet ham (25. Juni 1783)
Tilsagn om, at han, naar han en Gang fra traadte sin
Advokatur, skulde nyde «Anciennitet til Sæde og Løn»
som Højesteretsassessor ved forefaldende Vakance; men
at Forholdet maa være blevet meget slet, viste sig et
Par Aar senere. Da C. i en Skrivelse til Rentekammeret
(21. Marts 1785) havde udtalt sig spidst om et ham
af Højesteret tilkjendt Salær i en Sag, han havde
ført som Kammeradvokat, og Rentekammeret havde ytret
sig paa en tilsvarende Maade til Kancelliet, gav det
Osten Anledning til ved en yderst nærgaaende Skildring
af C.s Optræden at udvirke en kongelig Resolution,
som denne med rette fandt saa unaadig, at han faa
Dage efter under Paaskud af Sygelighed fratraadte sin
Advokatstilling (9. Juni 1785) og trak sig tilbage til
en Bondegaard, han havde kjøbt i Nærum. Kort efter at
han havde opgivet sin Plads, gav Osten atter i en ny
Skrivelse til Regeringen sit Had imod ham Luft, blandt
andet ved at fremstille ham som den, der under en Sag,
hvori ingen Kontrapart var mødt, paa en mistænkelig
Maade havde fordulgt et Hoveddokument og derved let
havde kunnet fremkalde en uretfærdig Dom.

Rentekammeret havde under alt dette gjort, hvad
det kunde, for at støtte C., og det varede ikke
længe, inden dets Chef, Reventlow, skaffede ham
en glimrende Oprejsning. 25. Avg. 1786 udkom den
kongelige Resolution om Sammenkaldelsen af den
store Landbokommission, og blandt dem, Reventlow fik
optaget i denne, var C., der endog blev Kommissionens
Sekretær og dermed den, der i Virkeligheden ledede
dens Forhandlinger. Snart efter traadte han (1787)
ind i Højesteret som Assessor. Da det første Afsnit
af Kommissionens Forhandlinger var endt 19. Maj 1788,
blev han nogle Maaneder senere (29. Avg. 1788) til
Løn for sin udmærkede Virksomhed i den hævet til at
indtage den vigtige Stilling som Generalprokurør
i Kancelliet. Han beklædte denne Plads indtil
1804, da han blev udnævnt til Justitiarius i
Højesteret, i hvilket Embede han virkede til sin
Død, 17. Dec. 1814. Samtidig var han avanceret
med Hensyn til Titler og Ordensdekorationer: han
var 1790 bleven Etatsraad, 1792 Konferensraad,
1809 Kommandør af Danebroge, 1811 Storkors, 1812
Gehejmekonferensraad. Han var 2 Gange gift, 1. (1776)
med en Enke Johanne Mouritzen, f. Piper (d. 1782),
2. (1782) med Engelke Margarete f. Falbe (d. 1848),
Datter af Etatsraad J. C. F. Han efterlod sig 4
Døtre.

C.s Hovedvirksomhed knytter sig til de store Landboreformer,
og han har ved den indlagt sig Fortjenester som
faa her hjemme. Allerede inden han kom ind i
Landbokommissionen, havde han i en Betænkning,
han efter Rentekammerets Opfordring afgav om
Fæsteforholdet (4. Marts 1785), udtalt de vigtigste af
de Grundsætninger, som han senere søgte at gjennemføre
paa Landbolovgivningens Omraade; han var under
det første Afsnit af den store Landbokommissions
Forhandlinger en uovertræffelig Sekretær, der ved
flere «Promemorier» gav et ypperligt Grundlag
for Drøftelsen, og han affattede de udførlige,
fortrinlig redigerede Forestillinger, der laa til
Grund for de tvende Hovedlove, Forordningen af
8. Juni 1787 om Fæstevæsenets Ordning og den af
20. Juni 1788 om Stavnsbaandets Ophævelse. Maa han
end med Hensyn til denne sidste Lov dele Æren med
flere andre af Kommissionens Medlemmer, særlig med
Reventlow, hvis Fortjeneste vel endog her er nok saa
stor som hans, saa var Fæsteloven af 8. Juni 1787
næsten helt og holdent hans Værk. Efter at han var
bleven Generalprokurør, opgav han sin Stilling som
Sekretær i Kommissionen, og han deltog senere, som
det synes, kun lidet i dens Forhandlinger; men dermed
var hans Arbejde for Landboreformerne ingenlunde
endt. Hans Udnævnelse til Generalprokurør havde for
Landbosagen den Vigtighed, at det danske Kancelli,
hvis betydeligste Medlem han var i en Række Aar,
blev draget over til at blive Rentekammerets og
Landbokommissionens ivrige Forbundsfælle. En Række
Forordninger var et Vidnesbyrd derom, især den af
19. Marts 1790, ved hvilken Regeringen fastslog,
at det maatte opfattes som Meningen af Danske Lovs
3-13-1 og 4, at alle Fæstebreve skulde gjælde for
Bondens og hans Hustrus Levetid. I de følgende Aar
sluttede blandt andre de Lovbestemmelser sig hertil,
der tilsigtede at fremme Afløsningen af Hoveriet,
indtil den afgjørende Hovedforordning derom udkom
6. Dec. 1799. Ganske kort Tid efter at C. var traadt
ind i Kancelliet, blev det ogsaa overdraget ham i
Forbindelse med Generalkrigskommissær Wildenrath at
lede de saakaldte Extrasessioner omkring i Landet
for derved at gjennemføre Loven om Stavnsbaandets
Løsning. Han gjorde dette med stor Iver og Dygtighed.

C.s Virksomhed for Landboreformerne stod i nøje
Sammenhæng med, at han stærkt var grebet af sin
Tids Ideer. Man mærker dette paa den ene Side,
hvor de saa at sige gik i negativ Retning, thi i
religiøs Henseende var han Fritænker, om det end
ikke fattedes ham paa religiøs Følelse; men det
træder ogsaa stærkt frem ved den Styrke, hvormed han
omfattede det bedste i
Tidens Stræben, dens Humanitetsideer, dens Lære
om Menneskerettighederne. Det er en hos ham idelig
tilbagevendende Sætning, at Staterne ere grundede
for at værne om Borgerfrihed og Borgersikkerhed,
eller, som han ogsaa har udtrykt sig, «Menneskene
have sluttet sig sammen i Stater for det almindelige
bedstes Skyld, og derved forstaas det hele Selskabs
og hvert enkelt Menneskes mulige Lyksalighed». Denne
Lyksalighed kunde kun findes i Friheden. «Ingen
Følelse,» har han sagt, «er mere indprentet hos
Mennesket end Lyst til Frihed ... Friheden er
Naturens første og ypperligste Gave til den ædleste
af sine Skabninger.» Denne C.s stærke Følelse for
Friheden -- vel at mærke den personlige Frihed eller,
hvad man den Gang kaldte den borgerlige Frihed,
ikke derimod den politiske Frihed -- næredes ved en
levende Uvilje imod den Standsulighed, der havde
været fremherskende i tidligere Tider. Han, der dog
stod A. P. Bernstorff og Reventlow saa nær, følte en
instinktmæssig Uvilje imod al Adel i og for sig, og
han afskyede alt, hvad der kunde kaldes aristokratiske
Forrettigheder. Det var da ogsaa hans Opfattelse,
at Statsforandringen her hjemme 1660 var bleven
nødvendig, fordi «Statslegemet svækkedes, og Folket
mishandledes under Aristokratiets tunge Aag, uden
at Kongerne (hvis Magt var indskrænket ved aftvungne
Haandfæstninger) kunde afhjælpe den offentlige Nød,
men maatte ofte med det sukkende Folk lade sig nøje
med at beklage deres egen og Landets Skæbne». Altsaa
Kongen og Folkets store Masse vare naturlige Venner,
forudsat at man fra begge Sider forstod Opgaven
ret. «Regenter,» har han ytret i en Tale, han holdt
1794, «ere ikke de, der ved Misbrug have tiltaget
sig dette ædle Navn. Nej! I Landsfædre, det er den
eder af Folket overdragne Magt, vi hylde, det er
denne, vi kalde Regering, det er eders herlige Daad,
vi prise, naar vi se eder med vældig Haand at bryde
Lenstyranniets forhadte Lænker, Tronens Rettigheder
ere uadskillelige fra Folkets, fordi begges Fordele
ere væsentlig de samme.»

C. stod, som man kan se heraf, fuldstændig paa den
oplyste Enevældes Standpunkt; han mente, som mange
paa hans Tid, at netop ved den stærke Kongemagt kunde
den sociale Ligheds og den personlige Friheds Sag
bedst gjennemføres. Og paa denne Sag satte han sin
kraftige, ildfulde Personlighed ind, den helligede
han sine rige Evner. Lige saa højt man maa beundre
den Arbejdsiver og Nidkjærhed, der udmærkede ham, lige
saa stærkt fængsles man af den Skarphed i Opfattelsen,
den Klarhed i Fremstillingen
og den Kraft i Bevisførelsen, der udmærke de
betydeligere af hans Betænkninger og Indlæg. Hertil
kom en Veltalenhed, der ganske vist undertiden for
meget har sin Tids deklamatoriske Præg til at kunne
tiltale os, men hvori der dog ogsaa tit kan være en
mægtig Flugt og ægte Pathos, og som i høj Grad vakte
Samtidens Beundring. Disse Egenskaber i Forbindelse
med et rigt Fond af spydig Vittighed gjorde ham
tillige til en farlig Modstander, naar det kom til
alvorlige Kampe. Og dem gave Landbospørgsmaalene
jævnlig Lejlighed til. Skade kun, at han mere
end én Gang lod sig rive hen af sit lidenskabelige
Temperament til at bruge Kampmidler, der ikke vare ham
værdige. Saaledes da han -- for øvrigt med fuldstændig
Berettigelse og i mange Henseender med glimrende
Held -- rettede et voldsomt Angreb imod de 103 jyske
Proprietærer, der i Sommeren 1790 i et saakaldt
Tillidsskrift, de overrakte Kronprins Frederik, skarpt
havde kritiseret de stedfundne Reformer. Men heller
intet kunde overgaa den Forbitrelse, han ved dette
sit Angreb paa «Jydernes Proprietærer» vakte imod sig
hos dem og deres Venner. Særlig den lidenskabelige
Kammerherre Lüttichau til Aakjær og Dybvad gik løs
paa ham med saa hidsige og ubesindige Udtalelser,
at C. sagsøgte ham og fik ham idømt en klækkelig Bøde
som Injuriant (1791).

Stillingen som Generalprokurør førte C. ind paa en
Række andre Lovgivningsarbejder. Hans Indflydelse
var saa betydelig, at den største Del af de
mange Kancelliet vedrørende Love, der udkom i det
sidste Tiaar af det 18. Aarhundrede, nøje stemmede
overens med hans Forslag, ligesom det ved Princip-
og Lovfortolkningsspørgsmaal sædvanlig var hans
Mening, der blev fulgt. Flere af sine Betænkninger
med Forslag til vigtige Love offentliggjorde han i
Schlegels Tidsskrift «Astræa», og et Fragment af
ham over Grundsætningerne til en ny Kriminallov,
som han udarbejdede, da han (1800) var bleven Medlem
af en Kommission, der blev nedsat for at arbejde i
den Retning, blev først trykt i «Juridisk Arkiv»
XIX; senere udgav Ørsted det paa ny i «Arkiv for
Retsvidenskaben og dens Anvendelse» VI, i det han
ledsagede det med et Forord og nogle Noter. Men
det overvejende Flertal af C.s Betænkninger og
Koncepter til Lovforslag ligger endnu utrykt i vore
Arkiver. Da her kun exempelvis kan nævnes enkelte
af hans Lovarbejder, skal blot anføres Forordningen
af 20. Febr. 1789 angaaende nærmere Bestemmelse af
Straffe for Tyve og Hælere, Forordningerne af 5. April
1793 om Fængslernes bedre Indretning, af 5. Juli 1793
om en forbedret Politiindretning for
Kjøbenhavns Vedkommende, af 10. Juli 1795 om
Forligelseskommissioners Stiftelse og af 3. Juni 1796
om Rettens vedbørlige og hurtige Pleje.

En fortrinlig Affattelse og et sundt praktisk
Blik have altid været fremhævede som i høj Grad
udmærkende C.s Lovarbejder, ligesom de ogsaa vidne
om Organisationstalent og om Evne til at fjærne
unyttige Omsvøb. Forordningen om Indretningen af
Forligelseskommissioner virkede efter alle samtidiges
Skjøn paa en velgjørende Maade til at formindske
Processernes Tal, og den om Rettens hurtige og
vedbørlige Pleje betegnede et betydningsfuldt
Fremskridt i Udviklingen af vor Retspleje. Den
fastslog i renset Form en stor Del af de Sætninger,
som igjennem Praxis havde givet Processen en
helt anden Form end den i Danske Lov hjemlede og
forudsatte. I kriminalprocessuel Henseende betegner
den et Vendepunkt i Udviklingen, i det den lod
Processen gaa over til at blive, hvad den endnu er,
inkvisitorisk i Steden for som tidligere akkusatorisk,
og dette var efter de daværende Forhold en utvivlsom
Forbedring, hvad enten man stiller sig paa Anklagerens
eller den tiltaltes Standpunkt. Anvendelsen af
Benægtelsesed i Straffesager forsvandt med det samme.

Den Lyst, C. altid havde til at gjøre almindelige
Grundsætninger gjældende, viste sig ogsaa i hans rent
juridiske Betænkninger; men hvor stærkt han end her
var paavirket af Datidens Forkjærlighed for visse
Almentheorier, hvor abstrakt anlagt han end for saa
vidt var, saa holdt hans sunde Blik ham dog inden for
de rette Grænser. I det han paa Strafferettens Omraade
lige saa godt, som naar han drøftede Landboforholdene,
gik ud fra Samfundets Opgave at værne om Borgerfrihed
og Borgersikkerhed i Forening, søgte han alle Vegne,
hvor det var muligt, at bygge paa Grundlaget af
Datidens Humanitetsideer. «Straffenes Grader,» har
han udtalt, «bør afvejes paa Retfærdigheds Vægtskaal
i Forhold til enhver Forbrydelses Natur. Men
Retfærdighed bør ledes af Mildhed, saa at den i
at beskytte imod Forurettelser paa den ene Side
sætter tillige paa den anden Side Grænser for den
fornærmede Medborgers Hævn.» Det var udgaaende fra
dette Princip, at han f. Ex. ved Straffene for Tyveri
søgte at faa et billigere og mere passende Forhold
fastslaaet imellem Misgjerningens forskjellige Grader
og Straffene for dem, ligesom Forordningen herom
af 20. Febr. 1789 ogsaa har den Betydning, at den
indeholdt en Anerkjendelse af, at Straf bør sigte til
den dømtes Forbedring. Man mærker en lignende human
Aand i Forordningen
af 5. April 1793 om en bedre Indretning af Fængslerne,
for at «de, som formedelst Misgjerninger ere
tiltalte og hæftede, ikke, medens Søgsmaal imod
dem for Retterne forfølges, skulle udsættes for
større Lidelser end de, der ere nødvendige Følger
af deres Friheds Indskrænkelse og deres Personers
Bevogtning, indtil deres Skæbne ved endelig Dom er
bleven afgjort». I god Overensstemmelse hermed fik
han ved en Forordning af 5. Juli 1793 indført de to
extraordinære Sessioner af Højesteret i Sommerens Løb,
som endnu pleje at holdes, og som skulde bruges til
Justitssagers Afgjørelse, især for ikke unødvendig at
forlænge Varetægtsarresten. Ved en anden Forordning
af samme Dato fik han slaaet fast, at enhver, der
ved en underordnet Ret dømtes til Strafarbejde,
skulde, inden Exekutionen maatte begynde, spørges,
om han ønskede Appel.

Landboreformerne havde skabt C. en ganske
overordentlig Yndest i de toneangivende Kredse i
Kjøbenhavn, og hans Ry naaede rundt omkring iblandt
Bønderne. Dette Ry blev endnu større ved Reskriptet
af 3. Dec. 1790 om Trykkefriheden, som han vitterlig
var Fader til, og som gjorde Ende paa den vilkaarlige
Straffemyndighed, Politimesteren siden Forordningen
af 20. Okt. 1773 havde haft over for de Forfattere,
som Regeringen vilde til Livs. C. gjaldt i flere Aar
med rette som Trykkefrihedens varme Forsvarer. Men
i Længden var det umuligt for ham at gaa sammen med
adskillige af dem, der først i Halvfemserne havde
hørt til hans varme Beundrere. Medens den franske
Revolutions Paavirkning førte til, at mere eller
mindre vidtgaaende politiske Frihedsideer kom i Omløb,
holdt han fast ved, at Enevælden maatte opretholdes
i dens fulde Omfang. Efterhaanden som Kritikken
af den dansk-norske Stats Forfatningsforhold
under Indflydelse af Revolutionsideerne fik et
mere og mere glubsk Præg, slog Regeringen løs med
Pressesager. Men dermed var Bruddet imellem ham og
de fremskredne Førere for, hvad man kan kalde det
liberale Parti, afgjort. Han havde vitterlig sin Del
i, at Pressesagerne bleve anlagte, og man vendte
sig med Bitterhed imod ham som Renegaten. Da der 1799
blev anlagt Sag imod P. A. Heiberg for hans «Politisk
Dispache» og «Sproggranskning», antoge Angrebene paa
C., særlig fra Heibergs Side, en yderst lidenskabelig,
ja ligefrem infamerende Karakter.

Men endnu havde C. ikke vist Lyst til at komme
bort fra den gjældende Trykkefrihedsordning, og
han bekæmpede endog ikke uden Skarphed Forslag,
der fremkom i den Retning. Da sendte
Kejser Poul i Efteraaret 1799, forbitret over
formentlige jakobinske Lyster her hjemme, Regeringen
en truende Opfordring til at tøjle Pressen, og
dette Tryk fik ulykkeligvis i høj Grad en forøget
Vægt ved den politiske Stilling i Øjeblikket,
der bragte Regeringen til saare nødig at lade det
komme til et Brud med Rusland. Men unægtelig passede
Kejser Pouls Opfordring ikke ilde til de Stemninger,
der under Forbitrelsen over Pressens utvivlsomme
Udskejelser havde Overhaand hos Kronprins Frederik
og i hans Omgivelser. Det blev altsaa besluttet,
at Trykkefriheden skulde indskrænkes, og C. fik som
Generalprokurør Ordre til at udarbejde en Forordning
med dette Formaal, i det der tillige blev tilsendt
ham Hovedtrækkene af et Udkast til en saadan. C.s
egen Opfattelse havde samtidig utvivlsomt undergaaet
en Forandring; han var bleven bitter over det hele
Omslag i Stemningen, og hvor lidt han end selv vilde
tage Initiativet til en ny Forordning, synes han ikke
uvillig at have adlydt den Ordre, han fik. Saaledes
fremkom Forordningen af 27. Sept. 1799, der vistnok
lod Pressen her hjemme have en bedre Stilling, end
den havde i de fleste evropæiske Lande, men dog lige
saa sikkert indeholdt Bestemmelser af langt mere
reaktionær Natur, end Forholdene gjorde nødvendige.

Det nøje Sammenhæng med Forordningens Tilblivelse
var den Gang ubekjendt, og C.s Fjender fik travlt
med at vælte hele Ansvaret for den over paa ham, ja
med at sigte ham for at have faaet den udstedt som
et Middel til Hævn over P. A. Heiberg. Da nu ogsaa
dennes Domfældelse fulgte nær efter Forordningen,
blev C. Gjenstand for et Had, der ikke var mindre
end den Beundring, man havde vist for ham nogle Aar
tidligere. Netop nu ramte ogsaa en alvorlig Skuffelse
ham. Den gamle Kancellipræsident Chr. Brandt (s. III,
3) veg paa denne Tid sin Plads, og C. maatte synes
selvskreven til at blive hans Efterfølger; men da
blev han sat til Side for en Adelsmand, den for
øvrigt vel begavede og grundhæderlige Frederik
Moltke, der tidligere havde været Stiftamtmand
i Christiania Stift og nu var første Deputeret i
General-Toldkammeret. Ørsted har ment, at C.s store
Upopularitet i dette Øjeblik skræmmede Regeringen
fra at give ham Præsidentstillingen; men det er dog
et Spørgsmaal, om ikke selve den Reaktionsaand, som
C. ved Udarbejdelsen af Forordningen af 27. Sept. 1799
paa en Maade havde rakt Haanden, her vendte sig
imod ham. Det passede ikke til den at stille ham,
den borgerlig fødte Mand, i Spidsen for det vigtigste
Regeringskollegium. C. synes tidligere at have
staaet i et venskabeligt Forhold til Moltke;
men han følte dog dennes Udnævnelse som en
bitter Krænkelse. Da han som ung Mand havde
søgt Amtmandspladsen i Stavanger, var en aldeles
ukvalificeret Adelsmand ble ven foretrukket for ham,
nu efter at han -- bortset endog fra Virksomheden i
Landbokommissionen -- i en Række Aar havde gjort det
betydeligste Arbejde og baaret det største Ansvar
paa et af Statsstyreisens vigtigste Omraader, saa
han sig atter tilsidesat for en Adelsmand. Skjønt
han i flere Aar arbejdede i ydre god Forstaaelse
med Moltke og havde fortsat væsentlig Del i vigtige
Lovarbejder, var der en Brod i hans Indre. Det var,
som om den gamle Bitterhed imod Fødselsaristokratiet
kun ventede paa en Lejlighed til at bryde løs.

Denne kom (1803), da et Andragende fra en borgerlig
født Mand, Generaladjudant Lindholm, om at faa sine
Døtre indskrevne i Vemmetofte Kloster bragte C. til
at opstille den Paastand, at Retten til at opnaa
Adgang til dette adelige Kloster ikke alene tilkom
de adelig fødte, men ogsaa Døtrene af «Embedsmænd
i Rangen». Sagen var tilsyneladende ikke af stor
Betydning; men da Moltke bestred Rigtigheden af
C.s Paastand, kom det til en Kamp imellem dem,
der vidnede om, at en dybere Modsætning laa bag ved
den. Med en paafaldende Lidenskab greb C. Lejligheden
til over for sin adelig fødte Modstander at skildre
den aristokratiske Aand, som han mente efter Frederik
IV's Død havde faaet Magten her hjemme. Det var Tonen
fra hans Indlæg i Landboreformsagen, men skærpet ved
personlig Bitterhed, der her atter kom frem. Ingen
kan tage fejl af, at det skulde være et Sidehug
til Moltkes formentlig aristokratiske Standpunkt,
naar han efter at have fremhævet det Dødshug,
Landboreformerne havde rettet imod Levningerne af «det
stygge Lensvæsen», udbryder: «Men Aristokratiets Aand
turde maaske endnu skjule sig iblandt disse Ruiner
og lure paa Fremtiden.»

Skjønt C. under Debatten viste sig baade Moltke og de andre 
Kancellideputerede, der støttede denne, i høj Grad overlegen, kan 
der næppe være Tvivl om, at han med Hensyn til det egentlige 
Stridspunkt ikke havde Ret. Derimod var det en vitterlig 
retshistorisk Fortjeneste, at han henledede Opmærksomheden paa 
Betydningen af de hidtil ganske oversete Privilegier for de kongelige 
Betjente af 11. Febr. 1679 og paa det Vidnesbyrd, de gave om 
Christian V's Ønske at hæve Embedsstanden i Klasse med Adelen.

Efter denne Strid holdt Regeringen en fortsat Samvirken 
imellem C. og Moltke for umulig, og for ikke
at vise sig partisk fjærnede Kronprinsen dem
begge fra Kancelliet, Moltke vendte tilbage til
General-Toldkammeret som dets Chef med Titel af
Præsident, C. blev Justitiarius i Højesteret, og
denne Stilling, i hvilken han aabenbart har følt
sig lykkelig, beholdt han til sin Død. Moltke og han
vare begge for brave Mænd til at bevare Naget imod
hinanden. De udsonedes fuldstændig.

C.s Virksomhed for Landboreformerne var særlig kommen
Danmark til gode; men skjønt han aldrig gjensaa Norge,
efter at han som ungt Menneske havde forladt det,
bevarede han Kjærligheden til det fuldt ud. Man
ser ham ogsaa med Hensyn til det vise sig som den
store Bondeven, i det han stræbte at faa fjærnet,
hvad der der oppe fandtes af et Slags Stavnsbaand ved
det unge Mandskabs Forpligtelse til at tage Tjeneste
i de Sogne, i hvilke det var født. I Slutningen af
sit Liv havde han stor Del i Omordningen af de med
Hensyn til Odelsretten gjældende Bestemmelser. Man
kan forstaa, hvor dybt Norges Adskillelse fra Danmark
ved Kielerfreden maatte gaa en Mand som ham til
Hjærte. Han saa for mørkt paa den hele Stilling i
Evropa til at tro paa, at der ved Christian Frederiks
Udvælgelse til norsk Konge skulde kunne banes Vej til
en Gjenforening med Danmark. Lige saa lidt troede han
paa, at Norge vilde faa Lov til at blive staaende
som et Rige helt for sig. Derimod haabede han, at
der skulde kunne skabes det en friere Stilling til
Sverige. Med den Tanke for Øje gav han sine Følelser
for sine gamle Landsmænd Luft, i det han 19. Maj
1814 skrev til Christian Frederik: «Søg derfor,
min naadigste Herre, at tilmægle dette tro Folk de
bedste Vilkaar, der nu (maaske aldrig siden) kunne
erholdes som et føderativt Rige med Sverige. Aldrig
har da nogen gavnet Norge saa meget som De. Da skal
jeg velsigne Dem fra min Grav.»

C. var en sjælden udpræget Personlighed. Han havde
skarpe Kanter, var herskelysten, taalte ikke let
Modsigelser, og hvor meget han end indtil det
smagløse holdt af at tale om sine svage Evner,
havde han megen Selvfølelse. Den Tone, hvori han lod
Kancelliet skrive til andre Avtoriteter, var ikke
altid den behageligste. Men han var tillige en Mand
med varme Følelser, med en flammende Begejstring for
vort Folks Vel, med ædle Formaal og uforfærdet i at
kæmpe for det, der efter hans Overbevisning var det
rette. Han syntes som skabt til at spille en stor
Rolle som Statsmand i et Land med en fri Forfatning;
men blev han, Enevældens

Embedsmand, end indskrænket til overvejende at virke i
Kommissioner og i et Regeringskollegium, var det dog
lykkeligvis paa et Tidspunkt, da det gjaldt store
sociale Spørgsmaal, og hvor der var Lejlighed for en
rig Personlighed til ogsaa at gjøre sig gjældende for
Offentligheden. Man kan beklage, at Forordningen af
27. Sept. 1799, der ikke har været til Velsignelse,
er redigeret af ham; men det kan ikke fordunkle hans
store Fortjenester eller svække Højagtelsen for ham
som Karakter.

Det gik C. som mange stærke og tillige kantede,
men i Grunden ædle Naturer, at Alderdommen mildner
dem uden dog at svække dem. En af hans yngre Venner
har skildret hans Dødsleje paa følgende Maade: «Ja
end skue vi ham, den blide, elskværdige Olding, hvis
matte Legeme er nedbøjet under en langvarig Sygdoms
utaalelige Lidelser, men hvis evig unge Sjæl tindrer i
det levende Øje, fremlyser i hele hans sindrige Tale
og modner hvert Arbejde, der, skjønt udkastet paa
Sygelejet, synes at bære Præg af Ungdommens usvækkede
Kraft. Rigets dueligste, Rigets første Embedsmænd
samles hos ham for at bevidne Oldingen, der staar ved
Gravens Bred, deres mest uskrømtede Medlidenhed; men
C. taler, man lytter paa den sunde Sjæls Ytringer,
Sygdommen glemmes, spillende Vid og dyb Granskning
kappes om fortjent Bifald. Sygestuen vorder Visdoms
Skole, og mangen en Tanke, vigtig for Danmarks
Fremtids Lykke, undfanges ved C.s Smerteleje.»

A. S. Ørsted, Af mit Livs og min Tids Hist. Erslew,
Forf. Lex. E. Holm, Kampen om Landboreformerne.
E. Holm, Den offentlige Mening og Statsmagten i Slutn. af det 18. Aarh.
Hist. Tidsskr. 6. R. I, 426 ff.
(Norsk) Hist. Tidsskr. 3. R. I, 45 ff.

E. Holm.



Colbjørnsen, Hans, o. 1680--1754, Handelsmand. Han
er en yngre Halvbroder af den ovennævnte Anna
Colbjørnsdatter og uden Tvivl født paa Sørums
Præstegaard o. 1680; han var af Faderens andet
Ægteskab med Cathrine Stub, en Datter af den
bekjendte Præst og Krigsmand Mag. Kjeld Lauridsen
S. i Ullensaker. Formentlig allerede længe før 1716
havde H. C. taget Bolig paa Frederikshald, mulig paa
Foranledning af sin rige Morbroder, den forhenværende
Præsident i Christiania Niels Stub, der ved sit
Ægteskab med den bekjendte Oberstlieutenant Peder
Olsen Normands Enke havde erhvervet et betydeligt
Jordegods omkring Frederikshald. H. C. var allerede
i 1716 en formuende Kjøbmand paa Frederikshald, hvor
han, formentlig i Forening med Broderen Peder C.,
drev en udbredt Handel, især med Trælast. Foruden 
et Par Bygaarde ejede han Gaarden Eskeviken
ved Frederikshald og et Par Bondegaarde i Bergs
Sogn. Brødrene havde ved sine Handelsforbindelser i
Sverige let for at skaffe Efterretninger der fra,
og da Kong Carl XII om Vaaren 1716 havde gjort
Indfald i Norge, skulle de af Brødrene indhentede
Efterretninger, hvilke H. C. selv bragte til
Kjøbenhavn, have foranlediget Tordenskjolds
Expedition, der endte med den heldige Træfning i
Dynekilen. Da Svenskerne nærmede sig Frederikshald,
deltoge Brødrene C. med Iver i de Forsvarsanstalter,
som iværksattes til Byens Beskyttelse, saaledes
bl. a. i Oprettelsen af et Frikompagni, Opførelsen af
Batterier paa belejlige Steder og disses Bevogtning,
og da Carl XII endelig havde bemægtiget sig Byen
4. Juli 1716, var det H. C., der tillige med en anden
Borger af Byen, Jens Munck, henvendte sig til Kongen
for at bede om Beskyttelse for de bortflygtede Kvinder
og Børn, der befandt sig i Byens Omegn, samt for
deres Gods. Kongen, der havde taget Ophold i Borgeren
William Walckers Hus, modtog H. C. med Trusler
om at lade ham undgjælde for hans egen og Broderens
Optræden mod ham, skjønt de ikke vare Krigere, hvortil
H. C. skal have svaret med en Henvisning til sine
Pligter mod Konge og Land. Samtalen afbrødes ved en
fra Fæstningen kommende Bombe, der faldt ned gjennem
Taget og Saarede de tilstedeværende; H. C. forsøgte
at hjælpe Kongen og tørrede Blodet af hans Ansigt med
sit Lommetørklæde, hvorefter denne forlod Huset, men
befalede, at H. C. og Jens Munck skulde bevogtes. Da
Forsøgene paa at skyde Byen i Brand fra Fæstningen
ikke lykkedes, blev den efter Kommandantens tidligere
Aftale med Borgerne stukken i Brand ved et Par
af Brødrene C.'s Tjenestefolk, i det disse først
antændte deres Herrers Gaarde. Da Svenskerne ikke
længere formaaede at slukke Ilden, maatte de drage ud
af Byen og førte da de to Borgere med sig. I det man
passerede Broen, hvor flere faldt for Kuglerne fra
Fæstningen, kastede H. C. sig i Elven, reddede sig,
ved at svømme et Stykke ned ad samme, i Land og kom
i Behold ud til sin Gaard Eskeviken. Ved Faldet havde
han dog forslaaet sit Hoved og Bryst, saa han beholdt
Men deraf sin Levetid.

I Aaret 1717 fik begge Brødre for deres udviste
Tapperhed under Belejringen Titel af Kapitajner af
Infanteriet. Ogsaa under det fjendtlige Indfald i 1718
viste begge Brødre sin Iver for Byens og Fæstningens
Forsvar, om end Begivenhederne ikke foranledigede
saa iøjnefaldende Bedrifter som under den foregaaende
Belejring.
Ved Kong Christian VI's Ophold paa Frederikshald i 1733 udnævntes 
begge Brødre til Oberstlieutenanter af Infanteriet. Da Kong Frederik 
V i 1749 var paa Frederikshald, besøgte han H. C. i hans Hus 
og lod sig af ham fortælle om Krigsbegivenhederne og forevise 
Tørklædet med Kong Carls og C.'s eget Blod, hvorpaa han gav 
ham Titel af Oberst. H. C. døde 1754. Han var 2 Gange gift: 
1. (1703) med Dorothea († 1716), en Datter af Tolderen Ernst Nielsen 
(Fogt), 2. (1726) med Karen Knudsdatter Stang (f. 1700 † 1727). Af 
første Ægteskab efterlod han 2 Børn, af andet en Søn.

Giessing, Jubel-Lærere III, 332 ff. 
Moe, Actst. t. d. norske Krigshist. S. 26 ff. 
J. Schrøder, Beskr. ov. Frederikshald S. 84 ff. 
M. Arnesen, Haldensia. 

H. J. Huitfeldt-Kaas.



Colbjørnsen, Herman, 1727-94, Lagmand. Han angives 
født paa Gaarden Opset i Grue Sogn i Solør, hvor Faderen, 
Ole C. († 1754), en fjærn Slægtning af den ovfr. S. 23 nævnte 
Hr. Colbjørn Thorstensen paa Sørum, senere levede som Bonde; 
denne beboede imidlertid den Gang Gaarden Nyst i Odalen, og 
her er H. C. døbt 29. Avg. 1727; Moderen hed Birte Olsdatter 
fra Opset, af den senere Familie Arntzen. Efter at have besøgt 
Udlandet og studeret Historie, Filosofi og Mathematik bestemte 
han sig for Lovkyndigheden og tog juridisk Embedsexamen 1759, 
fik 1763 Exspektance paa Hedemarkens Sorenskriveri og blev 1765 
Sorenskriver i Akers Herred og Vestre Bærum, 1767 Assessor auscultans 
i Overhofretten i Christiania og 1773 i Højesteret, 1774 
Lagmand over Christiania Lagdømme og tillige Assessor i Overhofretten. 
Senere i samme Aar fik han Titel af Justitsraad, 1779 af 
Etatsraad og 1790 af Konferensraad. 1784 var han en Tid lang 
konstitueret Stiftamtmand i Christiania, hvor han døde 27. Nov. 
1794, og hvor hans Jordefærd foregik under megen Højtidelighed. 
Han var en meget dygtig og velstuderet Embedsmand, der anvendtes 
i mange offentlige Kommissioner, og har derhos gjort sig fortjent 
ved Legater til den mathematiske Skole og Kathedralskolen i 
Christiania, til Bygdemagasiner i Solør og Trysild samt til Fattigkasserne 
i Christiania, Bærum og Trysild. Han blev 1774 gift med den 1770 
afdøde Avktionsdirektør Peter Henrik Barckleys Enke, Emerentze 
f. Carlsen (f. 17. Avg. 1738 † 8. Maj 1802), en Datter af den rige 
Kjøbmand Christen C. i Drøbak, og efterlod ikke Børn.

Moe, Actst. t. d. norske Krigshist. S. 6 f. 
Nicolaysen, Norske Stiftelser III, 884. 
Richter, Jurid. Stat S. 63. 
Norske Intelligenz-Sedler 1794, Nr. 50 f. 

H. J. Huitfeldt-Kaas.




Colbjørnsen, Jacob Edvard, 1744-1802, Retskyndig,
født 19. Nov. 1744 paa Gaarden Sørum i Christians
Amt, Broder til fornævnte Christian C. Allerede
fra Vuggen af var han ansat ved det Regiment
(2. oplandske), hvorved hans Fader stod, og trak
Underofficers Gage, og da han 1760 var blevet Student
fra Christiania Kathedralskole, blev der tilbudt ham
en Officersplads ved Regimentet, men han foretrak
Studeringerne. Efter i nogen Tid at have dyrket
Theologien hengav han sig, navnlig støttet af Kofod
Anchers Raad og Vejledning, til et grundigt Studium
af Retsvidenskaben og blev allerede som Student
en søgt juridisk Manuduktør, af hvis Undervisning
ogsaa hans yngre Broder Christian nød godt. Da han
efter 7 Aars Studium i 1770 underkastede sig juridisk
Examen, foranstaltede Kofod Ancher, at hele Fakultetet
samledes ved denne Akt for at hædre en saa udmærket
Kandidat, hvilket paa den Tid var saa meget mere
usædvanligt, som juridisk Examen ikke sjælden blev
afholdt af en eneste Professor. Strax efter Examen
blev C. Højesteretsadvokat, men ombyttede snart
denne Virksomhed med en anden, der bedre stemmede
med hans Tilbøjelighed og Evner, i det han 1772
efter Konkurrence med Nørregaard og Andr. Bang blev
overordentlig Professor i Lovkyndighed ved Kjøbenhavns
Universitet. Her havde hans nærmeste Forgænger,
Dons, under sin korte Lærervirksomhed begyndt at
foredrage den danske Ret som selvstændigt Hele,
adskilt fra den romerske Ret, og C. fortsatte ad
samme Vej og gjennemførte Planen. Hans paa smukt
Latin skrevne Forelæsninger over den danske Ret,
der i det væsentlige følge Heineccius' System,
som den Gang ansaas for et Mønster, ere ikke blevne
trykte, skjønt de under Navn af «Syntagma» nævnes i
Fundatsen for Kommunitetet af 25. Juni 1777 § 34 som
en af «Læsebøgerne» i Lovkyndigheden, men de haves
i Manuskript, bl. a. paa Universitetsbibliotheket,
og vise Forfatterens store videnskabelige Evner, især
i exegetisk Retning. C., der i det hele var en meget
ivrig og afholdt Universitetslærer, foredrog i øvrigt
ogsaa den almindelige Retslære, nærmest efter Wolffs
System, og Romerret, men af hans Arbejder foreligger
trykt kun nogle Responsa eller Erklæringer og en
Afhandling «de dominio minus pleno», for hvilken han
1774 i Følge Fakultetets Indbydelse erhvervede den
juridiske Doktorgrad. Samme Aar blev han extraordinær
Assessor i Højesteret, dog med det Vilkaar, at han
ikke derved erholdt Ret til at indtræde i virkeligt
Nummer, og 1775 blev han Justitsraad og fik kgl. Løfte
om at indtræde som 
ordentligt Medlem i det juridiske Fakultet ved
første Vakance. End videre blev det 1776 overdraget
ham at udføre Forretningerne som Generalavditør ved
Søetaten, hvilket Embede efter de da gjældende Regler
skulde beklædes af en Professor Juris, og i denne
Egenskab udarbejdede han flere Memoirer om de under
de daværende Forhold brændende Spørgsmaal om det
nevtrale Flags Rettigheder, ligesom Anordningen af
7. Jan. 1782 om Justitsens Pleje ved Sø-Militæretaten
skyldes hans Forslag. C. blev 1781 Etatsraad og 1784
Konferensraad og traadte 1787 ind i Rentekammeret
som Justitsdeputeret, en især paa en Tid, da
Landbovæsenets Reform stod paa Dagsordenen, vigtig
Post; dog vedblev han at deltage i Konsistoriums
Forretninger og i de juridiske Examiner og forbeholdt
sig at træde tilbage fra Rentekammeret ved Vakance
i det juridiske Fakultet, men da en saadan Vakance
indtraf 1789, opgav han sin Ret og forlod definitivt
Universitetet. Han var Medlem af den angaaende
Landbovæsenet nedsatte kgl. Kommission, i hvilken
han ganske sluttede sig til Reventlows og sin
Broders Planer, og havde ligeledes Sæde i den store
Finanskommission og i den 1800 nedsatte Kommission
til at gjøre Forslag til en ny Straffelov. 1799
blev han udnævnt til Justitiarius i Højesteret og
indlagde sig i den korte Tid, han her fungerede,
stor Fortjeneste, navnlig ved at sørge for Sagernes
hurtige Fremme, hvilket bl. a. opnaaedes ved, at
han lod de mest indviklede og vidtløftige, ikke
som forhen de simpleste, Sager udgaa til skriftlig
Behandling. Ved Siden af sine Embedsforretninger
udførte C. en stor Mængde forskjellige Hverv. Han
var saaledes i mange Aar Medlem af Direktionen
for Søassurancekompagniet, af Bestyrelsen for
det Classenske Agerdyrkningsseminarium og for
det Arnamagnæanske Legat. Hans store Lærdom,
navnlig i sproglig Retning, og den Anseelse, han
nød som Videnskabsmand, skaffede ham Optagelse i
Videnskabernes Selskab (1792), og den almindelige
Agtelse og Hengivenhed, som han ved sin Retsindighed,
Arbejdsdygtighed og elskværdige Personlighed havde
erhvervet sig, gav sig paa mange Maader Udtryk ved hans Død. 
C. ægtede 1. (14. Okt. 1773) Marie 
Hansen (f. 1739 d. 1782); 2. (14. Febr. 1789) Kirstine 
f. Hofgaard (f. 18. April 1754  d. 7. April 1800), 
Datter af Kasserer, Vexellerer Gerhard H. og Margrethe 
Foss og Enke efter Kancelliraad Hans Tersling (d. 1785). 
C. døde 13. Febr. 1802.

Astræa IV.

Deuntzer.



Colbjørnsen, Peder, 1683-1738, Handelsmand. Han var
en yngre Helbroder af den ovenomtalte Hans C. og
er født paa Sørums Præstegaard paa Nedre Romerike
5. Juli 1683. Ligesom den nævnte 

Broder var han bosat paa Frederikshald som en
velstaaende Handelsmand, da det svenske Indfald
i Norge fandt Sted om Vaaren 1716. Allerede
20. Marts oprettede Borgerskabet paa Frederikshald
og Bønder fra Tistedalen et Kompagni af frivillige,
for hvilket P. C., der havde været meget ivrig ved
dets Dannelse, valgtes til Chef, hvilket Valg den
kommanderende General, B. H. v. Lützow, bekræftede,
men begik derved den Fejl at stille det uafhængigt
af Kommandanten, Oberstlieutenant H. J. Brun,
hvad der siden vakte en Uenighed mellem denne og
Borgerskabet, der virkede hemmende paa de senere
Foretagender. Frikompagniet paatog sig Bevogtningen
af Byen og de der anlagte Forskansninger samt
gjorde derhos forskjellige Strejftog i Omegnen,
navnlig 8. April, da en svensk Ritmester med 50 Mand
toges til Fange. 7. Maj opererede Oberstlieutenant
B. N. v. Landsberg af Garnisonen sammen med
Frikompagniet mod den svenske General Delwig, der
gjennem Tistedalen vilde bemægtige sig Passagen
over Svinesund; vel dreves han 2 Gange tilbage,
men ved at gjøre en lang Omvej opnaaede han dog
sit Øjemed. Svenskerne opførte i Hast en Bro over
Svinesund, hvilken de frivillige og en Del militære
forsøgte at ødelægge, navnlig ved Hjælp af en Pram,
der var bygget af et Brødrene C. tilhørende Saltskib,
men da Angrebet, der lededes af P. C., ikke lykkedes,
blev den atter varpet ind til Byen, hvor den siden
gjorde god Nytte. 30. Juni gjorde Frikompagniet og en
Del Soldater et Strejftog ind i Sverige, hvorved 26
Fanger og in Artilleriheste bortførtes, ved hvilken
Lejlighed P. C. blev saaret i Ansigtet af en af sine
egne Folk. Byens Befæstninger bleve under Brødrene
C.'s Opsigt udbedrede og Broen mellem dens Nord- og
Sydside til Dels afkastet. I et Møde paa Raadhuset
mellem Kommandanten og Borgerne enedes man om at
stikke Byen i Brand, hvis den faldt i Fjendens
Hænder. Dette skete ogsaa om Morgenen 4. Juli,
da Kong Carl XII selv i Spidsen for 3000 Mand over
Tistedalselven trængte ind i Byen trods den tapreste
Modstand fra Nordmændenes Side, der maatte trække sig
tilbage til Fæstningen og den indre Borgerskanse, som
holdtes af Oberstlieutenant Landsberg og P. C. Efter
den trufne Aftale var Byen nu hjemfalden til
Ødelæggelse, og Bomber og Kugler udsendtes derfor over
den fra Fæstningen, Prammen og Huitfeldtsholmen. Under
Skydningen sendte Kongen mellem Kl. 10 og 12 3 Gange
Parlamentærer til Borgerskansen for at forlange 4
Timers Vaabenstilstand, hvilket dog afsloges, den
ene Gang af P. C. med de Ord: «Fjenden er kommen
selvbuden ind,
og vi maa gjøre vort bedste for at faa ham ud igjen.»
Ved en Bombe fra Fæstningen blev Kongen lidt saaret
og dreven ud af sit Kvarter i Byen, men da Svenskerne
i Regelen fik slukket den Ild, Bomberne tændte, lode
Brødrene C. ved sine Tjenere antænde sine egne Huse,
hvorefter Ilden udbredte sig i hele Byen og nødte
Kongen til at forlade den med sine Folk over den
igjen løselig reparerede Bro. Kongen afbrændte derpaa
selv Byens Nordside og trak sig efter et betydeligt
Tab tilbage til sit Hovedkvarter Torpum. Efter
Tordenskjolds Sejr i Dynekilen 8. Juli, der berøvede
Hæren sine Krigsfornødenheder, forlode Svenskerne
for denne Gang Norge. 

Endnu samme Aar fik P. C. det
Hverv at rejse til Kjøbenhavn for at ansøge Kongen om
Hjælp for den næsten fuldstændig afbrændte By, hvilket
vistnok foranledigede Forordningen om en Extraskat
i Danmark og Norge til Fordel for Frederikshald samt
en Udvidelse af Byens Privilegier. I 1717 fik begge
Brødrene C. Titel af Kapitajner af Infanteriet for
deres Forhold under Belejringen, og de deltoge atter
under det svenske Indfald 1718 med Iver i Stadens
Forsvar. P. C. anslaar selv sit Tab under Krigen
til 30000 Rdl., «som ej er dragen Suk for». Da hans
Morbroder Niels Stub, hvis Ejendomme han allerede
i længere Tid havde bestyret, døde i Aaret 1721,
arvede han dog atter en betydelig Formue, til Dels
bestaaende i Jordegods i Omegnen af Frederikshald. Ved
Kong Frederik IV's Ophold i Christiania 1719 modtog
han under en Avdiens dennes Anerkjendelse for sine
Bedrifter og Løfte om fremtidig Erindring, og ved
sin Rejse i Norge 1733 boede Kong Christian VI paa
Frederikshald i P. C.'s Hus, ved hvilken Lejlighed
begge Brødre fik Titel af Oberstlieutenanter af
Infanteriet. P. C. blev i Okt. 1720 i Arendal gift
med den unge Hilleborg Dund (eller Duns), Datter
af Kjøbmand Søren Pedersen sammesteds. Kort efter
Ægteskabet henfaldt hun til «excessiv Drukkenskab»,
ødede hans Formue og blev ham til sidst utro, ja
skal endog have næret Planer mod hans Liv. Han maatte
derfor i 1729 bestemme sig til at lade sig skille fra
hende, men først efter en langvarig og ubehagelig
Sag kom det i 1733 til endeligt Forlig. Hilleborg
Pedersdatter, der ej havde Børn med P. C., blev
siden gift med Sr. Christian Toldorph. P. C., hvem
disse Sorger i Følge hans egne Ord før Tiden lagde
i Graven, døde 17. Marts 1738 paa Frederikshald. Paa
Stadens søndre Torv blev i Begyndelsen af 1850-Aarene
rejst en Mindestøtte for de tapre Brødre.

Der maa dog med Hensyn til Brødrenes Bedrifter
bemærkes det samme, som ovenfor er sagt om Søsterens,
at Familiesagnene have stillet dem i et noget for
stærkt Lys i Forhold til de medvirkende militære
Kræfter, som derved ere komne til at staa ufortjent
i Skyggen.

Foruden de ved Hans C. nævnte Kilder:
Berømte Nordmænd, udg. af C. Tønsberg.
Nicolaysen, Norske Stiftelser III, 884.
Dansk Museum 1782 II, I ff.
Krag, Underretn. om Frederikshalds By S. 37 ff.
A. Faye, Carl XII i Norge S. 78 ff.

H. J. Huitfeldt-Kaas.



Cold, Christian Magdalus Thestrup, 1754-1826,
Generalprokurør, Søn af efternævnte I. A. C. og
dennes anden Hustru, Magdalene f. Thestrup, blev
født i Sorø 9. Febr. 1754. Efter at være bleven
Student 1769 dyrkede han først Theologien, men
gik senere over til det juridiske Studium og tog
juridisk Embedsexamen 1781. Samme Aar blev han
Prokurator ved Hof- og Stadsretten og blev 1788
udnævnt til overordentlig Professor i Lovkyndighed
ved Kjøbenhavns Universitet efter Konkurrence med
J. J. Gudenrath og J. F. W. Schlegel. Han roses
for sit smukke Foredrag, især af Naturretten, men
hans trykte videnskabelige Arbejder indskrænke sig
til en Disputats «de salario tutorum», ved hvilken
han 1790 erhvervede den juridiske Doktorgrad, og en
Afhandling «de decimarum prædialium qvæ ex navalibus
penduntur præstatione» i Universitetsprogrammet til
Reformationsfesten 1792. Efter temmelig kort Tids
Forløb forlod han Universitetsbanen, i det han 1794
blev Politimester i Kjøbenhavn og 1799 indtraadte
som Deputeret i det danske Kancelli. Fra 1804-25
besørgede han Generalprokurørforretningerne, var
Medlem af Postkasse-Pensions-Direktionen 1812-16 og
af den Arnamagnæanske Kommission fra 1804 og deltog
i adskillige Regeringskommissioners Arbejde. Han
nød megen Anseelse som en kundskabsrig, skarpsindig
og arbejdsdygtig Embedsmand, blev Etatsraad 1799,
Konferensraad 1810, Kommandør af Danebroge 1811,
Storkors 1817 og Gehejmekonferensraad 1825. Han var
gift 1. (1781) med Berta f. Nissen (d. 1791), 2. (1791)
med Anne Marie Elisabeth f. Fabricius (d. 1839),
Datter af Etatsraad C. A. F. Han døde 13. Jan. 1826.

Erslew, Forf. Lex.
Thaarup, Fædrenelandsk Nekrolog 1821-26 S. 444 ff.
Personalhist. Tidsskr. I, 297.

Deuntzer.



Cold, Daniel Henrik Otto, 1827-1902, Læge. Han er en
Søn af Gjæstgiver i Fredensborg Ole Johansen C. og
Elisabeth Cathrine 
Antoinette f. Spleiss og fødtes i Fredensborg
17. Avg. 1827, dimitteredes privat 1846, deltog
i Felttoget 1849 som Underlæge og tog Lægeexamen
1853. Han var derefter Kandidat paa Almindeligt
Hospital og 1853 Koleralæge i Kjøbenhavn. Fra
1854 praktiserede han i Frederiksværk, hvor han
1862 blev udnævnt til Distriktslæge. 1858 tog
han Doktorgraden ved en Afhandling om Lægerne og
Lægevæsenet paa Christian IV's Tid. 1880 tog han
Afsked som Distriktslæge og blev samtidig udnævnt
til Justitsraad. Derefter har han praktiseret
i Kjøbenhavn. En særlig Interesse har han viet
Sundhedsplejen. 1854 ægtede han Ida Athalia Bruun,
Datter af Formand paa Toldboden i Kjøbenhavn Thomas
Nielsen E. -- d. 1. Maj 1902.

Smith og Bladt, Den danske Lægestand, 5. Udg.

Jul. Petersen.



Cold, Isaac Andreas, 1718-61, Overhofrets-Justitiarius, 
født 6. Dec. 1718, Søn af ndfr. nævnte Provst Johan C., blev
Student fra Helsingør 1734 og studerede 3 Aar
ved tyske Universiteter. 1740 deltog han med
5 andre, hvoriblandt Stampe og Kofod Ancher, i
Konkurrencen om det ved A. Hojers Død ledigblevne
juridiske Professorat ved Kjøbenhavns Universitet
og erhvervede den juridiske Doktorgrad, som dog,
fordi han ikke havde nogen offentlig Bestilling,
først tildeltes ham efter en foregaaende særlig
Prøvelse af hans Retskyndighed. I sin Disputats «de
juramento purgatorio» fremsatte han den mod den da
herskende Mening stridende Paastand, at Benægtelsesed
er uanvendelig i kriminelle Sager. 1741 blev han
Højesteretsadvokat, 1742 tillige Sekretær ved det
juridiske Fakultet, 1747 Borgmester i Skien og strax
derpaa Professor juris i Sorø. Foruden sin Disputats
har han skrevet en Afhandling «de præcellentia marium
juridica præ feminis» (1749) og adskillige Recensioner
af juridiske Arbejder samt foranstaltet en i øvrigt
ikke fuldstændig Samling af Højesteretsinstruxer fra
Frederik III til Frederik V inkl., men Udgivelsen
heraf blev forbudt underhaanden og fandt først
Sted længe efter hans Død (i Suhms «Nye Samlinger»
IV). 1755 blev han Justitsraad og 1759 Justitiarius
i Overhofretten i Norge og Etatsraad, men døde
allerede 13. April 1761 i Christiania. Han var gift
1. (1747) med Elisabeth Cathrine f. Nissen (d. 1751),
2. (1752) med Magdalene f. Thestrup (d. 1754), Datter
af Etatsraad, Professor Christian T., og 3. (1755)
med Anna Sophie f. Baar, Datter af Etatsraad Jens B.

Worm, Lex. ov. lærde Mænd.
Nyerup, Lit. Lex. Dänische Bibl. V.
Büschings Nachrichten I, 603 ff.

Deuntzer.




Cold, Johan, 1683-1762, Præst, født 26. Maj 1683 i
Romedal, Søn af Sognepræst, Mag. Isaac Andersen C. (d.
1736) og hans første Hustru, Mette Nielsdatter Hover
(d. 1701), tilhørte en gammel norsk Slægt, der dog
ikke er i Forbindelse med de gamle Adelsmænd af dette
Navn. Han deponerede 1697 og forblev efter at have
taget Attestats flere Aar i Kjøbenhavn under ivrige
Studier. 1706 blev han Kapellan til Ringsaker og var
fra 1709-12 Feltpræst. 1713 blev han Sognepræst til
Borge ved Frederiksstad, hvor han fik sin Præstegaard
ødelagt og led megen Skade ved det fjendtlige Indfald
1716. Han blev samme Aar Provst i Nedre Borgesyssel
og vedblev som saadan til 1745, efter at han 1721
ved Mageskifte var forflyttet til Berg og Nordre
Frederikshald. 1748 nedlagde han Embedet og døde
12. Maj 1762. Han var en af sin Tids dygtigste Præster
i Norge, og hans Afhandlinger røbe megen polyhistorisk
Kundskab. Hans mest bekjendte Skrift er «Consilium
et judicium episcopi licitum» (1729), fremkaldt
ved det i Sverige rejste Spørgsmaal om Biskoppernes
Udelukkelse fra Rigsdagen. Biskop Deichman, hvem
han viste Manuskriptet, fraraadede dets Trykning,
da han mente, at det vilde blive opfattet som et
Forsvarsskrift for ham, hvilket det utvivlsomt ogsaa
er. Det havde dog ingen videre Følger for den højt
ansete Forfatter. Af Efterslægten har han gjort sig
fortjent ved Oprettelsen af 2 Forsørgelseskasser
for Præsteenker og Præstebørn i sit Provsti, der
fremdeles holdes oppe. Gift 12. April 1714 med Anna
Marie Henriksdatter, hvis Fader Henrik Nicolai var
Foged i Id (d. 1699). Hun overlevede ham.

J. Colds Tanker om Slægtningers Ret osv., Chra. 1767, Fortalen.

D. Thrap.



Colding, jvfr. Kolding.



Colding, Ludvig August, 1815-88, Ingeniør
og Fysiker. C., yngste Søn af forhenværende
Koffardikapitajn, senere Landmand, Andreas Christian
C. og Anne Sophie f. Fønss, blev født paa Arnakkegaard
ved Holbæk 13. Juli 1815. Kort efter solgte Faderen
Gaarden og kjøbte Nygaard i Brøndbyøster Sogn,
og da Faderens Kaar senere bleve meget knappe,
fik C. sin første Opdragelse i Landsbyskolen i
Rødovre. Det synes, som om Familien har kjendt
Fysikeren H. C. Ørsted og raadført sig med ham om
den fingernemme Søn.s Fremtid, og denne Raadførsel
endte med, at C. blev sat i Lære i Kjøbenhavn hos
Snedkermester Olsen, der tillige var Lærer i Tegning
ved Akademiet for de skjønne Kunster. I 1836 
blev C. Svend og arbejdede som saadan indtil
Efteraaret 1837. Han havde imidlertid faaet særlig
Lyst til Maskin væsen og længtes i det hele taget
efter at udvide sine Kundskaber. Ved sin Broders og
nogle Venners Hjælp blev han under Læretiden sat i
Stand til at tage Forberedelsesexamen og Adgangsexamen
til Polyteknisk Læreanstalt (1837), hvor han derpaa
studerede videre og 1841 dimitteredes som Kandidat
i Mekanik. Hvad der meget har bidraget til denne
Vending i hans Livsførelse, var navnlig Paavirkning
af H. C. Ørsted, der ogsaa senere blev ham en trofast
Støtte. Medens han i de nærmest efter Examen følgende
Aar ernærede sig ved Undervisning, fortsatte han
sine Studier ved under Ørsteds Vejledning at anstille
fysiske Undersøgelser i Læreanstaltens Samling.

I Aaret 1845 blev C. konstitueret som Brolægnings-
og Vejinspektør i Kjøbenhavn, en Stilling, som han dog
kun beklædte til Juni 1847, da han blev konstitueret
som Vandinspektør. Efter at han i 1850 havde foretaget
en Udenlandsrejse med offentlig Understøttelse,
deltog han i den da udskrevne Konkurrence om Planer
til Kloak-, Gas- og Vandværk for Kjøbenhavn for
sidstnævnte Værks Vedkommende, og Bedømmelseskomiteen
tilkjendte ham 2/3 af den udsatte Præmie, men
sluttede sig ikke i alle Punkter til hans Plan, der
imidlertid, efter at han havde omarbejdet den særlig
med Indførelse af de Modifikationer, der fulgte af det
heldige Udfald af de kort efter foretagne Boringer i
Damhussøens Opland, kom til at danne Grundlaget for
Kjøbenhavns Vandværk, saaledes som det i 1856-58 blev
bragt til Udførelse. Forinden havde C. imidlertid
bistaaet Kommunalbestyrelsen med Sammenarbejdelse
af de prisbelønnede Planer til Gas- og Kloakværket,
af hvilke førstnævnte kom til Udførelse samtidig med
Vandværket. Paa den Tid, her er Tale om, fandtes der
ikke ved den polytekniske Læreanstalt noget Kursus for
Ingeniører, og C. havde derfor ligesom de faa andre
daværende danske Civilingeniører maattet sørge for
sin egen Uddannelse i de specielle Ingeniørfag. Det
var den Gang almindeligt, at man med Hensyn til
Ingeniørarbejder stadig saa hen til Englænderne
og tyede til deres Bistand. Det faldt derfor ogsaa
naturligt, at man, forinden Planerne og Kontrakterne
bleve vedtagne, lod dem revidere og nærmere udarbejde
af en engelsk Ingeniør, og at man overdrog Udførelsen
af Gas- og Vandværkerne til et engelsk Ingeniørfirma,
medens Overtilsynet med Overholdelsen af Kontraktens
Bestemmelser blev ført af en dansk kontrollerende
Ingeniør. Denne Stilling blev overdraget C., og
efter Værkernes
Fuldførelse blev han i 1858 ansat i det nyoprettede
Embede som Stadsingeniør, som han beklædte indtil
Dec. 1886.

Han udnævntes efterhaanden til Professor,
Æresdoktor ved Universitetet i Edinburgh, Medlem af
Videnskabernes Selskab i Kjøbenhavn og Stockholm samt
af den danske Afdeling af Letterstedtska Foreningen.

C.'s Virksomhed var i Virkeligheden dobbeltsidig, dels
virkede han som omtalt som Ingeniør i Kjøbenhavns
Kommunes Tjeneste i en Periode, hvor betydelige
tekniske Arbejder i mange Retninger omdannede Byen,
dels drev han stadig et naturvidenskabeligt Studium,
der dels omfattede rent videnskabelig fysiske Opgaver,
dels gjorde forskjellige Problemer, der opstode under
hans Virksomhed som Ingeniør, til Gjenstand for
nøjere Undersøgelse. Hans fysiske Arbejder skulle
her ikke nærmere belyses; men det maa dog anføres,
at det i mange Tilfælde vil være vanskeligt at
drage en bestemt Grænse mellem de alene i Fysikkens
Tjeneste foretagne Undersøgelser og dem, der havde
mere praktiske Formaal og derfor benyttede derefter
afpassede tilnærmende Methoder.

Medens han allerede i 1843 begyndte med sine
epokegjørende Undersøgelser over Kræfternes
Uforgængelighed og Omsætning, som samtidig med
Joules og Mayers Forsøg ledede til Bestemmelsen
af Varmeækvivalentet, og han derefter studerede
Magnetisme og Vanddampe, blev hans Beskæftigelse
med Kloakplanerne Aarsag til hans bekjendte
Undersøgelser over Vandets Bevægelse i lukkede
Ledninger, som ledede ham til Erkjendelse af
Modstandskoefficientens Variation med Strømmens
Hastighed, et lignende Resultat, som Weisbach kom
til. Medens han paa Grundlag af disse Studier fastslog
de Principper, hvorefter senere Kjøbenhavns Kloaker
bleve beregnede, udvidede han Anvendelsen af disse
Undersøgelser paa Studier over de frie Vandspejls
Former og paa Strømninger i Havet. Spørgsmaal om
Skorstenes Træk bragte ham ind paa Undersøgelser
over en fælles Lov for flydende Legemers Bevægelse,
ligesom Hvirvelstormen i 1871 paa St. Thomas gav
Stødet til Studier over Luftens Strømningsforhold, og
senere bevirkede Stormfloden i 1873, at han begyndte
Undersøgelser af de ved Vindens Kraft bevirkede
Strømninger i Havet, ved hvilke han derpaa søgte at
forklare Stormflodens forskjellige Optræden ved vore
Kyster. Spørgsmaalene om Vandforsyning fra Boringer
og Brønde samt om Dræningens Principper ledede ham
til forskjellige Forsøg over Vandets Bevægelse i
Jordbunden, der gave samme Resultater som Daceys tidligere
Undersøgelser, der maa formodes at have været ham
ubekjendte. Ogsaa Varmens Forplantelse gjennem
forskjellige Legemer gjorde han til Gjenstand for
Forsøg, foranlediget ved foreliggende praktiske
Opgaver. Hans i Forbindelse med Professor Jul. Thomsen
foretagne Undersøgelser over de sandsynlige Aarsager
til Koleraens ulige Styrke i de forskjellige Dele af
Kjøbenhavn under Epidemien i 1853 gave en Tydning af
Jordbundens Indflydelse paa Sundhedsforholdene, som
først langt senere er fremsat og godkjendt af andre
Forskere, medens det danske Arbejde var forblevet
ubekjendt i Udlandet.

Det er saaledes en betydelig Række af Spørgsmaal
af praktisk Betydning for Ingeniørvidenskaben, til
hvis Løsning C. har givet ofte værdifulde Bidrag;
han søgte stadig at finde en rationel Begrundelse
for Løsningen af Problemerne og til Tydning af
Fænomenerne, hvor enten Undersøgelser helt manglede
eller trængte til Bekræftelse. Til denne omfattende
Syslen med theoretiske Undersøgelser bidrog meget
den Omstændighed, at C., efter at hans Virksomhed som
kontrollerende Ingeniør for Vandværkets og Gasværkets
Anlæg var forbi, ved den trufne administrative Ordning
blev henvist til en væsentlig raadgivende Virksomhed,
medens al Detail og den praktiske Udførelse af
Kommunens Ingeniørarbejder vare overdragne til de
forskjellige kommunale tekniske Afdelingers Chefer,
i det der herved blev levnet ham tilstrækkelig Tid
til Foretagelsen af de ofte langvarige Forsøg og
Overvejelser.

C. havde et aabent Øje for Naturen og var af en
sjælden elskværdig Karakter. Han boede indtil faa
Aar før sin Død paa Vandværket i Kjøbenhavn; men
den oprindelig i idyllisk Fred beliggende Bolig blev
efterhaanden ilde berørt af de med Voldenes Sløjfning
forbundne Omvæltninger, i det først hans kjære Have
og senere Bygningerne selv bleve Ofre for Følgerne
af Byens Udvidelse.

14. Nov. 1845 ægtede han sin Kusine Henriette
Louise Lange, Datter af Koffardikapitajn, senere
Transportforvalter ved Jægerspris Færgested, Torben
L. -- C. døde efter et kort Sygeleje 21. Marts 1888.

Erslew, Forf. Lex.
Illustr. Tid. 1. April 1888.

Ch. Ambt.

-- Ved Siden af sin praktiske Virksomhed havde
L. A. Colding megen Interesse for Naturvidenkskaben
og var i sin hele Naturbetragtning stærkt paavirket
af H. C. Ørsted. Den Tanke var tidlig opstaaet hos
ham, at Naturkræfterne vare uforgængelige, og han
havde allerede 1840 tænkt paa at fremsætte denne
Anskuelse ved
Naturforskermødet i Kjøbenhavn; dette opgav han dog,
da han indsaa, at det var nødvendigt at føre et
experimentalt Bevis for sin Anskuelse. Han udførte
derfor en Række Forsøg over Gnidningen og fandt da,
at Varmeudviklingen ved Gnidning var uafhængig
af de gnidende Legemers Natur og af Bevægelsens
Hastighed. Heri fandt han et afgjørende Bevis for,
at hans Grundbetragtning var rigtig; til Støtte for
den anfører han end videre, at man kun ad denne Vej
kan vise Umuligheden af et Perpetuum mobile. Paa Grund
af de vigtige Resultater, der indeholdes i dette C.'s
første Arbejde, maa det beklages, at den Beretning
om sine Forsøg, som C. indsendte til Videnskabernes
Selskab i 1843, ikke blev trykt før langt senere;
man tilstod dog C. en Understøttelse til Fortsættelse
af disse Undersøgelser; de offentliggjordes nogle Aar
efter i Videnskabernes Selskabs Skrifter. Forinden
var navnlig ved Joules Forsøg Læren om Kræfternes
Forvandling udviklet i et saa stort Omfang, at
C.'s Arbejder nu ikke fik nogen Indflydelse paa
Videnskabens Udvikling. C. har offentliggjort et ikke
lidet Antal, til Dels temmelig udførlige Afhandlinger
i Videnskabernes Selskabs Skrifter, af hvilket Selskab
han var Medlem fra 1856.

C. Christiansen.



Colditz, Melchior, --1523--, kongl. Sekretær,
kaldes sædvanlig Mester Melchior de Germania, et enkelt
Sted ogsaa Danrop. Han var en Søstersøn af Kong
Hans' og Dronning Christines Livlæge, Dr. Carl
Egen. 1515 blev han indskreven ved Universitetet i
Køln og har formodentlig ogsaa her erhvervet sig
sin Magistergrad. Han kom i Dronning Elisabeths
Tjeneste som hendes første Sekretær, hvortil han
anbefaledes ved sin store Sprogkundskab; thi han
skrev danske, tyske, franske og latinske Breve. Han
blev Kannik ved Frue Kirke i Kjøbenhavn og opnaaede
tillige flere andre gejstlige Stillinger, men synes
at have paadraget sig Sigbrits Vrede, uden at de
nærmere Omstændigheder herved dog kjendes. 1521 og
1522 udførte han forskjellige diplomatiske Hverv
for Christian II i Tyskland og var ogsaa strax
tilstede hos Kongen i Landflygtigheden. Han blev
et af Kongens mest betroede Sendebud og var som
saadan meget paa diplomatiske Rejser i England,
Tyskland, Spanien o. fl. St. 1525 vendte han fra et
længere Ophold i Spanien tilbage til Nederlandene
og var tilstede ved Dronning Elisabeths Dødsleje i
Jan. 1526. Han blev nu ansat ved de kongelige Børns
Hof og begyndte at deltage i Børnenes Undervisning;
men dette blev forbudt af den nederlandske Regering,
skjønt Mester M. altid synes at have været 
en god Katholik. I denne Stilling vedblev han at
være under hele Christian II's Landflygtighed
-- 1529 udnævnte Kongen ham til Raad og første
Sekretær hos sin Søn Hertug Hans --, men samtidig
benyttedes han stadig i en Mængde diplomatiske
Hverv. Han har vistnok været tilstede hos Hertug
Hans ved dennes Død i Regensburg 1532, samtidig
med at Christian II sattes paa Sønderborg. Men nu
traadte han i Forbindelse med Grev Christoffer af
Oldenborg og fulgte Greven til Danmark som dennes
Kansler. Ogsaa i denne Stilling sendtes han i 1534
og 1535 paa diplomatiske Rejser til Tyskland og til
Nederlandene for at knytte Forbindelser mellem Greven
og det burgundiske Hof. Formodentlig er han efter
Kjøbenhavns Overgivelse fulgt med Grev Christoffer
til Tyskland. Hans senere Skæbne er næppe bekjendt.

Allen, Breve til Christian II's og Frederik I's Hist. I, 597 ff.
Geh. Arch. Aarsberetn. VI, Till. S. 13 ff.

A. Helse.



Collett, James, 1655-1727, Handelsmand. Skjønt
Forældrenes Navne hidtil ikke ere kjendte, kan det
næppe betvivles, at han tilhørte en gammel, ret
anselig engelsk Slægt af dette Navn, hvoraf enkelte
Medlemmer synes at have tilhørt Godsejerstanden i
det 15. og 16. Aarhundrede. J. C. fødtes i London
18. Avg. 1655 og kom i Aaret 1683 i Handelsanliggender
til Norge, hvor han skal være ble ven forlovet og have
fundet sig saa vel, at han s. A. tog Ophold i Landet,
foreløbig vistnok kun for en Tid, i det han betegnes
som Faktor for de londonske Kjøbmænd, og da der
baade i 1700 og i 1702 er Tale om hans Tilbagerejse
til England; men endelig tog han 1703 Borgerskab i
Christiania, aflagde Kongen Troskabsed, kjøbte Hus
der i Staden og fik s. A. Titel af Kommerceraad. Vel
vedblev han at være de engelske Kjøbmænds Faktor
ved deres Trælasthandel og andre Mellemværender
med norske Kjøbmænd, men drev ogsaa selvstændige
og betydelige Forretninger som Trælasthandler,
Skibsreder og Jordegodsejer og var allerede ved Aar
1700 en af Byens rigeste Mænd og en halv Snes Aar
senere den rigeste, hvilket han vistnok endnu var
ved sin Død til Trods for de store Tab, han led i
Krigsaarene 1709-20, hvilke han selv beregner til
o. 35000 Rdl., foruden hvad hans ovennævnte Gaard
led under den svenske Okkupation i 1716. Denne
Gaard laa paa Hjørnet af Kirke- og Toldbodgaden (nu
tilhør. Boghandler J. Cappelen) og forblev i Familien
i 125 Aar. J. C. døde i Christiania 29. Maj 1727 og
blev bisat i det af ham selv opførte smukke Gravkapel
ved vor 
Frelsers Kirke sammesteds. Fra 21. Juli 1686 levede
han i Ægteskab med Karen Leuck, f. 5. Avg. 1666
d. 26. Okt. 1745, en Datter af Peder Nielsen L., Kjøbmand
og Raadmand i Christiania, Ejer af Bogstad m. m., og
blev ved hende Stamfader til den norske Gren af den
Collettske Familie, der har frembragt mange anselige
Mænd, tidligere i Handelsverdenen og i senere Tider
i Embedsstanden.

A. Collett, En gammel Christiania-Slægt S. 1 ff.

H. J. Huitfeldt-Kaas.



Collett, James, 1728-94, Handelsmand. Han var en Søn
af den rige Christiania-Kjøbmand Peter C. (f. 1694 d. 1740)
af Firmaet Collett & Leuch og Sønnesøn
af Familiens ovennævnte norske Stamfader James
C. Moderen, Anne Cathrine f. Rosenberg (f. 1699 d. 1747),
var en Kusine af hans Fader og tilhørte
ligeledes en rig Kjøbmandsslægt. Han var født i
Christiania 28. Avg. 1728 og sendtes i sin Ungdom til
London, hvor han fik sin Uddannelse som Handelsmand
hos sin Farbroder, den rige engelske Kjøbmand John
C. (d. 1759). Da begge Forældre og Faderens Kompagnon
Peder Leuch døde, før begge Parters Sønner vare
fuldmyndige, bestyrede to af Onklerne i nogen Tid
Boets Forretninger. Sammen med sin ældste Fætter,
Morten Leuch († 1768), stiftede J. C. 1755 et nyt
Handelshus, Collett & Leuch, der i Tidsrummet 1760-90
næst det Ankerske havde den største Omsætning af alle
Christianias handlende. J. C. styrede Handelshuset
alene 1767-85, da han optog sin ældste Søn, Peter
C. (d. 1792), som Associé, hvorefter Firmaet hed
Collett & Søn. Det drev især Trælasthandel og
ansaas for særdeles solidt; i 1759 tegnede det sig
til Laanet til Armeen for 10000 Rdl., ligesom det
i 1760- og i 1770-Aarene sammen med det Ankerske
Hus deltog i Bestræbelserne for at faa oprettet en
norsk Bank. C. ejede et betydeligt Jordegods, navnlig
Skove og Savbrug; i 1753 blev han efter Morbroderen
Ejer af Fladeby i Enebak med underliggende Gods
og var tillige Fabriks- og Bjærgværksejer. Han
deltog i Toldforpagtningen, var en af Byens 12
eligerede Mænd og virkede ivrig for dens Brand- og
Vejvæsen, ligesom han søgte at fremme Landbruget
paa sine Landejendomme. C. blev 10. Nov. 1756 i
Christiania gift med sit Næstsøskendebarn Karen
Leuch (f. 19. Dec. 1733 † 30. Sept. 1758),
Datter af Faderens Kompagnon Peder L. og Søster
af hans egen, ligesom denne igjen var gift med
C.s Søster. Brylluppet hædredes med en «Tale til
Mandkjønnet» af Digteren C. B. Tullin, der hævder
Kvindens Emancipation. Skjønt hans 

Hustru døde saa tidlig, og han ikke indtraadte i
noget nyt Ægteskab, var C.s Hus Samlingsstedet for en
udvalgt Kreds, især af Christianias Handelspatriciat;
her dyrkedes Musikken og Digtekunsten, og i
Handelshusets Have i Grænsen («Grænsehaven»)
indrettedes en Koncertsal, der senere ogsaa benyttedes
til dramatiske Forestillinger, især efter at der
i 1780 var oprettet et fast dramatisk Selskab i
Christiania, i hvilket den Collettske Kreds var
Sjælen. Ogsaa Jagterne, de selskabelige Sammenkomster
og de dramatiske Opførelser i Juletiden paa Fladeby
toge sin Begyndelse i J. C.s Ejendomstid. Han døde
i Christiania 15. Nov. 1794.

A. Collett, En gammel Christiania-Slægt S. 119 ff.
Huitfeldt, Christiania Theaterhist.
Nicolaysen, Norske Stiftelser III, 884 f.

H. J. Huitfeldt-Kaas.



Collett, John, 1758-1810, Handelsmand. Han var Søn af
ovennævnte James C. († 1794) og fødtes i Christiania
22. Sept. 1758. Sammen med sin ældre Broder Peter
C. blev han 1773 sendt paa en lang Udenlandsrejse
med Præceptoren Frands Dræbye og besøgte i Løbet af
3 Aar de fleste evropæiske Lande. Efter Hjemkomsten
arbejdede han i nogle Aar i Faderens Forretning, men
bosatte sig derpaa, ligesom sin Grandonkel John C.,
i Begyndelsen af 1780-Aarene i London, hvor han fra
1. Jan. 1783 indtraadte i Kompagni med Nordmanden
Andreas Gram for et Tidsrum af 15 Aar og med Ret for
C. til at bo, hvor han vilde. Under et Besøg i Norge
blev han forlovet med sin Kusine Martine Christine
Sophie Elieson (f. 15. Dec. 1764), en Datter af
Justitsraad Peter E., Ejer af Hafslund († 1773),
og Anna f. Collett († 1772) samt yngre Søster af
Broderen Peter C.s forlovede. Begges Bryllup holdtes
samtidig i Christiania 5. Febr. 1783 i Bernt Ankers
Hus, og om Vaaren s. A. droge J. C. og hans Hustru
til London, hvor de boede i 9 Aar, og hvor deres
gjæstfrie Hus var et Samlingssted for Skandinaver,
som her fandt Tilflugt og Støtte. C. stiftede her
«det nordiske Selskab i London» til Vedligeholdelse
af Kjærligheden til Fædrelandet. Broderens Død i
1792 kaldte ham tilbage til Norge, hvor han nu blev
Associé i Handelshuset «Collett & Søn» og ved Faderens
Død 1794 eneste Indehaver af Firmaet. J. C. var en
særdeles dygtig Kjøbmand og forøgede under gunstige
Handelskonjunkturer den i Faderens Tid adskillig
forringede Formue saa anselig, at den taltes i
flere «Tønder Guld»; han regnedes for Byens rigeste
Handelsmand næst efter Bernt Anker og var utvivlsomt
den rigeste i sin velstaaende Slægt. Det var især
Trælasthandelen, der bragte saa gode Resultater, og 

hans Skovejendomme, Savbrug og Fabrikker vare meget
talrige og betydelige. J. C. var derhos en meget anset
Landmand, der indrettede Mønsterbrug paa sine Gaarde
Ullevold ved Christiania og Fladeby i Enebak, hvorfra
Exempel og Belærelse udgik i videre Kredse. Han
oprettede gode Skoler ved et Par af sine større
Ejendomme, deltog 1809 i Stiftelsen af «Selskabet
for Norges Vel», var en af Byens 12 eligerede Mænd og
Indehaver af forskjellige andre Tillidshverv, hvorhos
han i Krigsaarene 1807-8 viste en overordentlig Iver
for den norske Hærs Forsyning med Levnedsmidler og
andre Fornødenheder, i hvilken Anledning han i 1809
udnævntes til Ridder af Danebrog.

Den udstrakte Selskabelighed, der havde fundet Sted
i hans Faders Hus, fortsattes efter en endnu større
Maalestok, og Festlighederne i «Collettgaarden»
i Christiania, paa Ullevold og paa Fladeby
forbavsede selv Udlændinger og besøgtes af Byens
og Landets Elite, ja endog oftere af fyrstelige
Personer. Sammenkomsterne hævedes og forskjønnedes
ved forskjellige Kunstpræstationer og sindrige
Arrangements, og navnlig vare de 8 Juledage
paa Fladeby helligede den dramatiske Kunst, som
Christiania-Patriciatet den Gang dyrkede med stor
Iver og virkeligt Held. C. selv blev tidlig for
korpulent til at deltage aktivt i Skuespillene,
men hans Hustru vedblev i en lang Aarrække at høre
til Privattheatrets dygtigste Kræfter, ligesom
i det hele den Collettske i Forening med den
Ankerske og Falsenske Familie var Hovedstøtterne
for det dramatiske Selskab i Christiania, der først
oprettedes 1780 og fornyedes i 1799, og nvis mest
glimrende Periode netop var det første Decennium af
det 19. Aarhundrede. Ogsaa Jagtsammenkomsterne paa
Fladeby om Høsten, hvilke i det mindste fra Midten
af det 18. Aarhundrede fandt regelmæssig Sted, vare
karakteristiske og vistnok anlagte efter engelske
Forbilleder.

J. C. døde i Christiania 3. Febr. 1810 og bisattes
med stor Højtidelighed og megen Deltagelse fra Byens
Indvaaneres Side i Familiens Gravkapel. Med ham uddøde
Familiens ældste Gren, der i 4 Generationer havde
spillet en saa stor Rolle i Christianias Handelsverden
og sociale Liv. Enken overtog Boet, som da var i sin
højeste Flor og bestyredes af Adoptivsønnen Otto
Collett, en Fætter af den afdøde, der ikke selv
havde efterladt Børn. De snart indtrædende uheldige
Konjunkturer og vistnok ogsaa en mindre dygtig
Styrelse forandrede imidlertid snart Forholdene, og
i 1821 maatte det gamle Handelshus gjøre Opbud. Vel
opnaaedes i 1822
en Udsættelse hos de engelske Kreditorer til et Forsøg
paa atter at bringe Forretningen paa Fode, men 1828
styrtede det hele uafhjælpelig sammen i Ruiner. Dette
forskaanedes Martine C. for at opleve; hun var afgaaet
ved Døden paa sit kjære Ullevold 21. Avg. 1826.

A. Collett, En gammel Christiania-Slægt S. 185 ff.
Huitfeldt, Christiania Theaterhist.
Nicolaysen, Norske Stiftelser III, 885.

H. J. Huitfeldt-Kaas.



Collett, Jonas, 1772-1851, norsk Statsmand, fødtes paa
Rønnebæksholm i Sjælland 25. Marts 1772. Faderen,
Kommitteret i det vestindisk-guineiske Rente-
og General-Toldkammer Johan C., var norsk, Broder
til ovfr. nævnte James C. († 1794); Moderen hed
Else Elisabeth f. Jensen. Faderen solgte 1777
Rønnebæksholm og flyttede til Kjøbenhavn, hvor nu
hans Søn fik sin Opdragelse og i 1787 blev Student;
han var den første mellem de indkaldte. 1790 tog
han latinsk-juridisk Examen og traadte s. A. som
Volontær ind i Rentekammeret, hvor han 1794 blev
Fuldmægtig. 1795 udnævntes han til Foged i Numedal
og Sandsvær og flyttede derefter til Norge, hvortil
han senere gjennem sit hele Liv forblev knyttet. Han
tog sin Bolig paa Kongsberg. Under denne sin første,
mere beskedne Embedsstilling i Norge vandt han i
høj Grad Befolkningens Hengivenhed og blev anset
som en dygtig og samvittighedsfuld Bestyrer af sine
Forretninger. Efter at det ved de kgl. Resolutioner af
24. Okt. 1804 og 10. Juli 1805 var endelig bestemt,
at Driften af Kongsberg Sølvværk skulde indstilles
-- en Beslutning, der foranledigede en fuldstændig
Forrykkelse i alle Bjærgstadens Forhold --, bleve
de C. paahvilende Forretninger betydelig forøgede,
i det han sammen med Kammerjunker, Major Petersen
fik Paalæg om at tiltræde Oberbergamtet i alle de
Sager, der angik de ved Sølvværkets Nedlæggelse
foranledigede Forhold, samt om at deltage i
Udarbejdelsen af de fornødne Forslag til den
fremtidige Ordning af det kongsbergske Fattigvæsen
m. m. Han deltog i længere Tid i disse Forhandlinger,
til Dels ogsaa sammen med Grev H. Wedel-Jarlsberg,
der i 1806 blev Amtmand i Buskeruds Amt. Resultatet
af disse Arbejder er den ved kgl. Resolution af
31. Okt. 1806 approberede provisoriske Plan for
Fattigvæsenets Ordning paa Kongsberg, hvilken stod
i Kraft indtil 1815. C. var derefter Medlem af den
ved samme Plan anordnede Direktion for Bjærgstadens
Fattigvæsen. 1807 entledigedes han fra sit Arbejde
i Oberbergamtet. Under de ved det engelske 

Overfald foranledigede Trængselsaar udfoldede
han en storartet Virksomhed til Bistand for de
nødlidende i som uden for sit Embedsdistrikt,
der vandt hans overordnedes fortjente
Paaskjønnelse. Regeringskommissionen udtalte sig i de
mest anerkjendende Udtryk om hans Foranstaltninger, og
af Kongen udnævntes han 1808 til virkelig Kammerraad
samt erholdt 1809 Danebrogs Ridderkors. Allerede i
1806 havde C. ansøgt om det ledige Amtmandsembede
i Buskerud, i hvilket han flere Gange havde været
konstitueret; men han fik det først ved Grev Wedels
Fratræden i 1813, paa det varmeste anbefalet hertil
af sin Formand og af Rentekammeret.

Som Amtmand i Buskeruds Amt blev dog C.s Virksomhed
mere forbigaaende, i det han ikke engang i et
helt Aar beholdt dette Embede. Da Prins Christian
Frederik havde besluttet sig for ikke at anerkjende
Kieler-Freden, var C. en af de Mænd, hos hvem
han søgte og fandt Understøttelse. Paa Prinsens
Indbydelse deltog han i det Møde, der var samlet
paa Ejdsvold 16. Febr. 1814, og som udtalte sig
for at erklære Norges Uafhængighed uden Hensyn
til Kieler-Traktaten. I det Prinsen nu overtog
Regentskabet og omgav sig med et Regeringsraad,
blev C. kaldet til Medlem af dette, hvori han
overtog Bestyrelsen af 2. Departement for de
indre Anliggender, i hvilken Egenskab han, medens
Rigsforsamlingen var samlet, dels opholdt sig i
Christiania, dels paa Ejdsvold. Efter Christian
Frederiks Tronbestigelse udnævntes han til Statsraad
med Bibehold af sit tidligere Departement. Som
Statsraad har han især knyttet sit Navn til
Afslutningen af Moss-Konventionen 14. Avg. 1814, om
hvilken han og hans Kollega N. Aall underhandlede fra
norsk Side. Da derefter Kongen overdrog Statsraadet
at føre Regeringen, hvormed dette ogsaa vedblev, efter
at Christian Frederik 10. Okt. havde nedlagt sin Krone
i Folkets Repræsentanters Hænder, hvilede der paa C.s
Skuldre et stort og ansvarsfuldt Arbejde. Under meget
vanskelige Forhold ledede han og hans Kolleger i det
nu paa Grund af forskjellige Omstændigheder stærkt
reducerede Statsraad Rigets Styrelse; paa den ene Side
havde de sine utaalmodige og skuffede Landsmænd,
paa den anden Svenskerne, der ofte kunde være
fordringsfulde nok. Overalt var der Vanskeligheder,
og fra alle Kanter stilledes der store Fordringer
til Statsraadet. Alligevel løste dette sin Opgave
med en lige saa stor Dygtighed som Takt; naar denne
vanskelige Overgangstid kunde gaa hen uden alvorlige
Sammenstød, da bliver det for en stor Del Statsraadet,
som derfor tilkommer Æren, og af dettes Medlemmer
kan igjen C. uden Betænkelighed tillægges den
hovedsagelige Fortjeneste for, hvad der blev
udrettet.

Efter Foreningen 4. Nov. 1814 blev C. staaende
som Medlem af Regeringen. Han beholdt sit gamle
Departement, der nu benævnedes 4. Departement og
havde faaet en adskillig udvidet Forretningskreds,
indtil dette fra 1. Jan. 1819 sloges sammen
med Finans- og Tolddepartementet, hvorefter han
indtil Avg. 1820 bestyrede Marinedepartementet
(5. Departement). 1816-17 og 1820 var han, hver Gang
i omtr. et Aar, Medlem af Statsraadsafdelingen
i Stockholm. I 1815 blev han Ridder af
Nordstjærneordenen, hvorved bl. a. tilkjendegaves,
at dette til Dels var som Anerkjendelse for
de Fortjenester, han havde indlagt sig af det
kongsbergske Fattigvæsen. Da han i Sept. 1818 var
tilstede ved Carl Johans Kroning i Throndhjem, blev
han Kommandør af den samme Orden. Ved Kroningen bar
han Scepteret. -- Om C.s Virksomhed som Chef for
Indredepartementet er ikke meget at anføre. Statens
finansielle Nød hindrede maaske netop her allermest
Udfoldelsen af ethvert kraftigt Initiativ, og
der krævedes derhos først en Tid til at faa ordnet
Forretningernes Gang og grundlægge de administrative
Principper, efter hvilke denne maatte ledes. Hans
Virksomhed som Chef for Marinedepartementet var kun
af rent interimistisk Art.

Sit egentlige, rette Virkefelt fik C. først, da Grev
Wedel traadte tilbage fra Ledelsen af 3. Departement,
Finans-, Handels- og Tolddepartementet,
hvorunder tillige det ældre Indredepartement var
henlagt. Efter sin Tilbagekomst fra Stockholm om
Høsten 1821 overtog C. fra 1. Jan. 1822 midlertidig
Bestyrelsen af dette store og vigtige Departement,
hvilken endelig overdroges ham, da Grev Wedel tog
Afsked om Høsten s. A. Som Finansdepartementets
Chef i Aarene 1822-36 har C. indlagt sig store
og varige Fortjenester. Hans Forgænger, der havde
modtaget Finanserne i den mest forvirrede Tilstand,
havde efterhaanden bragt Orden i Sagerne, og for saa
vidt var Grundvolden for et forbedret Finansvæsen
allerede lagt, da C. tiltraadte sin Post. Men
derved forringes ikke hans Fortjenester. Gjennem den
strængeste Sparsommelighed lykkedes det ham langsomt,
rnen sikkert at hæve Statens svækkede Kredit, og
det varede ikke længe, forinden de norske Finanser
viste et voxende Overskud. Nu viste C. sig som
Initiativets Mand. Det var ham, som i 1826 anskaffede
de første norske Dampskibe for Statskassens Regning,
«Konstitutionen» og «Prins Carl», der i 1826 bleve
byggede i England; det var ham, som i Strid med den
offentlige Mening reddede Kongsberg Sølvværk for
den norske Stat. Stortingene i 1827 og 1830 havde,
trættede ved de mange Forsøg, der vare gjorte paa at
bringe nyt Liv i Driften, besluttet, at Sølvværket
skulde sælges, og det var til sidst bestemt, at
Staten skulde skille sig ved denne sin største
Domæne, naar der kun blev budt 75000 Spd.! Budet
blev naaet; men C. nægtede at approbere det, og da
samtidig nye Sølvaarer aabnedes, hvorved Sølvværket
gav et kolossalt Overskud, fik han i fuldeste Maal
Almenhedens Anerkjendelse derfor.

I den første Del af sin Virksomhed som
Finansdepartementets Chef var C. ingenlunde
populær. Da han under sit sidste Ophold i Stockholm
havde deltaget i Behandlingen af den famøse Bodøsag,
der endte med, at Norge blev tvunget til at betale
nogle Englændere store Summer, maatte han, skjønt
lige saa uforskyldt som ubillig, dele den almindelige
Uvilje, der vaktes over denne Sag. Saa vel i 1824
som i 1827 var der Tale om at dekretere Tiltale
for Rigsret, uden at dog saadan Beslutning fattedes
af Odelstinget. Under den Strid, som i Tyveaarene
førtes om Statsmagternes gjensidige Rettigheder,
blev C. det Medlem af Regeringen, der især fik at
hævde de Anskuelser, der fremholdtes fra Kongemagtens
Side, og han blev af det stærkt oppositionelle
Storting i 1827 anklaget for Rigsret, fordi han
1. havde foranlediget Udfærdigelsen af 3 provisoriske
Anordninger, 2. havde foranlediget, at enkelte af
Stortinget 1824 paa eget Initiativ bevilgede Pensioner
ikke vare udbetalte, samt at de af dette reviderede
Gage- og Pensionslister vare forelagte Kongen til
Approbation, og 3. havde foranlediget forskjellige
Udtællinger af Statskassen, deriblandt 100000 Spd. til
de to Dampskibe. Ved Rigsrettens Dom blev Sagen i
3. Post afvist som for tidlig anlagt, og den blev
heller aldrig senere optagen paa ny; for øvrigt blev
C. frifunden, i det hans under 1. Post paaklagede
Handlinger maatte antages at være foranledigede ved
en undskyldelig Misforstaaelse af Grundloven, og de
under 2. Post paatalte ikke kunde skjønnes at staa
i aabenbar Strid med Grundlovens Forskrifter.

Denne Dom betegner et Vendepunkt i C.s Popularitet. De
udmærkede Resultater af hans Finansstyrelse, der nu
efterhaanden viste sig, bidroge navnlig meget til at
paavirke Opinionen til hans Fordel. Samtidig bevarede
han den høje Stjærne, han længe havde haft hos Carl
Johan. 1825 var han udnævnt til Serafimerridder,
og da Statholder Grev Piaten 6. Dec. 1829 afgik ved
Døden, blev
Forsædet i den norske Regering foreløbig overdraget
C. Hvad der først var tænkt som midlertidig
Foranstaltning, blev af længere Varighed. Som
Regeringens første Medlem nød C. en stor Popularitet,
og selv det oppositionelle Storting 1833 viste i
Gjerningen sin Paaskjønnelse ved at bevilge ham
et Gratiale af 3000 Spd. Han arbejdede i denne Tid
navnlig for en udvidet Selvstændighed for Kommunerne
og stod her delvis i Opposition til Kongen og Chefen
for den norske Statsraadsafdeling i Stockholm,
Statsminister Løvenskiold. Det af C. fremlagte
Forslag blev kun for en Del antaget af Kongen og i
en meget afknappet Form forelagt Stortinget i 1833,
der vedtog en mere vidtgaaende Ordning, som ikke fik
kgl. Sanktion. Senere forberedte C. paa ny Love om
Formandskaber i Norges Kjøbstæder og Landdistrikter;
men da disse bleve vedtagne, var han ikke længere
Medlem af Regeringen.

Stortinget i 1836 optraadte over for Kongen paa en
meget oppositionel Maade, der ogsaa blev bemærket i
Rusland. Under de meget usikre politiske Forhold, der
i dette Aar herskede i Evropa, med Udsigt til et Brud
mellem Rusland og England, følte Carl Johan sig meget
ubehagelig berørt ved Stortingets Holdning, i det han
nødig vilde give den mægtige østlige Nabo Anledning
til at tage Paaskud til en Indblanding i Halvøens
Anliggender. Da der fra Rusland kom Hentydninger,
som forekom Kongen farlige, besluttede han at opløse
Stortinget. Befalingen desangaaende kom i C.s Hænder
om Aftenen 6. Juli, hvorpaa han strax meddelte dette
til 2 af Stortingets første Tillidsmænd, medens
han først næste Dag gav Regeringens Medlemmer
Underretning. Imidlertid blev der handlet fra
Stortingets Side. Dette forlangte sig tilstillet
vedkommende Statsraadsprotokol, som blev udleveret,
og derefter besluttede Odelstinget 8. Juli at anklage
Løvenskiold for Rigsretten paa Grundlag af, at han
ikke havde protesteret mod Opløsningen. Først efter
at dette var sket, blev Stortinget opløst. C. blev
foreløbig staaende; men efter at Rigsretten havde
dømt Løvenskiold til en Mulkt af 1000 Spd., bestemte
Kongen sig for atter at sætte en Statholder i Spidsen
for den norske Regering. Han valgte hertil Grev Wedel,
som efter et Ophold i Tyskland begav sig umiddelbart
til Stockholm for at konferere med Carl Johan om
de norske Forhold. Han medbragte en Skrivelse fra
Kongen, der paalagde C. at søge Afsked. Paa dennes
udtrykkelige Forlangende om at blive bekjendt med de
Grunde, som havde bevæget Kongen hertil, svarede Grev
Wedel, at en af disse Grunde var den Meddelelse,
som C. om Aftenen 6. Juli havde gjort til Stortingets
Præsident. Efter dette indgav C. 10. Okt. 1836 sin
Ansøgning om Afsked, hvilken under 10. Nov. blev
ham tilstaaet med fuld Gage i Pension, som han
beholdt ved enstemmig Beslutning af Stortinget i
1839 som et Udtryk for de Følelser, hvormed han
efter sin Afskedigelse omfattedes af Folket. Sine
sidste Leveaar tilbragte C. dels i Christiania,
dels paa sin Ejendom Berg i dettes Nærhed. Han døde
i Christiania 3. Jan. 1851 efter en kort Sygdom. --
15. Okt. 1797 havde han ægtet sit Søskendebarn Maren
Christine Collett (f. 25. Maj 1777 d. 6. Nov. 1860),
Datter af Peter C.

Th. Boeck, Statsraad Jonas Collett, 1870.
A. Collett, En gammel Christiania-Slægt S. 257 ff.
Yngvar Melsen, Norges Hist. efter 1814 III.

Yngvar Nielsen.



Collett, Matthias, 1708-59, Amtmand. Hans Forældre
vare Stadskapitajn og Kjøbmand i Christiania
James C. (d. 1724), Søn af ovfr. nævnte James
C. (d. 1727), og Karen Madsdatter Berg (d. 1744).
Han fødtes 10. Sept. 1708 og indsattes
1726 i Herlufsholms Skole, hvorfra han blev
Student 1728. Han studerede siden ved fremmede
Universiteter, hvoriblandt ved Oxfords (1736),
og lagde sig især efter Mathematik og Filosofi,
hvori han senere underviste i Kjøbenhavn. Efter
at have opholdt sig henimod en Snes Aar i Udlandet
søgte han i 1745 Konrektorposten ved Christianias
Kathedralskole, hvortil han ogsaa udnævntes i
Jan. 1746, men tiltraadte ikke dette Embede, da han
i Febr. s. A. beskikkedes til Generalsekretær i den
kort forud nedsatte General-Havnekommission, hvorefter
han 1750 udnævntes til Amtmand i Finmarken, hvilken
Stilling han tiltraadte 1751, og hvori han viste
sig som en brav og duelig Embedsmand, hvilket ogsaa
fremgaar af den af ham i 1757 til Kancelliet efter
Paalæg indgivne «Relation angaaende Finmarken». Før
denne naaede Kjøbenhavn, var han allerede udnævnt
til Amtmand i det nylig oprettede Oplandenes Amt,
der var fraskilt Akershus store Amt. Han bosatte
sig i Vangs Sogn paa Hedemarken, men afgik her ved
Døden allerede 23. April 1759. 19. Marts 1751 blev
han i Kjøbenhavn gift med Beata f. Løve, f. 1703,
d. i Christiania 4. Okt. 1777, Enke efter Johan Georg
Blichler, Kjøbmand i Kjøbenhavn. M. C. efterlod 2
Stifbørn, men havde ikke selv Børn.

A. Collett, En gammel Christiania-Slægt S. 98 ff.

H. J. Huitfeldt-Kaas.



Collett, Peter, 1766-1836, Højesteretsassessor og
Godsejer, født paa Buskerud Gaard 8. Avg. 1766, Søn
af Godsejer Peter C. (Broder til ovennævnte James C.,
d. 1794) og Maren Kirstine 
f. Holmboe og Student med Udmærkelse 1785 efter
bl. a. at være opdragen af Jonas Rein. Han
tog juridisk Examen 1788 og blev s. A. Assessor
auscultans, 1791 virkelig Assessor ved Overhofretten
i Christiania. 1802 blev han Assessor i Akershus
Stiftsoverret samt 1814 i Norges Højesteret. Fra
1800 ejede han sin Fædrenegaard Buskerud og
kjøbte 1809 Hassel Jærnværk med en Del tilhørende
Fabrikanlæg. Hans Syslen med disse optog en
stor Del af hans Tid og krævede regelmæssige
Rejser mellem Christiania og hans Godser. Hans
personlige Forhold var meget udsat for Dadel,
og da han efter befalet Sagsanlæg ikke kunde faa
en Forfatter, der i «Morgenbladet» havde anket
over hans forsømmelige Embedsførsel, dømt, maatte
han i 1830 tage Afsked som Assessor i Højesteret,
hvorpaa Stortinget i 1833 bestemte, at der ikke
skulde tilstaas ham Pension. Død paa Buskerud
27. Juli 1836. C. ægtede 6. Avg. 1794 Eilertine
Severine Bendeke, f. 1777 † 7. Dec. 1857. Ved hans
Død erholdt Christiania Universitetsbibliothek,
i Følge en 1811 truffen Bestemmelse, den
større Del af hans værdifulde Bibliothek (3168
Bind).

A. Collett, En gammel Christiania-Slægt S. 299 ff.
Yngvar Nielsen, Grev Herman Wedel I, 422 ff.

Yngvar Nielsen.



Collett, Peter, 1767-1823, Hof- og Stadsretsassessor,
en Broder til ovfr. nævnte Statsraad Jonas
C., blev født i Sommeren 1767 (døbt 4. Juli)
paa Rønnebæksholm ved Næstved. Da han var 10
Aar, solgte Faderen Rønnebæksholm, og Familien
flyttede til Kjøbenhavn. Han indskreves 1783 som
Privatist ved Universitetet og underkastede sig
1785 juridisk Embedsexamen, hvorefter han 1790 blev
Protokolsekretær i Højesteret og 1793 Assessor i Hof- og 
Stadsretten. Den politisk bevægede Tid øvede sin
stærke Indflydelse paa den unge Frihedsmand; fra
Klublivet var han bekjendt for sine yderliggaaende
Anskuelser. Men særlig henvendtes Opmærksomheden
paa ham, da Birckner havde elektriseret sine
Landsmænd ved sit Skrift «Om Trykkefriheden og
dens Love» (1797). Næppe var dette udkommet,
før der i «Adresseavisen» anonymt stilledes den
Forespørgsel, om Forfatteren ikke fortjente en
Æresmedaille. C. indrykkede derefter sammesteds,
at han fuldstændig delte denne Mening og modtog
Subskription herpaa. Snart efter lod C. i «Lærde
Efterretninger» trykke en Recension over Birckners
Skrift, hvilken samtidig blev særskilt udgiven. Her
gik han endnu videre end Birckner med Hensyn til
Spørgsmaalet om det Omfang, Trykkefriheden burde
have; han udtalte sig for, at en Forfatter ikke burde
tiltales eller 

straffes, der endog ligefrem raadede til Opstand, men
vel den, der raadede til Oprør, foruden adskillige
andre ikke mindre betænkelige Paradoxer. Som Følge
af denne Recension blev C. ved kgl. Resolution af
30. Sept. 1797 uden Lov og Dom afskediget uden
Pension fra sit Embede, noget, der var aldeles
uhørt siden Struensees Dage og vakte den største
Bevægelse. Resolutionen henviste til, at Kongen,
efter at denne Mand saaledes havde kundgjort sin
Tænkemaade, ikke kunde betro ham at være Dommer
iblandt sit Folk, hvis Sikkerhed var Hs. Majestæt
for kjær til, at han kunde taale at se Domstolene
beklædte af en Person, der ansaa Edsbrud som en god
Handling og Gudsfornægtelse som den største Hæder.

C. selv maatte Afskedigelsen saa meget føleligere
ramme, som han faa Dage forinden havde fejret sit
Bryllup. Men Vennerne kappedes om at lette hans
vanskelige Kaar. R. Nyerup ilede med at overdrage ham
Redaktionen af «Lærde Efterretninger»; denne ledede
han derefter, indtil Forordningen 27. Sept. 1799
udkom. Rahbek tilbød ham at være Medudgiver af
«Minerva», i hvis Aargange 1798-99 der findes
adskillige Stykker, mest af politisk og juridisk
Karakter, af C. Efter Udstedelsen af Forordningen
af 27. Sept. 1799, der væsentlig indskrænkede
Trykkefriheden, nedlagde C. fuldstændig sin Pen og
levede mest af juridiske Manuduktioner. Imidlertid
var Regeringen dog ikke mere uvenlig stemt imod
ham, end at han, da han 1800 søgte Bestalling som
Prokurator paa St. Croix, fik denne. I Vestindien
mødte ham megen Velvilje og fandt godt Udkomme. 1817
blev han Skifteforvalter paa St. Croix og Medlem af
Skifteretten paa St. Thomas og St. Jan; tillige fik
han Justitsraads Titel. 1819-21 var han i Danmark og
Norge i Besøg hos Familien. Han døde paa St. Croix
21. April 1823. Hans første Hustru var Enke efter
Kontorchef, Kancellisekretær Adolf Fibiger, Margrethe
Caroline F., f. Holm. Rahbek skildrer hende som
«den ædle og aandfulde» og regner det Collettske Hus
blandt sin og sin Kammas kjæreste og interessanteste
Omgang. Hun døde ikke længe efter Ankomsten til
Vestindien. 1803 indgik C. andet Ægteskab med
Christine Sophie Constance v. Wickede, der Aaret
efter sin Mands Død flyttede til Kjøbenhavn og døde
1830 paa Bakke-gaarden ved Frederiksberg. C. efterlod
ikke Børn.

A. Collett, En gammel Christiania-Slægt S. 245 ff.
Rahbeks Erindringer V, 53 ff.
A. S. Ørsted, Af mit Livs og min Tids Hist. I, 65 ff.

A. Jantzen.



Collin, Edgar, f. 1836, Dramaturg og
Journalist. E. C. er født i Kjøbenhavn 26. Okt. 1836
og er en Søn af Kammerassessor 
Michael Gottlieb Birckner C. (ældste Søn af
ndfr. nævnte Gehejmeraad Jonas C.) og Augusta
Alexandrine f. Petzholdt. Han blev Student 1856 og
forberedte sig til slesvigsk-juridisk Examen, men da
dette Studium afbrødes ved Sønderjyllands Tab 1864,
gik C. over i Journalistikkens Tjeneste. Han var
1864-68 Medarbejder ved «Dagstelegrafen» og var i 1868
blandt Stifterne af «Dagens Nyheder». Siden 1878 har
han været fast Medarbejder ved « Nationaltidende»,
hovedsagelig optagen af at redigere Feuilletonen og
skrive Theateranmeldelser. 4. Maj 1866 ægtede han
Magdalene Augusta Hansen, Datter af kgl. Kammersanger
Jørgen Christian H. 

Ogsaa C.s mere selvstændige
Forfattervirksomhed har fortrinsvis drejet sig
om det kgl. Theater og de dramatiske Kunstneres
Historie. 1872 udgav han «Af Jonas Collins Papirer»,
der bl. a. indeholder en Mængde Bidrag til den danske
Vaudevilles Historie, og 1875-78 Fortsættelsen af
Overskous Theaterhistorie for Tidsrummet 1849-74,
et Arbejde, hvortil C. ligefrem var selvskreven
paa Grund af sin sjældne Detailkundskab og levende
Interesse for dramatisk Digtning og Kunst. 1879
besørgede han ligeledes en ny, à jour ført Udgave af
Overskous bekjendte «Haandbog», og til Pragtudgaven af
Holbergs Komedier har C. skrevet Afsnittet «Holbergske
Skuespillere». 1872-74 udgav han Biografier af
«Fremragende danske Frimurere».

Sophus Bauditz.



Collin, Edvard, 1808-86, Departementschef, litterær
Samler, blev født i Kjøbenhavn 2. Nov. 1808 og
var næstældste Søn af nedennævnte Gehejmeraad
Jonas C. Fra den kjøbenhavnske Borgerdydskole
under Mich. Nielsen dimitteredes han 1825, tog
juridisk Embedsexamen 1831 og blev, efter et
Ophold hos Godsinspektør Bindesbøll paa Silkeborg
for at sætte sig ind i Godsadministration, 1832
Avskultant i Finansdeputationen, 1840 virkelig
Assessor i denne, 1842 Kommiteret og 1848 Direktør
i Finansministeriets Departement for Assignations-
og Møntvæsen samt Skattesager, hvilken Stilling han
beklædte indtil 28. Okt. 1864, da han afskedigedes
paa Grund af Tabet af Hertugdømmerne.   Det var store og
vigtige Interesser, som vare betroede hans Ledelse;
Overgangen fra det kollegiale til det ministerielle
Regeringssystem falder nær sammen med hans Udnævnelse
til Departementschef, Krigen 1848-50 stillede store
Fordringer til Finanserne, og ikke længe efter den
gjennemførtes den vanskelige Operation at erstatte 

Kurantmønten i Hertugdømmerne med en for hele Monarkiet
fælles Møntfod; om dette sidste Spørgsmaal udgav han i
1855 paa Dansk og paa Tysk Skriftet: «Om Rigsmønt og
Kurant». Som Embedsmand udmærkede han sig ved en høj
Grad af Orden, Pligtfølelse og Samvittighedsfuldhed;
har end Faderens Indflydelse aabnet ham Vejen
til Stigens første Trin, saa skyldte han sin egen
Dygtighed og utrættelige Arbejdsomhed Fremgangen til
stedse højere Stillinger. Mange af Faderens sjældne
Egenskaber vare gaaede i Arv til ham, og allerede
tidlig havde han den Lykke at arbejde under og med
ham, saaledes navnlig i Stillingen som Sekretær ved
Fonden ad usus publicos, hvilken han beklædte fra
1832, indtil denne nyttige Institution, hvem saa
mange af vore udmærkede Mænd skyldte Taknemmelighed,
ophævedes 1842. Med Faderen delte han ogsaa den varme
Fædrelandskærlighed og nationale Følelse, den levende
Interesse for Fædrelandets Kunst og Litteratur samt
for Modersmaalet, den nidkjære Hjælpsomhed lige over
for ethvert almennyttigt Foretagende og den ideelle
Sans, som alle i Forening gave «det Collinske Hus» et
ejendommeligt Præg og gjorde det til et Samlingssted
for noget af det bedste i Nationen. Han har selv
i et eget Skrift («H. C. Andersen og det Collinske
Hus», 1882) udførlig skildret dette Hjem og særlig
dets Forhold til den excentriske Digter, som her
fandt sit Tilflugtssted, da han trængte haardest
baade til Støtte, til Kjærlighed og til Ave. Hvad
hans Beskedenhed har forbudt ham at berøre, er den
Rolle, som han selv spillede i dette Hjem ved sit
rige Lune og sin store Elskværdighed; i den punktlige
Forretningsmand, som den store Verden kjendte, var der
gjemt en virkelig Digteraand, der dog aldrig vovede
sig uden for Familiekredsens Grænser, og et sprudlende
Humor, som gav sig Luft baade i Prosa og paa Vers;
foruden 125 Familiesange har han efterladt sig en
Mængde humoristiske Skildringer og Smaafortællinger,
mangt et lille Brev fra ham om ganske ligegyldige
Ting strømmer over af Vid og Lune. Samlerlysten
ligger den Collinske Slægt i Blodet, og han
fornægtede ikke denne Arv; ved sin Død efterlod han
et overordentlig værdifuldt Bibliothek paa o. 25000
Bind, væsentlig af dansk Litteratur, indeholdende
mange unica, som han altid velvillig stillede til
Raadighed for andre, og det er et nationalt Tab,
at denne enestaaende Samling nu er spredt for alle
Vinde. En Frugt af hans Samlerflid er det mærkelige
Værk «Anonymer og Psevdonymer i den danske, norske og
islandske Litteratur fra de ældste Tider indtil 1860»
(1869). Baade før og efter 1864 var C. en virksom
og højt
skattet Deltager i Foretagender, som virkede for ideelle og 
praktiske Formaal, de sidste navnlig i human Retning. Kun enkelte 
af disse kunne her nævnes, saaledes Musikforeningen, Selskabet 
for Efterslægten, Foreningen for uformuende Embedsmænds Døtres 
frie Undervisning, Idiotanstalten, Lægeforeningens Boliger, 
Børnehospitalet, Haandværkerforeningens Lotteri og sidst, ikke mindst 
Sparekassen for Kjøbenhavn og Omegn, i hvilken han var Direktør 
fra 1851 til faa Dage før sin Død.

Fra 10. Avg. 1836 levede han i det lykkeligste Ægteskab med 
Henriette Oline f. Thyberg (f. 22. Okt 1813, Datter af Tømmermester 
og «eligeret Borger» Henrik T., † 1845, og Oline Birgitte Nicoline 
f. Falenkam, † 1853). Efter sin Afskedigelse gjorde han med hende 
og deres Datter en nydelsesrig Rejse til Syden. Om Vinteren ofrede 
han den Tid, som den omfattende private Virksomhed levnede ham, 
til litterære Sysler; Sommeren tilbragte han i det skjønne Hellebæk 
og senere paa det af ham selv byggede og anlagte Ellekilde tæt 
ved Hornbæk Skov, hvor han levede i et ejendommeligt Samliv 
med Fiskerne og ugenert kunde hengive sig til de legemlige 
Arbejder, i hvilke han fandt en saa stor Glæde, og hvor der nu 
omkring hans Landsted har dannet sig en hel lille Villaby. I sit 
sidste Aar var han svag og længtes efter Hvile. Han døde 10. April 
1886. Siden 1852 var han Etatsraad; han fik Kommandørkorset 
i 1870.

Illustr. Tid. 1886, Nr. 29.

C. St. A. Bille.



Collin, Jonas, 1776-1861, Finansdeputeret. 
Ndfr. nævnte Jonas Baltzersen C.'s Søn Niels C. (f. 1736 † 1797), der efter Faderen 
arvede Bestillingen som Inspektør for Klasselotteriet, fik i sit 
Ægteskab med Ingeborg f. Bolten (f. 1735 † 1817) Sønnen Jonas, født 
6. Jan. 1776. I det stille, borgerlige Hjem, som længe vedblev at 
staa under den strænge Bedstemoders Herredømme, opdroges det 
eneste Barn efter Datidens Skik i stor Tarvelighed; han undervistes 
hjemme af skiftende Lærere og dimitteredes i April 1792 til 
Universitetet, hvor han kort efter tog anden Examen og i Juni 1795 blev 
juridisk Kandidat, naturligvis med bedste Karakter. Han havde haft 
Lyst til at gaa Sagførervejen, men Moderen ønskede, at han skulde 
tage Plads paa Faderens Kontor for i Tiden ligeledes at kunne 
arve den ret indbringende Bestilling ved Lotteriet, og han føjede 
sig efter hende. Sin rigelige Fritid anvendte han da til omfattende 
Studier paa de forskjelligste Omraader; han læste levende Sprog, 
deriblandt Italiensk, hørte Forelæsninger over Mathematik, Filosofi 
og Naturvidenskaber, tog (1800) Landmaalerexamen, skrev Afhandlinger 
over udsatte Prisopgaver og Artikler i Tidsskrifter, deltog 
ogsaa som Medlem af Drejers Klub i det der repræsenterede 
videnskabelige og æsthetiske Liv. I Dec. 1797 døde Faderen, og dette 
«bragte ham ud af Lotteribanen». Han benyttede da sit vundne 
Bekjendtskab med flere af Rentekammerets ledende Mænd, blev 
Volontær i dets Sekretariat og tillige i Landvæsenskontorerne, naaede 
1801 at blive Kopist i et af disse, men udnævntes endnu s. A. til 
Fuldmægtig, først i Rentekammerets danske og norske Kancelli, 
derpaa i Finanskollegiets Sekretariat. Dette ualmindelig hurtige 
Avancement vidner om, at den unge Mand allerede tidlig havde 
lagt for Dagen den sjældne Dygtighed, Nidkjærhed og Arbejdsevne, 
som i Løbet af det næste halve Aarhundrede skulde gjøre ham til 
en af de ledende Mænd, for ikke at sige den ledende Mand, paa 
saa godt som alle Omraader af Statens og Samfundets Liv. Kort 
efter, 13. Nov. 1802, ægtede han Henriette Christine f. Hornemann, 
f. 1772, Datter af en Præst paa Ærø og Søster til den berømte 
Botaniker; hun havde været gift med C.'s Barndomslærer, Filosofen 
og Forfatteren Mich. Gottl. Birckner (II, 300), der døde 1798. Med 
den lidt ældre Hustru og hendes 2 Døtre af første Ægteskab 
begyndte C. sit Familieliv i den gamle Gaard i Bredgade, tæt ved 
Kongens Nytorv, der efter Sagnet havde været en spansk Ministers 
Landsted og fra 1744 havde været i Familiens Eje; den vedblev at 
være det i over et Aarhundrede, endnu adskillig Tid efter, at 
Hustruen her 21. Maj 1845 havde lukket sine Øjne, og til denne 
Gaard, der længe stod som en interessant Fortidslevning i det 
moderne aristokratiske Kvarter, ere Minderne om «det Collinske 
Hus» nærmest knyttede. I Ægteskabet fødtes fra 1804-15 2 Døtre 
og 3 Sønner.

«Fra min Ansættelse i Finanssekretariatet begyndte min Interesse 
for Forretningslivet at vaagne», skriver C. i sine avtobiografiske 
Optegnelser. Ingen Forestilling fra noget af Kollegierne, som kunde 
medføre Udgift, maatte indsendes til Kongen uden først at have 
været forelagt Finanskollegiet, og dette kom saaledes til at gribe 
ind i alle Administrationens Grene; C., hvem den tidligere samlede 
polyhistoriske Viden her kom til fortrinlig Nytte, følte sig højst 
lykkelig ved disse Forretninger og tillige ved Samlivet med sine 
Medarbejdere, navnlig Johnsen (senere Departementschef) og Vogt 
(senere norsk Statsraad), men særlig ved sin Forbindelse med 
Schimmelmann. Denne udmærket dygtige Mand, der med en lys 
Forstand forbandt det ædleste Hjærte, var Finansminister indtil 1813; 
de mangfoldige Finansplaner, som Statens mislige Stilling i hin 
Periode krævede, forfattedes af ham, ofte i deres hele Udførlighed, 
men han skrev paa Tysk, og Forestillingerne til Kongen skulde 
udarbejdes paa Dansk, og dette Hverv overdroges C., som saaledes 
fik Lejlighed til at blive fortrolig indtil de mindste Enkeltheder med 
det højst indviklede Bank- og Pengevæsen. Vigtige Hverv betroedes 
ham efterhaanden: 1807 blev han Bankkommissær ved Kurantbanken; 
1808 overdroges det ham at forestaa Forfærdigelsen af Skatkammerbeviser 
(Forordn. 8. April 1808) til et Beløb af henved 32 Mill. Rdl.; 
efter Forordn. 23. Juni 1809 om overordentlig Inddragelse af Kurantsedler 
ledede han Tegningen af Laan og modtog alt det forarbejdede 
Guld og Sølv, som indsendtes; han foranledigede Forordningen af 
15. Maj 1810 om Tilsyn med private Forsørgelses- og Understøttelseskasser 
og blev Medlem af den nedsatte kgl. Tilsynskomité; 1812 var 
han Medlem af en Kommission, som havde det Hverv at understøtte 
byggende i Kjøbenhavn med Laan af Statskassen; s. A. udnævntes 
han til Sekretær ved den saakaldte store Finanskommission samt 
Assessor i Finanskollegiet. Paa denne Tid var Statens Penge- og 
Finansvæsen bragt i den yderste Forvirring; Flaadens Tab, Krigen, 
Kontinentalspærringen, Opbringelsen af vor Handelsflaade, 
Standsningen af alt produktivt Erhverv havde i Forening tæret lige saa 
meget paa Rigets sorn paa de privates Kræfter, og der var 
uforstandig søgt Tilflugt i en stadig voxende Udstedelse af Papirspenge, 
hvis Værdi under voldsomme Svingninger sank Dag for Dag. Der 
maatte gribes til heroiske Midler for at standse denne Nedgliden i 
Afgrunden. Schimmelmann indviede i dybeste Hemmelighed 
Finanskollegiet i sine Planer, de ansete Jurister Schønheyder og A. S. 
Ørsted bleve tagne med paa Raad, og saaledes fremkom 
Forordningen af 5. Jan. 1813 «om Forandring i Pengevæsenet for 
Danmark og Norge samt Slesvig og Holsten» og Fundationen af s. D. 
for Rigsbanken. C. udarbejdede næsten alle Forestillinger og 
Indberetninger i Sagen til Kongen, og han konciperede den almindelige 
Del af Forordningen samt Bestemmelserne for Danmark og Norge. 
Schimmelmann, der havde været Minister siden 1784, blev et Offer 
for den Misstemning, Forordningen fremkaldte, i det den nedsatte 
al kontant Formue, alle Prioriteter og Gjældsfordringer til en 
Tiendedel af deres Værdi, og afløstes som Finansminister først 
af Moltke, senere af Møsting, som derefter i en Aarrække var 
C.'s nærmeste foresatte. Det er betegnende for C.'s frie Blik, at 
han allerede den Gang anbefalede at forlade den tunge og højst 
maadelige kollegiale Forretningsgang og indføre en ministeriel 
Administration, men denne Tanke, som kom frem i «Minerva», laa 
Datiden meget for højt, og den realiseredes først efter 
Omvæltningerne i 1848. Han blev 1816 ved en Omordning af Kollegierne 
Finansdeputeret, fra 1831-41 tillige (uden Løn) Deputeret i 
Rentekammeret, fra 1841 1. Finansdeputeret og var i denne lange 
Aarrække overhovedet den ledende Mand i Administrationen, til hvem 
saa at sige enhver Sag, der krævede særlig Energi og Indsigt, 
enhver Foranstaltning, som faldt uden for det blot rutinemæssige, 
henvistes, og han løste paa den mest paaskjønnelsesværdige Maade 
enhver af de Opgaver, som saaledes stilledes ham, hvad enten han 
var alene om den eller sad som Medlem af en Kommission, hvis 
Sjæl han da altid var. Enkekassen og Theatrets Forsørgelseskasse, 
Landsbypræsternes Lønningsvilkaar, de lærde Skolers økonomiske 
Forhold, de Fellenbergske Opdragelsesanstalter, Ordningen af Fødsels- og 
Plejestiftelsen, Statens Manufakturer og Fabriksvæsenet i det 
hele, Landmaaler- og Forstexaminen, Indretningen af en 
kameralistisk Embedsexamen, Statens Kasse- og Regnskabsvæsen, 
Hovedstadens Forsyning med Brændsel, Opmudringen af dens Havn, 
Anlægget af Havne i Helsingør og Frederikshavn, Stutteriet og 
Veterinærvæsenet, den grønlandske Handel, Anlægget af Silkeborg, 
Tilvejebringelsen af et statistisk Bureau, til hvilket han selv lagde 
Grunden, -- dette er nogle af de mangfoldige Grene af Statslivet, 
som særlig skylde ham Væxt og Fremgang. Med Stigningen i 
Embedsværdigheder og Indflydelse fulgte de sædvanlige 
Naadesbevisninger og Udmærkelser; 1840 fik han Storkorset, i Sommeren 
1847 blev han Excellence. De store Begivenheder i 1848 havde, 
navnlig for det nationales Vedkommende, hans Sympathi, og nærede 
han end ikke nogen ubetinget Tillid til demokratiske Frihedsformer, 
saa var han dog langtfra nogen reaktionær. Tvært imod maa det 
siges, at han i Enevældens sidste halve Aarhundrede var en af 
Landets liberaleste Mænd, og dette uagtet han nærede den varmeste 
Hengivenhed for Kong Frederik VI. Det manglede ikke paa Forsøg 
paa at drage ham over i den nye Æra; Tscherning vilde have 
ham ind i Landstinget, og en Plads i Ministeriet vilde have staaet 
ham aaben, men han følte, at den nye Tid krævede nye Mænd, 
og i Dec. 1848 tog han sin Afsked, 72 Aar gammel. Ved sit 
Embedsjubilæum i Febr. 1851 modtog han fra alle Sider Bevidnelser 
om Højagtelse og Taknemmelighed for sin
lange og daadrige Embedsvirksomhed.

Og dog er denne ikke hans største Adkomst til
at mindes som en af Danmarks højst fortjente
Mænd. Jævnsides med den udfoldede han den mest
alsidige, en næsten ubegribelig Virksomhed paa andre
Omraader. Der kan i dette halve Aarhundrede snart ikke
nævnes den Ting, staaende i Forbindelse med Udvikling,
Fremskridt, nyttige Kundskabers Udbredelse, Udvikling
af Velstand, Fremme af Litteratur og Kunst, uden at
han har taget Initiativet til den, ofret den sin seje
Energi og sin utrættelige Arbejdsevne. Han er hele
denne træge, tunge, fattige, forknytte, ofte haabløse
Periodes frejdige Banebryder, «virksom Deltager i og
ofte Ophavsmand til næsten alt, hvad her i Landet er
udført af blivende betydningsfuld Virkning», og hans
Fortjenester af Land og Folk ere ikke mindre, fordi
hans betydningsfulde Gjerning udførtes med en bramfri
Jævnhed og i en beskeden Stilhed, som lode hans
Person træde helt i Skygge for Sagen. Han var i 1820
(sammen med Etatsraad Bech) Stifter af «Sparekassen
for Kjøbenhavn og Omegn», og Sagnet fortæller, at
da han forelagde Frederik VI Planen, sagde Kongen:
«Ja, Collin! Det er en god Idé; men De maa stille
Sikkerhed for de Penge, som Folk betror Dem, ikke
under 5 eller 600 Rdl.»; det er den samme Sparekasse,
som nu har Indskud af noget nær 100 Mill. Kr. I 1822
gav han Impulsen til Ryssenstens Badeanstalt, var
i 1824 Medstifter af Athenæum og af Selskabet for
Naturlærens Udbredelse, i 1829 af Kunstforeningen
og af Rosenborg Brøndanstalt, i 1832 af Selskabet
til Hesteavlens Fremme, fra 1820 Medlem og senere
Bestyrer af Efterslægt-Selskabet, i 1819 plantede
han Kongelunden paa Amager (hvor man siden har rejst
et Monument for den, som satte Fasaner i Skoven),
i 1834 var han med til at fremkalde den første danske
Industriudstilling, i 1837 Medstifter af «Foreningen
til forsømte Børns Frelse». Lige fra 1803 til 1832 var
han Sekretær ved Fonden ad usus publicos; det var den
Kasse, hvoraf der under Enevælden uddeltes Gratialer
og Rejseunderstøttelser til Digtere, Videnskabsmænd,
Kunstnere, af og til ogsaa industridrivende og
Haandværkere, og Stillingen bragte ham derfor i
stadig Forbindelse med den opadstræbende Ungdom,
som i ham altid fandt en faderlig Ven. To Gange,
fra 1821-29 og atter fra 1842-49, var han Medlem
af Direktionen for det kgl. Theater; ikke blot i
dets administrative Styrelse og økonomiske Affærer,
som indeholdt mange «Musereder», bragte han Orden,
men ogsaa i æsthetisk Henseende
hjalp han det fremad, og uden ham vilde den Heibergske
Vaudeville næppe være naaet op paa den nationale
Scene; J. L. Heiberg og Hustru nærede derfor ogsaa
den største Højagtelse og Hengivenhed for ham. At
Thorvaldsens Værker bleve bevarede for Danmark og
samledes i det Musæum, der nu er Hovedstadens største
kunstneriske Eje, skyldtes C. maaske mere end nogen
anden; ham var det, som i 1833 under Samraad med
A. S. Ørsted i Henseende til Formerne konciperede
Thorvaldsens Testamente, og fra 1837 var han Formand
for Komiteen til Musæets Oprettelse. Alle vore Digtere
fra hin Tid skylde ham Taknemmelighed, men ingen i
højere Grad end H. C. Andersen; paa et Tidspunkt, hvor
denne besynderlige Skikkelse maatte tage sig ud som
en Ubegribelighed, en komplet Umulighed, havde C. Tro
paa, at der laa noget gjemt i det sælsomme Barn,
Mod til at træde ham i Faders Sted og Taalmodighed
til at holde ud med ham gjennem alle Prøvelsens lange
Aar; Andersens Drøm, at hans egen Berømmelse en Gang
skulde kaste sit Gjenskin over det Collinske Navn,
er jo ogsaa gaaet i Opfyldelse.

Ganske særlig maa her omtales hans store Nidkjærhed
for Landbrugets Fremme og næsten 5oaarige Virksomhed
som Præsident for det kgl. Landhusholdningsselskab. De
store Landboreformer omkring 1788 havde tilvejebragt
Betingelserne for et selvstændigt og frugtbringende
Arbejde af Bønderne, men selve det praktiske Landbrug
stod endnu uendelig langt tilbage, og for at Reformen
skulde blive til virkelig Gavn for Bonden og for
Samfundet, maatte der tages energisk fat for at
bryde gammel Slendrian, indføre ny Driftsmaade
og nye Redskaber. Hvad Bernstorff, Reventlow og
Colbjørnsen havde været for den legale Reform, det
blev C. for det praktiske Jordbrug, og skjønt han
ikke selv var Landmand, er der ingen enkelt Mand,
hvem Agerbruget i Danmark skylder mere; man har med
fuld Føje jævnstillet hans Gjerning for vort Land
med den berømte Thaers for Tyskland. Allerede 1805
indtraadte han i det kgl. Landhusholdningsselskab, og
fra 1809-55 var han en af dets Præsidenter; ved sin
Side havde han Mænd som J. C. Drewsen, A. S. Ørsted
(i 38 Aar), V. F. Johnsen, og af Medhjælpere havde han
mange, deriblandt Svigersønnen Ad. Drewsen, men C. var
Sjælen i det hele Arbejde. Midt i den pengefattige Tid
skaffede han Selskabet en fast Fond og ret antagelige
Indtægter, og han var en Bestyrer, som forstod at
udrette utrolig meget med smaa Midler. Fra Amerika
fik han indført Svingploven, som først eftergjordes af
snilde Smedde i Nidløse og i Emdrup, snart over hele
Landet, og som i Forening med den ligeledes ved ham
indførte Svenskharve betegnede en hel Revolution i
vor Jordbehandling; ved Præmiepløjninger gjordes de
nye Redskaber populære. Omhyggelig Dyrkning, Helbrak,
Indhegning, Rydning af Krat og Sten osv. opmuntredes
og belønnedes med Præmier. Unge Bondesønner
udsendtes som Lærlinger til dygtige Landmænd og
spredte den høstede Erfaring ud i vide Kredse. Der
virkedes for en bedre Handelsvare i den den Gang
saa vigtige Kornudførsel ved Rensningsmaskiner,
Tørringsovne, fortrinlig Saasæd. Alle Sidegrene
af Landbruget vare Gjenstand for stadig Omhu:
Træplantning, Frugtavl, Havedyrkning, Fiskeri,
Biavl osv. Selskabet indskrænkede sig ikke til
Kongeriget alene, men udstrakte sin Virksomhed til
Færøerne, Island og Grønland. Haand i Haand med de
praktiske Bestræbelser gik Omsorg for Kundskabers
Udbredelse ved Stiftelsen af Almuebibliotheker. Med
fuld Føje udtalte Præsidiet ved hans Fratrædelse i
1855 sin Erkjendelse af, «i hvor høj Grad Jordbrugets
Forbedring og Landbostandens tidssvarende Oplysning
skyldtes ham», og sin Forvisning om, «at en skjønsom
Samtid og Eftertid vilde med Erkjendtlighed bevare
Mindet om hans højhjærtede Frihedssind». Paa
Halvhundredaarsdagen efter hans Valg til Præsident
stiftedes den Collinske Medaille, som er Selskabets
største Æresbevisning, og Landbostanden bragte ham
og Selskabet en fortjent Tak ved Indmeldelsen af
omtr. 150 nye Medlemmer. En agronomisk Forfatter
udtaler, at C. s lange Virksomhed som Præsident har
faaet større Betydning for Selskabet, end nogen anden
enkelt Mands har haft eller rimeligvis nogen Sinde
i Fremtiden vil faa.

Efter sin Afskedigelse levede C. stille og
tilbagetrukket i sin Families Kreds, lykkelig med sine
Børn og Børnebørn, elskværdig og livlig som altid,
omgiven af alles Højagtelse og Hengivenhed, besjælet
af uformindsket Kjærlighed til Land og Folk, liberal
i sin Tænkemaade og jævn i sit Væsen, bevarende næsten
til det sidste sin Aands og Tankes Friskhed. Han døde
28. Avg. 1861, altsaa i sit 86. Aar.

Dansk Pantheon XXXIX.
Erslew, Forf. Lex.
Illustr. Tid. II, 387.
Tidsskr. f. Landøkon. 3. R. IX, 406 ff.
E. Collin, H. C. Andersen og det Collinske Hus.

C. St. A. Bille.



Collin, Jonas Baltzersen 1705-70, Lotteriinspektør,
Handelsmand og Fabrikant. Han er født i Janderup Sogn
ved Varde; hans Fader, Baltzer Jensen «af Kolding»
(heraf Navnet Collin), var gift 
med Anne Kirstine Jonasdatter af Hylderslev
Storgaard i det nævnte Sogn. Han synes i en
ung Alder at være kommen til Kjøbenhavn, hvor
han optraadte som Handelsmand, men tillige var
Kontorbetjent hos 2 Stempelpapirsforvaltere;
senere blev han Inspektør ved de til Fordel for
Oprettelsen af Opfostringshuset og Opførelsen af
Frederiks tyske Kirke paa Christianshavn tilladte
Lotterier, og da Staten overtog det første af disse
Lotterier, bevarede han sin Stilling ved det. 1753
fik han Ret til at kaldes kgl. Lotteriinspektør,
og 1758 blev han Kancelliraad. I «Danmarks
Handelsspejl» for 1766 hedder det om ham, at han
«fører Vexelhandel og norske Kommissioner og er
Inspektør ved det kgl. alene privilegerede Lotteri»,
og den saaledes beskrevne Virksomhed gjorde ham
til en velstaaende Mand. 1744 kjøbte han en Gaard i
Bredgade (s. ovfr. S. 65), og desuden havde han Part
i forskjellige Fabrikforetagender. Fra 1751-55 ejede
han saaledes sammen med Overkrigskommissær Alexander
Ross Tobakspibefabrikken paa Christianshavn, og i
en af Joh. Chr. Dannenberg paa Frederiksberg anlagt
Klædefabrik havde han Penge, hvad der gjorde, at han
fra 1761 blev dens Ejer med en aarlig Understøttelse
(don gratuit) fra Staten. Fabrikken leverede «fine,
mittel og grove Klæder, Bajer, Multumer, Filter,
Hestedækkener etc.». Han døde 12. Marts 1770. Hans
Hustrus Navn var Maren f. Schade.

E. Collin, H. C. Andersen og det Collinske Hus S. 523. 526 f. 609 f.
C. Nyrop, Danmarks Kridtpibefabrikation S. 21 f. 46.

C. Nyrop.



Collin, Jonas Sigismund, 1840-1905, Zoolog. J. C., født
8. April 1840 i Kjøbenhavn, er Søn af ovfr. nævnte
Etatsraad Edv. C. Student 1859, Magisterkonferens
i Zoologi 1865. Hans Studier afbrødes jævnlig,
dels ved hans frivillige Deltagelse i Krigen 1864,
dels ved længere Rejser, som han efter Indbydelse af
Digteren H. C. Andersen foretog med denne til Italien
(1861), Spanien og Nordafrika (1862-63), Norditalien
og Frankrig (1870) m. fl. Fra 1870 har han været ansat
som Regeringens Konsulent i Østersfiskerisager. Gift
23. Sept. 1876 med Benedicte Knudtzon, Datter af
afd. islandsk Kjøbmand P. C. K. -- d. 9. Juli 1905.
-- Hans zoologiske Arbejder ere væsentligst af favnistisk og biologisk
Art, støttede af hans betydelige Evne som zoologisk
Samler. De vigtigste ere: «Skandinaviens Fugle» (en
fuldstændig Omarbejdelse af Kjærbøllings « Danmarks
Fugle»), 1875-77, hvortil slutter sig 2 senere udkomne
Supplementhæfter med 3 Tavler; «Danmarks Frøer og
Tudser, Iagttagelser og kritiske Bemærkninger»,
1869 («Naturhistor. Tidsskr.» 3. R. VI); «Faunula
molluscorum 
Hellebækiana», 1880 (Sstds. XII); «Bidrag til
Kundskab om Danmarks Fiskerier» 1-6, 1873-78
(«Nord. Tidsskr. f. Fiskeri»); «Limfjordens tidligere
og nuværende marine Favna», 1884; «Brachionopoder,
Muslinger og Snegle fra Karahavet (Dijmphna-Exped.)»,
1886, m. fl. Desuden have hans Undersøgelser af
danske Havstrækninger sat Spor i andres Arbejder ved
betydelige Bidrag fra hans Haand. Fra 1866-87 var han
naturhistorisk Medarbejder af «Dagbladet». C. har
tillige leveret nogle biografiske Arbejder og
deltaget i Drøftelsen af litterære og sociale
Spørgsmaal. Her skal som Vidnesbyrd om denne
Del af hans Virksomhed nævnes: «Konkyliologen
O. A. L. Mørch, en biografisk Skitse», 1878;
«P. C. Abildgaard)) («Histor. Arkiv»), 1870; «Vort
Sprog)) (Tidsskr. «Litteratur og Kritik))), 1888,
o. fl.

P. E. Müller.



Colnet, Robert, -1694, Glasbrænder og
Artillerist. 1652 antager Frederik III R. C., der
efter Navnet at dømme er en Udlænding (Franskmand?),
til kgl. Glasbrænder, og Glasværket, der nu kom i
Stand, og som laa paa Slotsholmen bag Slottet ved
Løngangen, tilskjødedes ham 1658. Krigsaarene lode
ham imidlertid ikke blive i hans fredelige Bestilling
med at tilvirke, skære, slibe og polere Glas. Efter
at have faaet Undervisning i «Fyrværks Videnskab og
anden dets Tilbehøring, som paa Tøjhuset læres», blev
han i 1659 udnævnt til Kapitajn i Artilleriet, i 1660
blev han Major og vistnok i 1679 Oberstlieutenant. Han
synes ogsaa uden for sit Vaaben at have deltaget i
Krigen, thi i Juli 1660 faar han som Gave Kongens
Part af et Skib, «Rytteren» kaldet, «som han i sidste
Krig erobret haver». Efter Krigen er der Antydning
af, at Glasværket søgtes bragt paa Fode igjen, men
om dette skete, vides ikke sikkert. C.s væsentlige
Interesse paa den Tid synes at have været knyttet
til Benyttelsen af forskjellige Grunde, som han
erhvervede i den nye Bydel mellem Slottet og Volden
(Kalveboderne). Allerede i 1660 hentede han Ved
i Fyn med eget Skib; i 1680 henter han paa samme
Maade Mursten og Tømmer fra forskjellige Steder i
Danmark. Han døde i Febr. 1694. Tolderen i Ribe
Marturin du Pont gjorde i Nov. 1660 sin Datters
Bryllup med C. Hun hed Birgitte Cathrine og døde i
Sept. 1677.

Hist. Tidsskr.  5. R. I.
Personalhist. Tidsskr. 2. R. III og IV.

C. Nyrop.



Colsmann, Johannes, 1771-1830, Læge, blev født i
Kjøbenhavn 31. Okt. 1771 og var en Søn af Præst ved
reformert Kirke, Dr. theol. Johan Heinr. C. og Gebeta
Margaretha f. Oehlers. 1788 blev 
han privat dimitteret til Universitetet, 1794
Reservekirurg ved det kirurgiske Akademi, og 1797 tog
han den kirurgiske Examen. 1798 blev han Reservekirurg
ved Frederiks Hospital og det følgende Aar foretog
han en lang Udenlandsrejse. Ved sin Hjemkomst 1803
udnævntes han til Regimentskirurg, 1808 blev han
Professor ved kirurgisk Akademi, 1811 Overkirurg
ved Frederiks Hospital; ved Fratrædelsen fra denne
Stilling (1819) blev han udnævnt til Medlem af
Hospitalets Direktion og samtidig til Hofkirurg. 1813
var han bleven Medlem af Sundhedskollegiet. 1824 blev
han Generaldirektør for Kirurgien og døde i denne
Stilling 3. Avg. 1830. Denne glimrende Karriere var
dog ikke en Følge af fremragende Dygtighed eller
Begavelse, og han synes ikke i nogen Henseende at
have hævet sig meget over det middelmaadige. Derimod
var hans Ægteskab (1808) med den fremragende og
indflydelsesrige Professor Heinrich Callisens Datter
Charlotte Elisabeth sikkert en væsentlig medvirkende
Faktor i saa Henseende; Generaldirektoratet tog han
ogsaa i Arv efter sin Svigerfader. Med Botanik syslede
han noget, og en Planteslægt er bleven opkaldt efter
ham «Colsmannia».

Smith og Bladt, Den danske Lægestand, 4. Udg.
Erslew, Forf. Lex.
J. K. Høst, Erindringer S. 164.

Jul. Petersen.



Colstrup, Jens, 1646-1721, Præst. Han er født i
Marstrand, hvor Faderen, Jon C., var Skipper og
Handelsmand. Der har hersket Usikkerhed angaaende
hans Fødselsaar og hans Ungdom i det hele. Man antog
i Almindelighed, at han var født 1639, men en af
Inskriptionerne paa hans Portræt, der uden Tvivl
skriver sig fra hans Levetid, angiver Aarstallet
1646. Dette er rimeligvis det rette, siden han ses at
være bleven Student i Kjøbenhavn 1665 fra Helsingør
Skole. Efter sin egen Ytring i Tilegnelsen til
Kongen af sin Bog «Tidernes Bibelberegninger» skal
han s. A. være bleven Præst. Dette kan være muligt,
da det ikke var vanskeligt paa denne Tid at blive
præsteviet i Sverige, om end en anden Ytring af ham
lader slutte, at han først i 1667 blev Hofprædikant
i Stockholm hos Krigsraaden Gustaf Kurck. I denne
Stilling blev han kaldet til Medhjælper og Successor
for Sognepræsten i Uddevalla, Hans Jensen Gjedde,
1669. Han viste sig her som en dygtig og energisk
Mand. 1672 var han Rigsdagsmand og kunde som saadan
virke til bedste for sin Menigheds Skolebetjente. Ryrs
Kirke blev af ham ombygget, og han førte en Proces
om Kirkens Kværnehuse, som blev vunden. 
Da Krigen brød ud 1676, kom Ulrik
Fred. Gyldenløve 17. Juni til Uddevalla, der
snart overgaves. C. sluttede sig strax til sine
gamle Landsmænd og blev dem til megen Nytte ved sin
Lokalkundskab. Han blev antagen til Feltpræst og fik
Løfte om et af de bedste Kald i Danmark eller Norge. I
Sept. 1676 maatte han med Armeen bryde op i Hast
og fik al sin Ejendom konfiskeret af Svenskerne. I
Nov. s. A. blev han forestillet for Christian V,
fik Sikkerhed for sin Befordring og Løfte om 300
Rdl. aarlig, til han fik Kald. Dette Løfte blev
aldrig opfyldt, og han fik ingen Gage som Feltpræst,
men 1677 fik han Næs store Sognekald paa Romerike,
da Gyldenløve vilde have ham nær ved Grænsen. Han
maatte imidlertid blive ved Armeen, saa længe Krigen
varede. Da Freden var sluttet, overtog C. sit Embede
og flyttede, da Præstegaarden var tagen til Anlæg
af en Skanse, ind paa Gaarden Brustad, der var
givet ham i Steden. Her overgik ham om Natten mellem
6. og 7. Jan. 1689 den skrækkelige Ulykke, at Gaarden
brændte, og hans Hustru, Thorborg Arctander, med 5
Børn og i Tjener omkom. Selv undkom han med andre
5 Børn med yderste Nød gjennem Vinduet. Det mindste
af disse døde strax efter. Under Krigen mod Carl XII
maatte han atter ud som Feltpræst med Grev Valdemar
Løvendal paa hans korte Strejftog i Baahus. Hans Navn
var vel kjendt, og da Carl 1716 faldt ind i Norge,
sendte han et Strejfparti for at fange C., men denne
havde faaet Underretning og skjulte sig. Om han fulgte
med ved det andet Indfald i Baahus, er usikkert,
men at han var meget virksom til at bistaa Armeen
paa alle de Maader, han kunde, er vist.

C. nød stor Anseelse som gejstlig Taler og var
bekjendt for Grundighed og Klarhed. Han bragte
Skolevæsenet i god Gang efter Tidens Lejlighed og
forfattede til Brug i Menigheden en Forklaring over
Katekismen, som dog ikke blev trykt. Fattigvæsenet
tog han sig ivrig af ved alvorlige Foranstaltninger
mod Betleriet. Dels for dette, dels for at holde
Orden i Kirken og vække de sovende fik han ansat en
Bygdevægter. Han var ikke uden medicinske Kundskaber,
som han benyttede til Velsignelse for Menigheden,
i hvilken han ogsaa fik ansat Jordemødre. Han var
i mange Aar Provst, men nedlagde dette Embede,
der maaske har indviklet ham i en eller anden af
de Processer, han førte, og hvori han ikke var
heldig. Han fik i det mindste en Gang en betydelig
Mulkt til Christianshavns Kirke for utilbørlig
Skrivemaade. Selv med sin Søn Jonas, der var hans
Kapellan og Efterfølger, kom han i Proces,
som dog Biskop Munch efter kongeligt Paalæg
maatte forlige. Trods de haarde Tider blev han en
Velstandsmand, lagde sig med Held efter Jordegods og
skjænkede til Menighedens fattige et Legat, der endnu
er i Virksomhed. Sin praktiske Dygtighed viste han
ved Oprettelsen af en Brandassurance-Forening for
Næs Præstegjæld. Som Forfatter er han fremtraadt
med en Ligprædiken, da han var Præst i Uddevalla,
og med en liden Bog: «Tidernes Bibelberegninger»,
skreven 1701, udgiven paå Dansk og Tysk 1707,
hvori han ved en ejendommelig Benyttelse af Tallene
hos Daniel og i Johannes' Aabenbaring faar ud,
at 1775 er Aaret for Herrens Gjenkomst. Hvad
der end er at sige om hans Beregninger, viser han
sig som en meget bibelfast Theolog. Han bebudede
Udgivelsen af en Bibelhistorie, men den kom ikke
ud. Han døde 1721. Gift 1. 1669 med Edele Gjedde,
Datter af hans ovennævnte Formand i Uddevalla, Hans
Jensen G. af gammel norsk Adel (hun var først gift
med Præsten Joachim Wendell, i hvis Sted C. blev
kaldet; efter Indskriften paa Familieportrættet er
hun død før 1675); 2. 1675 med Thorborg Arctander
(f 1689,. s. ovfr.), Datter af Niels Holgersen A.,
Præst til Morland i Baahus Len (d. 1667), og
Sara Poulsdatter Cleve; 3. 1690 med Else Tyrholm
(d. 1703); 4. 1704 eller i Begyndelsen af 1705
med Cathrine Margrethe v. Landsberg (f. 1675, d. i
Christiania 29. Marts 1752), Datter af Ritmester
Gerh. Conr. v. L. og Helene Engel v. Hovelen.

L. Daae, Hist. Skildringer II, 108.
Giessing, Jubellærere III, 1, 353.
C. C. A. Lange, Om de Staten tilhør. Præstegaarde, Chra. 1859, S. 52 ff.

D. Thrap.



Como, Antonio, --1756--, Balletmester. Italieneren
A. C. kom tillige med sin Hustru, Anna f. Geringhelli,
henholdsvis som første Danser og første Danserinde
til Kjøbenhavn med det Operaselskab, som Italieneren
Pietro Mingotti i 1755 havde samlet, og optraadte
fra Nov. s. A. paa det kgl. Theater. Da Mingotti ved
Theateraarets Slutning gik fallit, blev C. tillige
med sin Hustru fra i. Okt. 1756 engageret til det
kgl. Theater, hvor han saaledes blev den første
Balletmester med Forpligtelse til at komponere
Balletter og uddanne Figuranter. Som Balietkomponist
var han aldeles betydningsløs, og hans Hustru, der i
den første Tid ved sit Koketteri havde vundet en Del
Bifald, sank snart i Publikums Gunst, dels paa Grund
af sin frække Dans, dels paa Grund af sit usædelige
Levned. Men i den berygtede Theaterdirektør Fædder
havde hun en Tilbeder, der holdt sin Haand over
Ægteparret og skaffede det alle Haande 
Gunstbevisninger, saa at C. endog 1761 udnævntes til
Hofdansemester. Publikums Uvilje mod Ægteparret, som
udviste den mest brutale Adfærd mod det underordnede
Dansepersonale, tog imidlertid saaledes til, at der
i 1762 flere Aftener var stor Tumult i Theatret,
og skjønt man endelig opnaaede en Forsoning, var
Stillingen for C. og hans Hustru dog bleven saa
ubehagelig, at de søgte om og fra 9. Marts 1763 fik
deres Afsked fra det kgl. Theater.

Overskou, Den danske Skueplads II.

Edgar Collin.

 1814-72, juridisk
Embedsmand, Politiker, dramatisk Forfatter">

de Coninck, Adolphe Louis Charles, 1814-72, juridisk
Embedsmand, Politiker, dramatisk Forfatter, tilhørte
en franskreformert Slægt, af hvilken flere nævnes
i det følgende. Hans Forældre vare Grosserer Jean
de C. (+ 1847) og Anna Elisabeth f. de Coninck
(+ 1826). Han blev født i Kjøbenhavn 3. Juni 1814,
dimitteredes 1831 fra Borgerdydskolen i Kjøbenhavn og
blev juridisk Kandidat 1836. Nogle Aar efter (1838)
blev han Kopist og 1848 Fuldmægtig i Landsover-
samt Hof- og Stadsretten, og i disse Stillinger
og senere udgav han, til Dels sammen med andre,
1840-71 «Juridisk Ugeskrift», som næsten udelukkende
var en Domssamling. Livlig af Aand og let greben
af Tidens Strømninger, sluttede han sig tidlig til
den liberal-nationale Opposition og skrev jævnlig i
«Fædrelandet». Ved den grundlovgivende Rigsforsamlings
Sammentræden i Okt. 1848 blev han dens Bureauchef
og fik den Opgave at indføre Stenografien i vort
parlamentariske Liv; han vedblev at fungere som
Bureauchef ved Rigsdagen indtil 1855, da han vendte
tilbage til Retten som Chef for dens Justitskontor. I
denne stærkt bevægede Tid deltog han ivrig i den
politiske Kamp og skrev navnlig mangfoldige Artikler,
de fleste uden Navn eller Mærke, i «Dagbladet»,
med hvis Redaktion han stod i intim Forbindelse;
han iagttog skarpt, om end tillige ensidig, havde
en udmærket Hukommelse og skrev, trods sit noget
tunge, af Domsakterne spolerede Sprog, en kvik og
livlig Stil, ofte med et humoristisk Anstrøg. Hans
Liberalisme var ikke af den demokratiske Art; han var
en ubetinget Modstander af Grundlovens almindelige
Valgret og følte sig i højeste Grad frastødt af
Bondevennerne og æsthetisk ubehagelig berørt af
dette Partis Førere og Medlemmer paa Tinge; efter
flere Aars polemiske Strejftog imod dem leverede han
dem et Hovedslag i sine «Politiske Breve» (Foraaret
1860). Disse talentfuldt skrevne, yderst skarpe og
hensynsløse Bidrag til det bondevenlig-menigmandige
Partis Karakteristik vakte en overordentlig 
Opmærksomhed og affødte en længe fortsat Polemik,
hvor de C. som oftest, men dog ikke altid,
var den sejrende; at Skriftet i alt Fald havde
gjort sin store Virkning og vakt Bevidstheden om
Faren ved den fremvæltende demokratiske Bølge,
viste sig ved Rigsdagsvalgene i Sommeren 1861, som
bragte Bondevennerne i afgjort Minoritet. I 1865
under Forfatningsforhandlingerne udgav han under
Psevdonymet «Observator pertinax» en politisk
Brochure, som var dediceret til Finansminister
David, og senere skrev han jævnlig i «Dagens
Nyheder». Imidlertid var paa denne Tid hans Interesse
gleden fra Politikken over til Theatret; fra 1857
var han i nogle Aar Censor ved Folketheatret,
og han bearbejdede for denne Scene et ikke ringe
Antal af fremmede Stykker. Hans Navn er (sammen med
P. C. Mangor, G. Borries og C. Levinsen) knyttet
til det meget fortjenstlige Eoretagende Udbredelsen
af danske Folkebibliotheker i Slesvig, som i faa
Aar skabte 144 Folkebogsamlinger med henved 70000
Bind. de C. ægtede 14. Nov. 1844 Vilhelmine Marie
Lovise Herløw (f. 7. Jan. 1818 d. 22. Avg. 1889),
Datter af Kapitajnlieutenant K. E. H. Han døde efter
kort Tids Sygdom 27. Jan. 1872 i Kjøbenhavn.

Erslew, Forf. Lex.
Illustr. Tid. XIII, 183.
Bille, Tyve Aars Journalistik II, 658 ff.

C. St. A. Bille.



de Coninck, Charles Edvard, 1823-98, Handelsmand,
de C. er Søn af Grosserer Pierre de C., der var
en Neveu af efternævnte Fr. de C., og af Mathilde
f. Duntzfeldt, en Datterdatter af samme Fr. de C. Han
blev født 16. Sept. 1823 og blev 1839 ansat paa
Faderens Kontor. Efter en Uddannelsesrejse i Udlandet
blev han i 1847 Medbestyrer af Firmaet Peter de C.,
1852 indtraadte han som Interessent, 1880 blev han
endelig efter Moderens Død eneste Indehaver. 1851
blev han udnævnt til kgl. nederlandsk Konsul, 1864
blev han Medlem af Grosserersocietetets Komité og
har heri siden 1884 fungeret som Næstformand. Fra
1866-81 var han Medlem af Sø- og Handelsretten, 1886
blev han Medlem af Landmandsbankens Bankraad. 1881 fik
han Titel af Generalkonsul, 1888 af Etatsraad. Hans
Hustru, Elise Mathilde f. Hoskiær (f. 13. Febr. 1828,
Datter af Mægler Fr. H.), som han ægtede 24. April
1863, afgik ved Døden 4. Nov. 1888. Han døde d. 30. Okt. 1898.

Stamtavle ov. Fam. Hoskiær, 1889, S. 11 f.

Jul. Schovelin.



de Coninck, Frédéric, 1740-1811, Handelsmand, var
af gammel brabantsk Æt, der i det 18. Aarhundrede havde nedsat 
sig i Holland, hvor C. fødtes 5. Dec. 1740 i
Haag. Han var Søn af Jean de C. og Susanne Esther
f. de Rapin. Som 23aarig kom han til Kjøbenhavn
og tog i 1765 Borgerskab som Grosserer. Med
Held og Dygtighed forstod han at udnytte de
glimrende Konjunkturer, som just den følgende
Periode skabte for Danmarks oversøiske Handel,
beskyttet af den væbnede Nevtralitet. Navnlig
tjente han i Slutningen af 1780erne med sine 5
Ostindiefarere store Penge og skabte en, selv efter
Datidens Kjøbmandsforhold, betydelig Formue. Af nu
bekjendte Bygninger ejede han bl. a. det Moltkeske
Palais i Bredgade og Dronninggaard i Nordsjælland. I
1790 var han Medstifter af «Groshandlernes nøjere
Forening», der senere udviklede sig til det nuværende
Grosserersocietet, og i det hele indtog han stadig
en fremskudt Plads i Handelsstanden, ligesom han
ogsaa blev udnævnt til Etatsraad. Da Krigen brød ud
i 1807, led han ikke alene kolossale Tab, mistede
Skibe og Varer osv., men blev tillige indviklet
i en højst ubehagelig Retssag. Da Kjøbenhavns
Amt under Hovedstadens Belejring var blottet
for Embedsmænd, paatog han sig nemlig sammen
med tvende andre Engelskhærens Forsyning for at
befri Amtets Beboere for Plyndring og Vold. For
dette sit Forhold blev han anklaget for Forræderi,
en Beskyldning, han til Trods for en fuldstændig
og ærefuld Frikjendelse tog sig meget nær, og
som vistnok har bidraget til at fremskynde hans
Død. Han døde 4. Sept. 1811. Hans sjældne personlige
Egenskaber og store Godgjørenhed gjorde ham til
en ualmindelig afholdt og efter sin Død savnet
Mand. -- 7. Jan. 1770 ægtede han Marie de Joncourt
(f. 1747 d. 1821), med hvem han havde flere Børn.

Jul. Schovelin.



de Coninck, Louis, 1788-1840, Søofficer, født
24. Febr. 1788, Søn af ovfr. nævnte Etatsraad
Fr. de C. 1804 udnævntes han til Sekondlieutenant
i Søetaten, 1809 til Premierlieutenant, 1815 til
Kapitajnlieutenant, 1825 til Kapitajn og 1838 til
Kommandørkapitajn. Under Krigen med England havde hans
Fader kjøbt et mindre Fartøj i Kiel; dette indrettedes
til Krigsbrug, og de C. fik Kommandoen over det
1807 med Station i Smaalandsvandet, hvor han i Juni
s. A. deltog i Erobringen af den engelske Orlogsbrig
«the Tickler». Fjenden hævnede sig dog en Uge senere,
i det han, medens de C. var gaaet til Nakskov for
at efterse sin Kanonbaad, erobrede hans Sekundants,
Maanedslieutenant Groths. Groth blev stillet for en
Krigsret og afskediget for Forsømmelighed. Af andre 
Kommandoer kan nævnes, at de C. i 1823 og 24 var Chef
for Vagtskibet ved Altona og i 1835 for Fregatten
«Bellona» paa Togt i Middelhavet, hvorfra han
hjemførte en Del af Thorvaldsens Arbejder.

de C. er flere Gange optraadt som Forfatter; fra
1827-40 var han Udgiver af «Arkiv for Søvæsen»,
først sammen med Kommandør P. Bruun, senere med den
daværende Kommandør H. B. Dahlerup. 1835 erholdt han
det kgl. Videnskabernes Selskabs Sølvmedaille for
en Afhandling om det af ham opfundne Klinometer,
der indførtes i Marinen og senere efter nogle Rejser,
han foretog til Frankrig og England, ogsaa i disse
Landes Orlogsflaader. En Tid lang ejede han Dalsgaard
ved Furesøen; en Ejendom i Kjøbenhavn, der ligeledes
ejedes af ham, maatte han afgive til en af sine
Kammerater, hvis Handlemaade ved denne Lejlighed var
alt andet end hæderlig. -- Rimeligvis som Følge af et
Fald paa Værftet paadrog han sig en Rygmarvstæring,
der efter nogle tunge, lidelsesfulde Aar lagde ham
i Graven i en forholdsvis ung Alder, kun 52 Aar
gammel. Han døde 28. Jan. 1840. de C. var gift med
Marie Kirstine f. Herløw (f. 1788 + 26. Dec. 1842),
Datter af Stadsmægler H. J. H. og Martine Vilhelmine
f. Westmann.

Erslew, Forf. Lex.

C. With.

<chapter name="de Coninck, William Frederik, f. 1822, Legationsraad,
Oversætter">

de Coninck, William Frederik, f. 1822, Legationsraad,
Oversætter. W. de C., en Broder til ovfr. nævnte
Ch. Edv. de C., blev født i Kjøbenhavn 9. Marts
1822. Han blev Student 1839, juridisk Kandidat
1844; og 1849 blev han ansat som Kancellist i
Udenrigsministeriet, hvor han 1851 avancerede til
Fuldmægtig; han udnævntes 1855 til Legationssekretær,
blev 1856 Departementssekretær og Bureauchef og 1859
Legationsraad. Sin Stilling i Udenrigsministeriet
beholdt han til Foraaret 1889, da han traadte ud
af Statstjenesten. Hans diplomatiske Virksomhed
har haft til Følge, at han er bleven dekoreret
med mange Ordener. Som Oversætter har han navnlig
Fortjeneste af sin Gjengivelse af Pascals «Tanker»,
der har fundet god Indgang hos det danske Publikum
(3. Udg. ved de C. og Thor Sundby, 1883). I Pascals
«Provinsialbreve» (1876) har han, med sit milde
Sind og sin Forkjærlighed for det salvelsesfulde,
ikke altid ret formaaet at gjengive det dristige og
skarpe i Pascals ironiserende Fremstilling. Foruden
disse Oversættelser samt Pascals «Breve, Afhandlinger
og Samtaler» (1868) har han ogsaa fordansket Ernest
Navilles Afhandlinger: «Den himmelske Fader»,
«Det onde», 
«Det evige Liv», «Christus», flere af Al. Vinets
Taler og hans «Studier over Blaise Pascal» samt
Ad. Monods Erindringer. Som hans Oversættelser
vidne om en levende religiøs Retning, har han ogsaa
vist stor Interesse for den fransk-reformerte
Menighed, hvor han har virket som «Ældste»
og som Medlem af Kirkens «Consistoire».

Thor Sundby.



Coning, Jacob, 1650-o.1720, Maler, fra Amsterdam,
Elev af Adr. van der Velde, kom til Danmark i
Begyndelsen af Christian V's Regering og øvede her
sin Kunst i en Aarrække ikke uden Dygtighed, men,
som det synes, uden synderlig Medbør. Snart efter
sin Ankomst til Kjøbenhavn blev han forfulgt af
Malerlavet og maatte i Marts 1677 anraabe Kongen
om Beskjærmelsesbrev mod det, hvilket forundtes
ham. Senere, 1698, blev han Hofskildrer, men synes
ikke at være bleven meget benyttet. Han malede nogle
Portrætter, nogle norske Landskaber, Taftbilleder til
Dronningens Sovekammer, paa sine gamle Dage (1713)
dog ogsaa 2 store Piafondmalerier til Frederiksberg
Slot og 5 Billeder i Legemsstørrelse. Mæcenater
blandt Datidens Stormænd synes han ikke at have
fundet, og 1711 klager han bittert til Kongen over
ikke at kunne finde Kjøbere til endog blot enkelte
Billeder. Flere Gange (1698, 1709, 1711) søger han
derfor Kongen om Tilladelse til at bortspille Malerier
i et «profitabele Loterey ohne Nullen». Megen Silke
har han næppe spundet herved; der meldes dog, at
Christian V i 1698 lod gjøre 4 «Kast» à 10 Dlr. paa
C.s Skilderier. C. var en af de 6 Kunstnere, som
ved Promemoria af 6. Okt. 1701 anholdt om Frederik
IV's Beskyttelse for det af dem s. A. stiftede
Kunstnersocietet. Han var endnu i Live 1714, men er
formodentlig død faa Aar efter.

Weinwich, Kunstens Hist. i Danm. og Norge S. 89 f.
Danske Saml. 2. R. V, 283 f.
Meier, Fredensborg S. 176.

F. J. Meier.



Conradi, Georg Johannes, 1679-1747, Superintendent,
er født 27. Febr. 1679 i Riga, hvor Forældrene, Daniel
Conrad C. og Elisabeth Münster, vare Borgerfolk. Han
var oprindelig bestemt for Handelen og kom først til
Studeringer i en Alder af over 20 Aar. Efter Faderens
Død 1695 kom han til nogle Slægtninger i Stade, og
som Student besøgte han især Universitetet i Halle,
hvor hans Tænkemaade fik det pietistiske Præg, som den
bestandig beholdt, uagtet hans aandelig som legemlig
kraftige Natur hele hans Liv igjennem beredte ham
haarde Kampe for at fastholde det 
Standpunkt, hvorpaa han havde stillet sig. 1703 blev han
Feltpræst ved et i Tyskland liggende svensk Regiment,
og 1710 ansattes han som Præst ved en tysk Menighed
i Stockholm. Her lærte Poul Løvenørn ham at kjende,
da han som Fredsunderhandler 1720 kom til Stockholm,
og han foranledigede, at han paa en Gjennemrejse blev
opfordret til at prædike for Kong Frederik IV, som
derefter kaldte ham til tysk Hofpræst. -- I Kjøbenhavn
kom C. i en vanskelig Stilling; thi paa Grund af
Kongens Giftermaal med Anna Sophie Reventlow stode
Partierne ved Hoffet skarpt mod hinanden. Han forstod
dog at hævde sin Stilling imellem dem; men det var den
almindelige Mening, at hans livlige Natur i Omgangen
med Hoffolkene henrev ham til at sige adskilligt,
som ikke passede for hans Stilling. Hans Iver,
Uegennyttighed og Oprigtighed bødede dog herpaa,
og det var ikke noget daarligt Valg, da Kongen 1728
udnævnte ham til Generalsuperintendent for Slesvig
og Holsten.

I denne Stilling tog C. med Iver fat paa de Reformer,
som den Gang krævedes fra pietistisk Side, men af
hvilke saa faa skulde blive gjennemførte. Allerede
paa en Synode i Rensborg 1730 foreslog han, at der
skulde arbejdes paa en Revision af Kirkelovene og
paa en ny Salmebog, samt at privat Altergang skulde
forbydes. Der kom dog intet ud af de Forslag, han
i den Retning gjorde; men i den følgende Tid efter
Grev Zinsendorfs Besøg i Kjøbenhavn ved Christian
VI's Kroning tog den religiøse Bevægelse, især i
Kjøbenhavn, nyt Opsving, og dens Ledere arbejdede nu
paa at løse de samme Opgaver, som C. havde stillet
sig. Samtidig med at Kirkeinspektionen ønskede at
udarbejde et nyt fælles Ritual for hele Riget, havde
C. gjort Udkast til et saadant for Hertugdømmerne. Men
han blev selv paa en Maade Skyld i, at Reformen
standsede, i det han 1737 havde udvirket Tilladelse
for sit Stift til, at Præsterne, naar Forældrene
ønskede det, maatte udelade Djævlebesværgelsen ved
Daaben. Dette vakte Opsigt i Tyskland, og Kongen blev
bange for, at hans Rettroenhed skulde blive anset
for tvivlsom. Kirkekollegiet tilraadede desuden
at henlægge C.s Ritualforslag, da det selv vilde
udarbejde et saadant for hele Riget; men kort efter
fik det gjennem Grev J. L. Holstein en mundtlig
Ordre til ikke at beskæftige sig mere med denne
Sag. -- Christian VI's Opmærksomhed var, vistnok af
E. Pontoppidan, henledet paa de skadelige Følger af,
at der var Egne i Slesvig, hvor Kirke- og Skolesproget
var Tysk, som Befolkningen ikke forstod. Der blev
flere Gange indhentet Betænkninger om dette Forhold,
og C. har sin Del af
Skylden for, at der intet blev udrettet. Han udtalte,
hvad der saa tit siden er blevet gjentaget, at
Angelboerne talte et fordærvet dansk Sprog og enten
slet ikke eller kun ufuldkomment vilde kunne forstaa
Dansk, som det taltes i Kjøbenhavn.

C. var en flittig Mand, der jævnlig visiterede i sit
udstrakte Stift og ikke lod sig hindre af Sygdom
eller af de Anfald af Tungsindighed, der jævnlig
hjemsøgte ham. Han døde efter længere Tids Sygdom
7. Sept. 1747; hans sidste Ord vare: «Paa Korset
er min Krone!» -- Af Skrifter har han kun efterladt
et Hyrdebrev, der blev udgivet af Provst Schrader i
Tønder. Det er senere et Par Gange blevet optrykt,
sidste Gang 1855. Desuden har han arbejdet med paa
en «Gesangbuch», der dog først udkom 1752.

Pontoppidan, Annales eccl. Dan. IV, 140 f.
Allg. Deutsche Biographie IV.
Helveg, Den danske Kirkes Hist eft. Reform., 2. Udg., II, 11. 68.
Allen, Det danske Sprog i Slesvig I, 184.
Fryxell, Berättelser ur svenska hist. XXIX, 165 f.

L. Koch.



Conradsen, Harald, 1817-1905, Medaillør. 
Han er Søn af nedennævnte Johannes C. og født i Kjøbenhavn
17. Nov. 1817. C. begyndte i sit 15. Aar at
besøge Kunstakademiet og kom Aaret efter til
Billedhugger H. E. Freund. Faderens Forbillede
og Freunds Paavirkning styrkede hans Lyst til
Medaillørkunsten, medens han dog, uden Tvivl
til Gavn for sin senere Virksomhed, gjennemgik
Kunstakademiet som Billedhugger. Efter at have
vundet de to Sølvmedailler vandt han 1843 den mindre
Guldmedaille for «Boas og Ruth» og 1845 den store
for «Hektors Afsked med Andromache». Samtidig havde
den talentfulde og flittige unge Kunstner formaaet at
gjøre sig til Herre over Medaillørkunstens vanskelige
Teknik og udførte allerede i 1837 Medaillen pro
meritis, som Freund foreviste i Akademiet, hvor
den fandt meget Bifald. Aaret efter vandt han
den Neuhausenske Pengepræmie for Modellen til en
Specie og kom, rimeligvis som Følge deraf, til at
skære Stemplerne til Christian VIII's nye Specie
med Kongens Portræt og det fuldstændige Rigsvaaben
med Hermelinskaabe og Vildmænd. Da Faderen trak sig
tilbage, blev han ansat som Medhjælper ved Mønten,
hvor Krohn var bleven Medaillør, og forblev i denne
Stilling indtil 1873, da han ved Krohns Tilbagetræden
blev Medaillør og som saadan udførte Stemplerne til
alle de nye Kronemønter.

Under denne Embedsvirksomhed var han dog fra 1846 med
Kunstakademiets store Stipendium paa Udenlandsrejse
i 4 Aar, under hvilken han bl. a. i Rom udførte
Medaillerne til Thorvaldsens og 
Oehlenschlägers Minde. Denne sidste blev tillige hans
Receptionsarbejde, hvorpaa han 10. Marts 1851 blev
Medlem af Akademiet. I det med Medaillørkunsten
beslægtede Fag, Udskæring i ædle Stene eller
i Konkylier, udførte han samtidig en Række
fortjenstfulde Arbejder, ligesom han ogsaa som
Billedhugger har arbejdet meget flittig, uagtet
han tit beskedent ikke gjorde sit Navn gjældende,
f. Ex. ved de talrige Modeller efter Thorvaldsen til
den kgl. Porcellænsfabrik, ved sin Deltagelse i sin
Ven og Kunstfælle Jerichaus Arbejder, ved dekorative
Arbejder m. m. Hans Hovedværker som Billedhugger
ere «En Pige, som henter Vand», Statuette i Malm
(Skulpturmusæet) og «Evangelisten Marcus» til
Slotskirken. Af hans senere Medailler maa nævnes
Collins (1860) og Eckersbergs (1888). -- C. blev
17. Nov. 1850 gift med Regina Louise Ørgaard; blev
1873 Æresmedlem af Kunstakademiet i St. Petersborg.
-- d. 11. Marts 1905.

Weilbach, Konstnerlex.

Ph.  Weilbach.



Conradsen, Johannes, 1783-1856, Medaillør, blev
født 24. Sept. 1783 i Vester Aaby, hvor Faderen var
Smed. Han var først bestemt til Handelen, men lærte
at gravere og opnaaede i sit 21. Aar paa Anbefaling
af Kobberstikker Clemens at komme til Kjøbenhavn og
i Lære hos Medailløren P. Gianelli. Samtidig besøgte
han Kunstakademiets Skoler, hvor han dog kun vandt
den mindre Sølvmedaille 1810. Samme Aar blev han
Medaillør ved Mønten og forblev i denne Stilling til
1840. Hans Stempler til Kroningsmedaillen vandt ikke
Bifald. For øvrigt kan nævnes Medaille i Anledning
af Kongens Helbredelse (1822), Medaille i Anledning
af Kronprinsens (Frederik VII) Formæling (1828),
Medaillen for ædel Daad og Medaillen for druknedes
Redning. Han var en dygtig, om end ikke fremragende,
Kunstner i sit Fag. I 1808 blev han gift med Dorthea
Laurine Møller fra Odense og er ved hende Fader til
foranførte H. C. Han døde 17. Sept. 1856.

Øst, Archiv f. Psychologie, Hist. osv. X, 1828.
Weilbach, Konstnerlex.

Ph. Weilbach.



Conradt, Jørgen, 1771-1851, Kobbersmed. Han er født
i Kjøbenhavn 20. Febr. 1771 og tilhører en gammel
Kobbersmeddeslægt; hans Fader, Johan Joachim C.
(d. 27. Nov. 1816 i sit 78. Aar som Borgerkapitajn), drev
en betydelig Kobbersmeddeforretning; Moderen, Birgitte
f. Bentsen, døde 23. Febr. 1814 i sit 66. Aar. Sønnen
lærte Kobbersmeddehaandværket hos sin Fader og blev
Svend 1788, Mester 1793. Som Svend havde han besøgt
England for at lære at lakere; 
han kaldte sig derfor Kobbersmed og
Metallakerer, og Kobbersmed forandredes hurtig til
Kobbertøjsfabrikant. Efter at have været Korporal
og Sergent i Kjøbenhavns Borgervæbning blev han 1803
Sekondlieutenant i den, 1809 Premierlieutenant, 1811
Kapitajn, 1819 Major osv., til han i 1835 blev Chef
for Kjøbenhavns borgerlige Infanteri og Artilleri og
1836 Stadshauptmand, fra hvilken Stilling han 1848
efter Ansøgning afskedigedes paa Grund af Alder og
Svagelighed. Hans væsentlige Betydning ligger deri,
at han 1807 stiftede det endnu bestaaende Institut for
Metalarbejdere. Et til unge Haandværkeres Dannelse
i Slutningen af det 18. Aarhundrede stiftet Selskab
havde i 1798 udsat en Præmie for Besvarelsen af
Spørgsmaalet om, hvorledes et theoretisk og praktisk
Institut for Haandværkere burde indrettes, og C. synes
at have hørt til den Kreds af Mænd, der interesserede
sig herfor; da Selskabet i 1801 forandrede Skikkelse,
blev han valgt ind i den Komité, der skulde føre
Selskabet videre, og i 1806 sendte han det et Forslag
om, at han paa visse Betingelser vilde oprette et
Institut for Metalarbejdere, hvor 8 Personer hver
Aften i Vintermaanederne kunde nyde Undervisning
i Drejning, Gravering, Drivning og Ciselering; i
Nov. 1807 begyndte Instituttet under C. som Bestyrer
i hans Gaard paa Kjøbmagergade. Dette gavnlige
Institut, der havde en (nominel) Overbestyrelse af
Gehejmestatsministre og Excellencer, forestod han til
1832, da det lagdes ind under Polyteknisk Læreanstalt;
C. ønskede, at det, endnu medens han levede, fik en
Bestyrelse, som ikke var afhængig af Menneskeliv. Han
døde dog først 1. Febr. 1851. Hans Hustru, Sophie
Amalie f. Holm, døde 4. Dec. 1842 i sit 73. Aar.

C. Nyrop.

<chapter name="Conring, Louise Martinié Laurette, 1824-91,
Forstanderinde for Diakonissestiftelsen">

Conring, Louise Martinié Laurette, 1824-91,
Forstanderinde for Diakonissestiftelsen, er Datter
af den hannoveransk fødte, i sit 13. Aar til Danmark
indvandrede August Georg Carl C. og Johanne Christiane
f. Braëm. Faderen var Kapitajn i den danske Armé,
derefter Toldembedsmand, først i Rensborg (1829),
senere (1841) i Neustadt. Hos sin Morfader, Oberst
Braëm paa Rungstedgaard, fødtes 1. Marts 1824 Louise
C. som den ældste af 3 Søskende, og efter at hendes
Forældre havde været gift i 10 Aar. I sin Barndom og
første Ungdom længtes hun fra Holsten til Sjælland
og tilbragte sammen med sin Moder og sine Søskende
aarlig flere Maaneder paa Rungstedgaard, indtil
hun i Krigsaarene maatte ledsage en syg Moster til
Kjøbenhavn, hvor hun fandt et kjærligt 
Hjem i sin Onkel, Kommandør Braëms Hus. Gjennem
hele Barndoms- og Ungdomsperioden havde hun været
svagelig, om Vinteren sengeliggende, hun maatte
undervises privat, og der var tidlig Alvor i hendes
Sind. En tysk Præst, som klart og grundig forberedte
hende til Konfirmation, fik megen Indflydelse paa
hende og gav hendes Liv den Retning, det senere
udviklede sig i. Under sit Ophold i Kjøbenhavn havde
hun Tiden til sin Raadighed og søgte da at virke
i Filanthropiens Tjeneste. Hun blev Medlem af «den
kvindelige Plejeforening» og «Børneplejeforeningen»
samt læste paa Hospitalerne og i Stiftelser for
syge og gamle. Hun blev optagen i Enkedronning
Caroline Amalies private Kreds. Efter sin Mosters
Død tilbragte hun atter en lang og trang Tid fra
1851-55 i den døde, lille By Neustadt. Endelig fik
hun Tilbud om at overtage Pladsen som Inspektrice
ved den kongelige Plejestiftelse i Kjøbenhavn og
tiltraadte denne 1. Juli 1855. Her havde hun Tilsyn
med 400 Børn. Strax efter Nytaar 1862 sendte vor
nuværende Dronning, den Gang Prinsesse, Louise hende
til Udlandet, for at hun der kunde sætte sig ind i
forskjellige Diakonissestiftelsers Organisation og
Virkemaade. 26. Maj 1863 aabnedes Diakonissestiftelsen
her hjemme, og Frøken C. blev dens Forstanderinde,
hvilken Post hun siden da har beklædt. -- d. 1. April 1891.

Nic. Bøgh.



Coopmans, Gadso, 1746-1810, Læge og Kemiker. 
Han var født i Franeker i Friesland; hvor hans Fader,
Georgius C., var en højt anset Læge, og hvor han
ogsaa paabegyndte sine Studier ved det derværende
Universitet. Senere studerede han i Amsterdam og
i Groningen hos den berømte Petrus Camper. Efter
1770 at have taget den filosofiske og den medicinske
Doktorgrad i Franeker praktiserede han her som Læge,
indtil han 1774 blev Professor ved Universitetet
i Medicin og Kemi. I denne Stilling gjorde han god
Fyldest og udgav baade flere medicinske Afhandlinger
og et stort latinsk Digt om Koppesygdommen og
Koppeinokulationens Velsignelser, hvilket gjorde
saa megen Lykke, at Goethe oversatte det paa
Tysk. Imidlertid stillede han sig sammen med flere
Universitetskolleger i Spidsen for en revolutionær
friesisk Bevægelse mod Prinsen af Oraniens Regering,
og da det oraniske Parti fik Overtaget, maatte han
1787 som stærkt kompromitteret Konspirator opgive sit
Embede og fortrække. Derefter førte han et omflakkende
Liv -- under hvilket han i Aachen ved Døden mistede
sin Hustru, Wilhelmine Catharina f. Lewe --, indtil
han 1791 indkaldtes til Kjøbenhavn 
som Professor i Kemi ved Universitetet,
hvortil Motivet i øvrigt synes ikke saa meget
at have været Forventninger om hans videnskabelige
Præstationer som om, at sammen med ham andre
misfornøjede og særlig ansete Friesere skulde søge
et Hjem i Kjøbenhavn, hvad dog ikke skete.

Han fik imidlertid strax en stærk Opinion mod
sig i Kjøbenhavn og betragtedes ikke blot som en
Æventyrer, der var uværdig til Universitetsstilling,
men ligefrem som en Statsforbryder, en Hovedmand
for det friesiske «Mordbrænderkomplot». Hans
Universitetskollega Abraham Kall benyttede endog
Lejligheden til under sine Forelæsninger over
Hollands Historie paa en højst nedsættende Maade at
fremdrage de friesiske Uroligheder og C.s Andel deri
og gjentog sine Udladelser i saa Henseende paa Tryk,
først anonymt, senere under Navn. Der fremkom i det
hele en Mængde Indlæg i Spørgsmaalet C., de fleste i
angribende Retning, medens dog enkelte forsvarede
ham. Han publicerede ogsaa selv paa Fransk et
Forsvarsskrift og fik Kalls Injurier mortificerede ved
en Højesteretsdom. Til yderligere Habilitation udgav
han nogle af sine Taler og Forelæsninger fra Franeker
(«Opuscula physico-medica», 1793), men da han ved en
Disputation og i sine fysisk-kemiske Forelæsninger ved
Universitetet havde givet sig stærke videnskabelige
Blottelser, blev hans Stilling ganske uholdbar,
og han forflyttedes derfor 1793 til en lignende
Professorpost ved Kiels Universitet.

Her kastede han sig atter over den latinske
Digtekunst og søgte at styrke sin Stilling ved
et pompøst Fødselsdagsdigt til Kronprins Frederik
(«Elegiacum in natalem Frederici, Daniæ principis
regii», 1795). Men heller ikke i Kiel fandt han noget
blivende Sted. Allerede 1796 opgav han Embedet og
kjøbte det gamle adelige, for øvrigt allerede til Dels
udparcellerede Gods Ø i Gjelting Sogn ved Slesvigs
Østkyst. Som Godsejer udfoldede han megen Virksomhed
og indkaldte dygtige Landsmænd, ved hvis Hjælp han
udførte forskjellige Inddæmningsarbejder og ligeledes
ved en Dæmning forbandt Godset med Fastlandet. Ogsaa
her red han sin latinske Pegasus og arbejdede paa et
i stor Stil anlagt Heltedigt «Petrëis» om Peter den
stores Bedrifter, men det blev aldrig fuldført. I
1807 solgte han sit Gods og tog tilbage til Holland,
hvor han 5. Avg. 1810 døde som praktiserende Læge i
Amsterdam.

Ingerslev, Danmarks Læger og Lægevæsen II, 525 ff.
Nyerup, Lit. Lex. Biograph.
Lex. der hervorrag. Aerzte II.
v. d. Aa, Biogr. Woordenboek der Nederlanden III.
Trap, Slesvig S. 639.

Jul Petersen.



Cordsen, Stephan Hofgaard, 1727-1800, Justitiarius
i Højesteret, en Søn af Claus C. (d. 1740) og Gertrud
f. Hofgaard (d. 1766), fødtes i Horsens 22. Okt. 1727,
blev 1745 dimitteret fra sin Fødebys Latinskole,
1748 juridisk Kandidat, 1754 Assessor i Hofretten,
1759 Assessor i Højesteret, 1762 Justitsraad,
1769 Etatsraad, 1776 Konferensraad og 1790
Vicejustitiarius i Højesteret, en hidtil ukjendt
Stilling, der tildeltes ham som en Anerkjendelse
af den udmærkede Duelighed, hvormed han stedse
havde røgtet sin Gjerning. 1793 blev han, der besad
megen litterær Dannelse og ejede et ret betydeligt
Bibliothek, Medlem af Danske Selskab, og 1794
udnævntes han til Justitiarius i Højesteret,
efter at han gjentagne Gange under Vakancer
havde godtgjort sin Evne til at beklæde denne
Stilling. 1799 blev han efter eget Ønske entlediget
paa Grund af en stærkt udviklet Tunghørighed og
samtidig udnævnt til Gehejmekonferensraad. Han døde
17. Jan. 1800.

G. Kringelbach.



Cormaillon, Charles Damas, --1712, Officer, 
var en fransk emigreret Huguenot, som i lyneborgsk Tjeneste
deltog i Krigene i Pommern og Nederlandene. Fra
1677 var han Regimentschef, men paa Grund af en
Forbigaaelse tog han sin Afsked og gik i dansk
Tjeneste 1684 som Generalmajor. Han ses ikke at
have været Chef for noget Regiment, men benyttedes
stadig til Tjeneste ved Overkommandoen. Han spillede
saaledes en vigtig Rolle ved Fjendtlighederne ved
Hamborg i Sommeren 1686 og deltog 1693 i Kampen
om Ratzeburg imod sin gamle Krigsherre, Hertugen
af Lyneborg-Celle. C., der blev Ridder af Danebrog
1695, blev anset for en meget dygtig Mand og var i
stor Yndest hos Kong Christian V, til hvis daglige
Omgangskreds han hørte i hans sidste Leveaar. Efter
Kongens Død ledsagede han under Urolighederne i
Hertugdømmerne Frederik IV som Generaladjudant,
men blev ved Efterretningerne fra Kjøbenhavn om Carl
XII's Landgang ved Humlebæk og om denjinge Tillid,
man havde til Kommandanten, Generallieutenant
Hans Schack, strax sendt til Hovedstaden for
at støtte Slotsloven med Raad og Daad. C. og Schack
vare gamle Uvenner, og det fortælles, at de en Gang
i disse urolige Dage trak blank imod hinanden paa
offentlig Gade i en Disput, i hvilken C. bebrejdede
Schack, at han havde ladet Lejligheden ubenyttet til
at tage Carl XII til Fange. Efter Freden blev han
Generallieutenant af Infanteriet 23. Nov. 1700 og
efterfulgte samtidig Schack, der tog Afsked i Avg.,
som Kommandant i Kjøbenhavn. 
Til denne Stilling føjede sig mange Værdigheder,
og C. blev efterhaanden Gehejmeraad,
Deputeret i Politiretten, Kommitteret i Politi- og
Kommercekollegiet og Direktør for Krigshospitalet. Han
fik saaledes ikke Lejlighed til selv at tage Del i
de videre Krigsbegivenheder i den store nordiske
Krig, men da man efter det ulykkelige Slag ved
Helsingborg 1710 trængte til en erfaren Mands
Bedømmelse af Forholdene, blev C. sendt der til
Dagen efter Slaget, i det han tillige havde Ordre
til eventuelt at overtage Kommandoen. Han vendte
imidlertid tilbage Dagen efter, efter at have
givet Ordre til at rømme Byen. C. døde 7. Maj 1712.

P. F. Rist.



Cornelisen, Christian, --1684, Gouvernør i Guinea.
Om hans Herkomst og Livsvilkaar vides intet eller lidet,
før han o. 1661 blev Overkjøbmand eller Gouvernør
for de danske Besiddelser paa Guineakysten og
Kommandant paa Fortet Christiansborg. Her gjorde
han sig ikke alene fortjent ved at sætte de nylig
anlagte Fæstningsværker i en fuldkommen Stand, men
overhovedet ved Konduite, Troskab og Vindskibelighed,
hvorved han meget fremmede Handelen. Ganske særlig har
han imidlertid efterladt sig et godt Navn ved sin for
hine Tider højst ualmindelige Godhed mod de indfødte
sorte, hvem han behandlede som en Ven og Fader,
hvilket disse ogsaa i rigt Maal paaskjønnede. De
skulle saaledes gjentagne Gange have reddet hans Liv i
hine paa lumske Overfald rige Tider, og da han efter
6 Aars Tjeneste rejste fra Guinea, fulgte Kongen
af Akkra med sine Dronninger, sit Raad og mange af
Folket ham til Stranden med store Æresbevisninger,
ligesom det blev almindeligt blandt Negrene at opkalde
deres Børn efter ham. 1658 havde han faaet kongeligt
Brev paa at maatte vies i Huset. Sandsynligvis var
dette Indledningen til hans ulykkelige Ægteskab med
Maria Morjan, hvilket paa Grund af hendes Utroskab,
medens han var i Guinea, ophævedes ved Højesteretsdom
1668, hvorefter hun fik Tilhold om at forlade
Kjøbenhavn. 1670 indlod C. sig i nyt Ægteskab, med
Anne Jensdatter Grove (f. 1630 d. 1705), Enke efter
Tolder i Christiansstad Jonas Clausen Heinemark, og
1673 fik han paa Admiral Henrik Bielkes Anbefaling
Bestalling som Fyringsforvalter, en Stilling, der
havde været i hendes Faders og Broders Hænder siden
1629, hvorved han for en fast aarlig Betaling paatog
sig at vedligeholde Fyrene i Danmark, nemlig Skagens
og Anholts. 1682 altereredes C. meget ved at erfare,
at Maria Morjan efter at have flakket om i Udlandet
mod Kongens Forbud havde nedsat sig 
her, men opnaaede, at Forbudet ved kgl. Missive
indskærpedes, «hvis hun ikke i Spindehuset eller
med højere Straf vilde vorde anset». 1684 døde han
af Vattersot, og 4. Sept. s. A. nedsattes hans Lig
i Holmens Kirke i Kjøbenhavn.

E. Tilleman, Beretn. om det Landskab Gvinea, 1697.
Malling, Store og gode Handlinger.

G. L. Grove.



Cortsen, Johan, 1814-88, Snedkermester. Han er født
3. Maj 1814 i Randers, hvor hans Fader, Rasmus C., var
Kjøbmand; hans Moder var Christiane f. Hansen. Efter
Konfirmationen kom han i Snedkerlære i Aarhus, blev
Svend her i 1832 og drog i 1835 til Kjøbenhavn,
hvor han gjorde Mesterstykke og tog Borgerskab i
1842. Som en meget benyttet Bygningssnedker arbejdede
han sig her op til at blive en agtet og velstaaende
Mand, der hurtig fik forskjellige Tillidshverv. Fra
1854-74 var han Bisidder (Medbestyrer) i Kjøbenhavns
Snedkerlav, der i Juli 1856 delegerede ham til det
store Haandværkermøde, som den Gang fra Landets
forskjellige Egne samledes i Kjøbenhavn til Støtte
for den stærkt truede Lavsinstitution. Mødet var
sammenkaldt af den til Værn for Lavsvæsenet i
1840 stiftede «Haandværkerforening i Kjøbenhavn»,
og i denne Forening blev C. Næstformand i 1856
og Formand i 1869, en Stilling, som han bevarede
til sin Død. Efter at Næringsfriheden i 1857 var
slaaet fast, udvidede Foreningen sine Opgaver,
og saaledes vedtog den i 1862 at opføre den
efterhaanden stærkt voxende Haandværkerstiftelse
paa Nørrebro Alderstrøst, der navnlig støttedes
ved Overskuddet af Foreningens i 1857 oprettede
Industrilotteri. Herved var C. virksom, og det kan
yderligere mærkes, at Haandværkerforeningen i 1876
valgte ham til sin delegerede i Bestyrelsen for det
tekniske Selskabs Skole og i 1879 & Repræsentant i
den samme Aar oprettede «Fællesrepræsentation for
dansk Industri og Haandværk». Hertil kan endnu føjes,
at han i 1857 og 1858 var Borgerrepræsentant, og at
han i en Aarrække var Medlem af Bestyrelserne for
Kjøbenhavns Brandassurance-Kompagni og Vridsløselille
Fængselselskab. Fra 1835-57 gjorde han Tjeneste
i Livjægerkorpset. Han døde 30. Okt. 1888 efter et
kort Sygeleje. 5. Nov. 1846 havde han ægtet Johanne
Frederikke Schultz (f. 4. Avg. 1820), Datter af
Skræddermester Joh. S.; som Enke overlever hun ham.

Haandværkerbladet V, Nr. 31.

C. Nyrop.



Cortzen, Carl Johannes Otto, 1828-99, Pianist. Han
blev født i Kjøbenhavn 18. Avg. 1828. Hans Fader, Mads Juul C., havde 
været Landmand, men da det gik tilbage for ham,
flyttede han til Kjøbenhavn; Moderen hed Charlotte
f. Holst. Som Dreng lærte han sig selv at spille
Klaver; men da Weyse havde hørt ham, tog han
efter dennes Opfordring ordentlig Undervisning
heri og lærte tillige Theori af C. Helsted. I
1846 optraadte han som Koncertgiver, først paa
Hoftheatret, derefter paa det kgl. Theater
med Hummels A-Mol-Koncert. Violoncellisten
Kellermann opfordrede ham til at give Koncerter
sammen med sig, og i 12 Aar foretoge de med smaa
Mellemrum Koncertrejser omkring i Kongeriget
og Hertugdømmerne samt Norge og Sverige. I 1863
bosatte C. sig i Odense som Musiklærer og ansattes
1876 som Organist ved St. Knuds Kirke; ugift. 
d. 25. Marts 1899. -- Han
har udgivet nogle mindre Klaverkompositioner,
deriblandt en «Serenade» for venstre Haand, og enkelte
Sange. En Sørgemarche for Orgel og Blæseinstrumenter
udførtes ved Biskop Engelstofts Begravelse 1889.

G. St. Bricka.

 s. Ravn.">

Corvinus, s. Ravn.



Coucheron, Anton, --1689, Officer, 
var Søn af Oberst og Kommandant paa Bergenhus Willem C. (d. 20. Juni
1689) og Maria Fessers. I 1674 nævnes A. C. som
Kapitajnlieutenant paa Akershus; 1676 blev han
Kapitajn og s. A. Generalkvartermesterlieutenant
og Ingeniør i Danmark. Fra 1680-84 var han
Generalkvartermester og Overingeniør i Norge,
men forestod i sidstnævnte Aar, i hvilket han
tillige udnævntes til Oberst, Anlægget af Fæstningen
Christiansø paa Ærteholmene. I 1687 beordredes han til
Fladstrand for at lede Befæstningsarbejderne der efter
fra samme Aars Begyndelse at være bleven Kommandant
paa Akershus, i hvilken Stilling han forblev til sin
Død, 14. Marts 1689. Han var gift med M. A. van Langen
(af hollandsk Oprindelse ligesom Familien C.), som
overlevede ham og i 1692 synes at være flyttet til
Kjøbenhavn.

V. E. Tychsen.



Coucheron, Anton Jacob, 1682-1736, Officer, 
hørte til en fransk adelig Familie fra Holland, som allerede før
1660 var bosat i Norge, og var en Søn af Major Vilhelm
C. (en Broder til den foregaaende) og Blanceflor
Sophie Due. Han var født paa Bergenhus 21. April
1682, blev 18 Aar gammel Fændrik ved Hausmanns
gevorbne Infanteriregiment og avancerede i dette,
der fra 1703 blev kommanderet af F. C. Cicignon,
til han blev Premierlieutenant 1706. Allerede 2 Aar
efter blev han Kapitajn og Kompagnichef ved oplandske 
nationale Regiment og deltog nu med forskjellige Kompagnier af 
dette i den store nordiske Krig i Norge.  Han erhvervede sig et 
Navn ved Affæren i Krogskoven 15. April 1716, hvor han og hans 
Soldater saa vel som de Bønder, der vare under hans Kommando, 
lagde stor Tapperhed for Dagen.  Paa Grund af det Held, hvormed 
han her slog Svenskerne tilbage, fik han Karakter af Major.  Men 
var han i en ung Alder avanceret hurtig, gik det desto langsommere 
senere; thi først 1729 blev han Oberst og Chef for 1. Bergenhus' 
nationale Regiment.  Han døde paa Gaarden Vange i Viks Præstegjæld 
2. Okt. 1736.  Hans første Hustru var Pernille f. Gammelgaard 
(f. 1. Jan. 1693 d. 20. Juni 1726), Datter af Sognepræst Christen G. 
og Boel Hammer.  Aaret efter hendes Død ægtede han Henriette 
Antoinette Lillienskjold (f. 1704), Datter af Oberstlieutenant Peder 
Montagne L. og Abel Cathrine Hjort; hun døde 1783 som Priorinde 
i det Harboeske Frue- og Frøkenkloster.

Personalhist. Tidsskr. VI.

P. F. Rist.



de la Coudraye, François Celestin de Loynes, --1815, 
Navigationslærer, var Lieutenant i den franske Marine, 1789 Deputeret 
for Adelen i Poitou.  Han emigrerede 1795 og kom til Kjøbenhavn, 
hvor han blev ansat som Lektor ved Søetaten.  Efter 18 Aars 
Ophold her drog han til St. Petersborg; der døde han 1815.  Han 
var Medlem af Videnskabernes Selskab og har udgivet nogle faa 
Afhandlinger samt «Forelæsninger over at finde Længden til Søs» 
(1802; 2. Udg. 1806).

C. Christiansen.



la Cour, Janus Andreas Bartholin, f. 1837, Landskabsmaler.  
Han er Søn af Gaardejer Otto August la C. og Ane Cathrine 
f. Strandbygaard og er født paa Thimgaard ved Ringkjøbing 5. Sept. 
1837.  Han kom til Kjøbenhavn 1853 for at besøge Kunstakademiet 
og uddanne sig til Landskabsmaler.  Han besøgte Akademiet fra 
1854, men det var dog navnlig flittige Studier efter Naturen, der 
satte ham i Stand til allerede ved Foraarsudstillingen 1855 at kunne 
fremstille «Strandparti ved Helgenæs», som i 1857 efterfulgtes af 
«Strandparti fra Mols», der blev kjøbt af Kunstforeningen.  Ved 
Udstillingen 1861 tilkjendtes den Neuhausenske Pengepræmie ham 
for «Tidlig Sommermorgen ud over en Eng».  I 1865-67 var han 
udenlands med Akademiets Rejseunderstøttelse, 1868-70 var han 
atter borte, begge Gange i Italien og Schweits, hvilke Lande han 
senere flere Gange har besøgt paa mindre Rejser.  Allerede fra 
1866 vidne Udstillingerne om den Kjærlighed, hvormed han havde 
levet sig ind i den fremmede Natur uden dog derfor at have tabt 
sin Sympathi for Hjemmets Egne. Medens «Aften ved Nemisøen» 
tilkjendtes Udstillingsmedaillen i 1871, og «Foraarsmorgen i Roms 
Kampagne» s. A. kjøbtes til den kgl. Malerisamling, havde allerede 
1863 «I Udkanten af en Egeskov, en tidlig Foraarsdag» og senere 
«Taaget Efteraarsmorgen i Udkanten af en Birkeskov» (1877) og 
«Regnfuld Sommerdag ved Kalø Vig», alle karakteristiske Vidnesbyrd 
om hans Opfattelse af Hjemmets Natur, fundet Vej til samme 
Samling. Musæet i Aarhus kjøbte i 1878 «Parti ved den flade 
Strand, Bygevejr». Navnene paa disse faa Billeder minde om 
Hovedtrækkene i hans Kunst. Til Trods for den hengivne, næsten 
sønlige Følelse, hvormed han i visse Henseender sluttede sig til 
P. C. Skovgaards Kunst, tilegnede sig dennes Evne til at gjøre sig 
Rede for Landskabets Formation og dennes Følelse for Væxtlivet, 
ikke alene for dets Særpræg i Form og Farve, men for selve dets 
Liv, dets Væxt, er det ganske andre Motiver i Luft og Stemning, 
andre Landskabsformer, hans Øje helst dvæler ved. Om han end 
i Syden med klart Blik for Ejendommeligheden har gjengivet 
bjærgomkransede Søer eller Sommersolskinnets Pragt, søger han 
jævnligere baade i Syd og Nord til den flade Kyst ved Strand eller 
Sø og foretrækker Graavejrsstemninger, skyet Luft, Taage eller 
Regnvejr, i det hele alvorlige, næsten tungsindige Stemninger fremfor 
de lyse og solklare. Han har i Hovedindtrykket en dyb, natursand 
Forstaaelse af disse Stemninger og det Skjær, de kaste over de 
store, vidtstrakte Egne, hvorover den alvorlige Luft som oftest hvælver 
sig. -- 1872 blev han Medlem af Akademiet, og 1888 fik han Titel 
af Professor; la C. er ugift og har siden 1884 levet i Nærheden 
af Aarhus.

Weilbach, Konstnerlex.

Ph. Weilbach.



la Cour, Jørgen Carl, 1838-98, Landøkonom.  J. la C. -- en 
Sønnesøns Søn af den danske Linjes Stamfader, Pierre la C., der 
1732 kom her til Landet -- er født 8. Juni 1838 paa Skjærsø; 
Faderen er den ndfr. nævnte L. U. la C.  Han gik i Aarhus 
Latinskole, tog Landbrugsexamen 1857 (paa Polyteknisk Læreanstalt, 
Landbohøjskolen var endnu ikke opført), lærte Landvæsen paa 
Skjærsø hos Faderen, og da denne tillige drev en Gaard ved 
Skanderborg og ofte var borte fra Skjærsø, blev det overdraget 
Sønnen at varetage de mange forskjelligartede Arbejders Gang og 
Udførelse, hvad der var en udmærket Skole for
den unge Mand, i det det Ansvar, der lagdes paa ham, krævede
en Agtpaagivenhed og Energi, der var i høj Grad
udviklende. 1858 blev la C. Assistent paa
Landbohøjskolen, hvilken Stilling han med
nogle Afbrydelser bevarede til 1867. 6 Aar
tidligere var han ble ven Reservelieutenant i
Fodfolket og gjorde som saadan Krigen med 1864; den
følgende Vinter bestyrede han Folkehøjskolen paa
Frederiksværk, opgav imidlertid denne Virksomhed for
paa offentlig Bekostning at berejse Belgien, Holland,
Skotland, Irland, England, Frankrig, Schweits og
Tyskland 1865-66. Ved sin Tilbagekomst blev
han (1867) sammen med Justitsraad J. C. Hald
Redaktør af «Tidsskrift for Landøkonomi», i Maj 1868
blev han Eneredaktør og har siden da ledet dette
fortjenstfulde Tidsskrift. Landboskolen i Nærum
oprettede la C. 1867; Aaret efter flyttedes Skolen
til Lyngby, og for første Gang forenedes her
Højskoletanken med Landbrugsskolens Virksomhed;
til 1884 ledede han selv Skolen, overdrog
imidlertid dette Aar Forstanderpladsen til
Forstander S. Jensen paa Staby Folkehøjskole,
men overtog atter selv Ledelsen fra April 1889
og kjøbte samtidig Brede Ladegaard for at
benytte denne Ejendom som Skolegaard for «den
udvidede Landboskole ved Lyngby», i det Eleverne
under deres theoretiske Uddannelse skulle
holdes i saa nær og befrugtende Forbindelse med
det praktiske Landbrug som muligt. -- Sammen med
en Broder overtog la C. 1873 Skjærsø. 2 Aar senere
valgtes han til Landhusholdningsselskabets Sekretær,
og endelig kan endnu nævnes, at han var Sekretær for den
14. almindelige Landmandsforsamling i Svendborg
(1878), og at han var Generalsekretær for den 1888
afholdte første nordiske Landbrugskongres.

la C. har da, som dette korte Omrids af hans
Liv viser, haft med mangt og meget at gjøre,
fornemmelig er det dog paa to Omraader,
hans Hovedvirksomhed falder: paa Skolen og i
Landhusholdningsselskabet. Hans Personlighed
og hans Evner gjøre ham skikket som faa til at
drage de unge til sig, vække deres Kundskabstrang,
anspore deres Energi og Flid, og fra mangfoldige
tidligere Elever og Lærere ved Landboskolen i
Lyngby foreligger der Udtalelser om den Betydning,
la C.s vækkende Paavirkning og Undervisning har
haft for dem. -- De Aar, i hvilke han har været
knyttet til Landhusholdningsselskabet, have været
vanskelige Aar for Landbruget, med faldende Priser
for dets Produkter, med voxende Konkurrence paa
Hovedafsætningsstedet, England. Hvor tunge
Tiderne end have været for danske Landmænd, har
Tilbagegangen her i Landet dog næppe været saa stor
som i de fleste andre evropæiske Lande, og herfor
har sikkert det kgl. danske Landhusholdningsselskab
en væsentlig Del af Æren. Med overlegen Dygtighed
har Selskabet i disse kritiske Aar arbejdet for
det danske Landbrug: styrket dets indre Kraft,
forbedret dets Afsætningsforhold, fjærnet de Farer,
der fra Tid til anden have truet det. Det har da
været af overordentlig Betydning, at Selskabet i
disse kritiske Tider til Forretningsfører havde en
saa energisk og med Landbrugsforholdene i Ind- og
Udland saa fortrolig Mand som la C. Hans Virksomhed
som Selskabets Sekretær har ogsaa i vide Kredse vundet
fortjent Paaskjønnelse.

Der foreligger ikke noget i Bogform udgivet Arbejde
af la C., derimod en talrig Mængde Afhandlinger i
Tidsskrifter og Blade. Blandt Afhandlingerne maa
særlig fremhæves de i en Aarrække i «Tidsskrift for
Landøkonomi» givne Aarsoversigter over Landbrugets
Tilstand. Ved den Grundighed og Overlegenhed,
hvormed disse Oversigter ere behandlede, ville de
for den Historiker, der en Gang skal skrive vort
Landbrugs Historie i den sidste Tredjedel af det
19. Aarhundrede, være uvurderlige Kilder at søge til.

la C. ægtede 20. Sept. 1867 Agate Johanne Gote Birkedal-Barfod,
en Datter af Forfatteren Fred. B. (I, 530). d. 21. Febr. 1898.

Fr. Barfod, Lavr. Ulr. la Cour og Ellen Kirst. Poulsen S. 154 f.
Galschiøt, Landbrug og Landmænd i Danm.

H. Hertel.



la Cour, Lauritz Ulrik, 1802-75, Landmand. Han var
Søn af Degnen Jørgen la C. og Lotte f. Guldberg og
fødtes i Odder 6. April 1802. Hos en af Datidens
fremmeligste Landmænd, Krigsraad Møller til
Rodstenseje, fik L. la C. sin agronomiske
Uddannelse. Kun 23 Aar gammel kjøbte han 1825
Hovedgaarden Skjærsø ved Æbeltoft, og drev han end
til forskjellig Tid andre Gaarde sammen med Skjærsø,
er det dog paa denne Ejendom, hans Hovedvirksomhed
falder, og til hvilken hans Navn er knyttet. Faa Aar
efter, at la C. havde overtaget Skjærsø, begynder der
for Landbruget en Udviklingsperiode med nye og mere
rationelle Fremgangsmaader; ikke blot for sin Egn, men
i en vid Omkreds blev han Banebryderen for de fleste
af Tidens Forbedringer, og mangfoldige Landmænd søgte
Raad og Vejledning hos ham, der var «en saa helstøbt
Landmand, som vi kun have set faa». -- la C. blev 1834
valgt til Medlem af den viborgske Stænderforsamling,
og 1858 valgtes han til 
Folketings-mand for Randers Amts 5. Kreds; fra Tid
til anden beklædte han desuden mange andre
Tillidshverv. 5. Okt. 1833 ægtede han Ellen Kirstine
Poulsen, Datter af Niels P. til Rolsegaard. Begge
Ægtefællerne skildres som varmtfølende og sjælden
sympathetiske Personer, la C. døde 27. Febr. 1875.

F. Barfod, Lavr. Ulr, la Cour og Ellen  Kirst. Poulsen, 1877.
Galschiøt, Landbrug og Landmænd i Danm.

H. Hertel.

 1797-1876, Officer">

la Cour, Niels Georg, 1797-1876, Officer, fødtes
11. Dec. 1797 i Viborg og var en Søn af Niels la C.,
Kapitajn, senere Postmester i Randers og Kancelliraad
(+ 1827), og Georgia Nicoline f. Mørch, Datter
af Provst O. H. M. Allerede i 1809 som 11 Aars
Dreng fulgte han sin Fader i Kamp mod en engelsk
Barkasse ved Æbeltoft; han blev Kadet 1810,
Sekondlieutenant ved slesvigske Infanteriregiment
1813. Fra 1816-18 gjorde han Tjeneste ved det danske
Kontingent i Frankrig, blev Premierlieutenant 1824
og ansattes i 1829 som Inspektionsofficer og Lærer
ved det kgl. militære gymnastiske Institut samt fra
1833 tillige som Lærer ved Landkadetkorpset. I 1834
fik han Tjenestealder som Kapitajn, hvornæst han
med kgl. Understøttelse foretog en Rejse i Tyskland
og Frankrig, nærmest for at gjøre sig bekjendt med
Gymnastikundervisningen dersteds, hvorefter han i 1842
blev Forstander for det kgl. militære gymnastiske
Institut samt i 1847 Direktør for Gymnastikken i
Danmark, i hvilken Stilling han vandt stor Fortjeneste
af Gymnastikkens Udvikling. I 1848 blev han Chef for
Central- og Kommandoskolerne i Kjøbenhavn og Major,
i 1849 Kommandør for 6. Reservebataillon, hvormed
han med stor Hæder deltog i Kampene ved Kolding og
Gudsø. Aaret efter udnævntes han til Oberstlieutenant
med Alders-orden fra 1849 og kæmpede ved Helligbæk
og ved Isted samt deltog i Rekognosceringerne mod
Stenten Mølle og mod Stapelholm. Efter Krigen blev
han Kommandør for 4. Infanteribataillon og udnævntes
i 1855 til Oberst, men maatte paa Grund af Øjensvaghed
i 1858 tage sin Afsked fra Krigstjenesten, hvilken han
erholdt med Generalmajors Karakter. Han bibeholdt dog
sin Post som Direktør for Gymnastikken og benaadedes
i 1859 med Kommandørkorset af Danebrog; da Krigen
udbrød i 1864 tilbød han sin Tjeneste, men han blev
ikke benyttet, da han i en indsendt Afhandling-havde
kritiseret Maaden, hvorpaa Krigen blev ført. Efter
Gjennemførelsen af Hærloven af 1867 traadte han
tilbage som Direktør for Hærens Gymnastikvæsen,
hvorimod han for de civile Skolers Vedkommende først
i 1870 opgav sin Direktørpost. 
la C., som i 1835 ægtede Emilie Antoinette Bruun
(f. 1812 d. 1872), Datter af Kommandør Eusebius B.,
var en kraftig Personlighed af den gamle Skole,
anset og afholdt af alle de mange, hvormed han kom i
Berøring. Han døde 21. Dec. 1876. -- Hans yngste Søn,
Victor la C., f. 15. Jan. 1843, blev 1887 Chef for
Gendarmerikorpset og Oberstlieutenant.

F. Barfod, Stamtavle over den danske linie af slægten la Cour, 1877.
Erslew, Forf. Lex.

P. N. Nieuwenhuis.



la Cour, Poul, f. 1846, Fysiker. Han er født paa
Skjærsø ved Æbeltoft 13. April 1846 og Broder
til ovennævnte J. C. la C. Han blev 1864 Student
fra Randers Skole, studerede derefter Fysik og
tog Magisterkonferens 1869. Særlig interesserede
Meteorologien ham, og han foretog derfor en Rejse
til Udlandet for at besøge de meteorologiske
Institutter. Imidlertid blev et saadant ogsaa
oprettet her (1872), ved hvilket la C. ansattes som
Underbestyrer. Denne Stilling opgav han dog snart
for at faa Lejlighed til at udvikle sin Opfindelse
af en ny Mangefoldstelegraf med Anvendelse af
Stemmegafler og Tonehjulet, hvorfor han 1875
modtog Videnskabernes Selskabs Guldmedaille. 1878
overtog han en Lærergjerning i Mathematik og
Fysik ved den videregaaende Folkehøjskole i
Askov. 1885 blev han Medlem af Overbestyrelsen
for de danske Skytteforeninger. I de senere Aar
har la C. været beskæftiget med Udviklingen af et
nyt System for Signalisering ved Hjælp af den af
ham opfundne Spektrotelegraf. Af hans betydelige
Forfattervirksomhed fremhæves «Methode til
Maaling af sammenhængende Skylags Højde» (1872),
Bearbejdelse af Tyge Brahes meteorologiske Dagbog
(1876) og «Historisk Mathematik» (1888), en udførlig
Fremstilling af Mathematikkens Udvikling, navnlig
i Oldtiden, som er bleven modtaget med meget
Bifald. En Frugt af hans Interesse for Legemsøvelser
er «Menneskelegemet» (1889). Han blev 1873 gift med
Hulda Barfod, Adoptivdatter af Forfatteren Fr. B.;
hun døde 1878. 1882 ægtede han Christine Marstrand,
Datter af Brygger T. M.

C. Christiansen.

 f. 1815, Pianist">

Courländer, Bernhard, f. 1815, Pianist. Han er
født 2. Jan. 1815 i Kjøbenhavn af jødiske Forældre,
Kjøbmand Sigismund Wolff (Martin S. Wilhelm) C. og
Henriette (Caroline H.) f. Wallach. 15 Aar gammel
optraadte han som Pianist og spillede en Koncert af
F. Ries paa det kgl. Theater efter at have faaet
Undervisning af Conrad Lüders. Med offentlig
Understøttelse rejste han til 
Udlandet, hvor han i flere Aar uddannede sig under
Aloys Schmidts Vejledning. Efter sin Hjemkomst i
1836 hørtes han hyppig ved Koncerter, gjorde Rejser,
deriblandt med Prume og med Kellermann, og blev
1842 udnævnt til kgl. Kammermusikus. 1846 rejste han
til Amerika, koncerterede i flere Aar paa de danske
Øer i Vestindien, i Venezuela og paa Øen Trinidad,
giftede sig og bosatte sig i Baltimore, hvor han
lever som Klaverlærer. Nogle Salonkompositioner for
Pianoforte ere udkomne i Kjøbenhavn og i Baltimore.

I. Rée, Tidsskr. f. Musik 1858, Nr. 8-9, Till.

S. A. E. Hagen.



Courtonne, Elias, --1750, Klædefabrikant. Da der i
Begyndelsen af Christian VI's Regering gjordes saa
meget for Anlægget af Fabrikker og Manufakturer her,
var Tanken ogsaa henvendt paa Klædefabrikationen
I den Anledning indkaldtes bl. a. C. fra Leiden;
i Jan. 1737 fik han Privilegium paa en Klædefabrik i
Kjøbenhavn, og i Juli s. A. blev han Kammerraad. Da
en Svoger af ham, Ambrosius Beguin, der paa hans
Foranledning ogsaa var bleven kaldt her til (i 1737),
døde endnu i samme Aar, overtog han ogsaa, den af ham
paabegyndte Klædefabrik. C. fik betydelig Statshjælp,
Præmie for hver fremmed Arbejder, han drog her ind,
store Toldbegunstigelser osv., men godt gik det derfor
ikke. 1747 overtog Generalmagasinet hans Fabrik for
sine Fordringer i den, men det vedblev at beholde
den ganske dygtige Mand som Bestyrer af den til hans
Død, 8. Dec. 1750. Aaret efter solgte det Fabrikken
til hans Svigersøn Fr. Hoffmann. -- C., der muligvis
er født i Alengon, var fra 1743-49 Ældste ved den
reformerte Kirke i Kjøbenhavn. Han var gift med Anne
f. Beguin.

J. Collin, For Hist. og Statistik I, 199.
Rawert, Danmarks industr. Forh. S. 24. 529. 531. 562.
Clément, Notice sur l'église reform, française de Copenhague S. 51.

C. Nyrop.



Crage, Nicolaus, --1543--, Hofpræst. Kun den Stilling,
denne Mand en Tid indtog i Kong Christian III's
nærmeste Omgivelser, giver ham Adkomst til at
erindres, medens hans Personlighed ellers hører til
dem, der kunne lignes ved Skum paa et bevæget Hav, som
forsvinder, naar Bølgerne lægge sig. N. C. (skrev sig
selv Craghe, af andre sædvanlig skrevet Krage) træffes
først 1526, da han blev evangelisk Hofprædikant
hos Grev Erik af Hoya paa Slottet Stolzenau i det
hannoveranske. 1530 blev han kaldet til Minden for
at reformere Kirkevæsenet i denne Stad. Ved sin
Dristighed, Buldren og forfærdelige Tordenrøst fik
han i en Fart 
Munke og Kanniker fordrevne og udgav derpaa en
«kristelig Ordning» for Staden. Men da han mere
egnede sig til at vække Uro end til at stifte Fred,
bleve Borgerne i Minden kjede af ham og fordreve
ham fra Byen, hvorpaa han 1536 blev Præst i Emden i
Friesland; men heller ikke her kunde man finde sig
i hans urolige og trættekjære Væsen. Han gik da til
Holsten, hvor vi 1539 træffe ham som Præst og Dekan
i det mtinsterdorfske Konsistorium. Johan Rantzau,
der vel næppe har kjendt nærmere til hans tidligere
Liv, men derimod vidste, at han var en Mand, der
besad store Talegaver, synes at have anbefalet ham
til Christian III, der var i Forlegenhed for en tysk
Hofprædikant; og da Bugenhagen ogsaa mente, at han
var brugbar, tog Kongen ham 1543 i sin Tjeneste.

Ved Hoffet synes C. i Begyndelsen at have vundet
ikke ringe Anseelse, saa han efter Kongens Ønske
1544 af Kjøbenhavns Universitet blev hædret med
den theologiske Bakkalavr- og Doktorgrad, og i
4 Aar fulgte han Kongen paa hans jævnlige Rejser
omkring i Danmark og Hertugdømmerne. Men til sidst
forspildte han ved sit anstødelige Levned den Yndest,
hans Begavelse havde forskaffet ham, og 1547 blev
han afskediget. Dog aflagdes han med et Kanonikat
i Slesvig, hvor han tog Bolig. Men kort efter trak
der et nyt Uvejr op over ham, i det han med Ret
eller Uret beskyldtes for, skjønt gift Mand, at
have staaet i utugtigt Forhold til en Stifdatter
af den kgl. Sekretær Jesper Brochmand. Biskoppen og
Kapitlet i Slesvig dømte ham til 5 Aars Suspension fra
gejstligt Embede og Len. Kong Christian, til hvem han
henvendte sig i nogle højst karakteristiske Breve,
i hvilke han snart forsvarede, snart anklagede sig
selv, vilde ikke mere have noget med ham at gjøre;
derimod tog Hertug Adolf, hvis Forhold til Kongen og
til Kapitlet i Slesvig sædvanlig var spændt, sig af
ham og gjorde ham 1548 til sin Hofprædikant og til
Kirkevisitator eller Provst i den gottorpske Del af
Sydslesvig, i hvilken Stilling han fungerede indtil
1552, da han af Kurfyrst Joachim af Brandenborg
beskikkedes til Præst i Salzwedel. Ogsaa her blev
hans Komme en Aarsag til Strid, da Borgerne, der
havde faaet Nys om de Beskyldninger, hans tidligere
Færd havde givet Anledning til, vægrede sig ved at
modtage ham. Men de maatte dog til sidst bøje sig
for deres Landsherres Vilje; og det er da rimeligt,
at C. paa dette Sted har endt sit urolige Liv.

Ny kirkehist. Saml. IV, 45 ff. 550 ff.
Rørdam, Hist. Kildeskrifter 2. R. II, 577.

H. F. Rørdam.



Cragengelt, Genete Jacobsdatter, --1567, var en skotsk
Adelsdame, beslægtet med Greverne af Montrose, der
i Aaret 1525 førtes til Danmark af Ridder Mogens
Lauridsen Løvenbalk til Tjele, som da var i Skotland
som Gesandt fra Frederik I. Han havde 2 Børn med
hende, en Søn og en Datter, men synes kun at have
behandlet hende som sin Slegfredviv. Hun havde
ikke spist ved hans Bord, og ved sin Død o. 1536
efterlod han hende en betydelig Formue i Løsøre,
men overdrog Tjele til Erik Skram, der var gift med
hans Søster. Først 1557 søgte Sønnen, Knud Mogensen,
ved Vidnesbyrd fra Skotland at bevise, at Forældrene
vare blevne ægteviede 31. Avg. 1525 i Robert Bartons
Hus i Leith, -- et mærkeligt Sted for Frederik I's
Sendebud, da Robert Barton var en ivrig Tilhænger
af Christian II. Dommen gik dog Sønnen imod, maaske
nærmest, fordi han ikke i rette Tid havde hævdet sin
Arveret, og Tjele blev hos Erik Skram. Senere fik
han af Universiteterne i Wittenberg og Kjøbenhavn
gunstige Erklæringer om Ægteskabets Gyldighed, og ved
Frederik II's Mellemkomst tillod Erik Skrams Børn 1571
Knud Mogensen at føre Løvenbalkernes Vaaben. Moderen
var imidlertid død 1567; hun havde kjøbt Harlevholm
i Framlev Herred og ægtet en borgerlig Mand, Hans
Skriver. Hun ligger begraven i Harlev Kirke og kaldes
paa Gravstenen «ærlig og velbyrdig Frue», men ingen
af Mændene nævnes.

Allen, Breve og Aktst. til Christ. II's og Fred. I's Hist. I, 368,
Danske Herregaarde VIII: Tjele.
Rørdam, Kbhvns Universitets Hist. 1537-1621 II, 39 ff.
Hist. Tidsskr. 5. R. I, 414 ff.

A. Heise.

 --o.1679, gottorpsk Hofraad">

Cramer, Andreas, --o.1679, gottorpsk Hofraad. Født
i Stettin; tog Tjeneste i Gustav Adolfs Hær
og blev haardt saaret i Slaget ved Leipzig
(1631). Dr. (jur.?). Opholdt sig senere i Magdeburg,
hvorfra han 1654 traadte i den gottorpske Hertugs
Tjeneste som Hofraad, senere Kammerraad. Ved Ægteskab
med Rentemesteren Joachim Danckwerths Datter Clara
erhvervede han 1656 det adelige Gods Højersworth i
Ejdersted. Han forfattede de gottorpske Stridsskrifter
mod Huset Pløen (i den oldenborgske Arvefølgestrid) og
senere rimeligvis ogsaa dem imod Danmark. Ved Forliget
i Rensborg (1675) var han blandt de gottorpske
befuldmægtigede. Aaret efter fulgte han Hertugen i
Landflygtighed og synes ikke at have oplevet hans
Gjenindsættelse 1679. -- 2. Gang gift med en Datter
af Johannes Hecklauer (VII, 185)

Moller, Cimbria lit. II, 154.

A. D. Jørgensen.



Cramer, Andreas Wilhelm, 1760-1833, Retslærd,
født 24. Dec. 1760 i Kjøbenhavn og Søn af
ndfr. nævnte Johan Andreas C. C. blev opdraget i
en offentlig Skole i Sachsen, studerede derpaa
i Kiel og Leipzig, blev 1785 Dr. Juris, 1786
Professor Juris i Kiel og 1826 Overbibliothekar
ved Kiels Universitetsbibliothek. 1810 fik
tmn Etatsraadstitel. Han var gift med Charlotte
f. Zachariä og døde 23. Jan. 1833. Ved Siden af sit
egentlige Fag, Romerretten, beskæftigede han sig
med Filologi og holdt en Tid lang Forelæsninger
over Sallust, Sveton, Juvenal og andre klassiske
Forfattere. Som Romanist har han ydet adskillige
Bidrag til Texternes Forbedring, blandt hvilke
det vigtigste er «Tituli pandectarum et codicis de
verborum significatione cum variæ lectionis apparatu»
(1811), der indeholder gode Oplysninger om det
florentinske Manuskripts Betydning. Ogsaa fortjener
hans Supplement (1813) til Brissonius' juridiske
Ordbog at nævnes. Som Bibliothekar indlagde han sig
Fortjeneste ved sin Flid og Ordenssans.

Cramer, Haus-Chronik, Hamh. 1822.
Allg. deutsche Biographie IV.
Lübker u. Schrøder, Schlesw.-Holst.-Lauenb. Schriftsteller-Lex.
Alberti, Schlesw.-Holst.-Lauenb. Schriftsteller-Lex.

Deuntzer.



Cramer, Christian, 1699-1764, Skolemand, er
født 26. Febr. 1699 i Haderslev af borgerlig
Stand. Hans Fader hed Hans Christian C.,
Moderen Guner Jesdatter. Efter at have tjent ved
Hestgården blev han dansk Skoleholder i Aarhus
1721, tog Studenterexamen 1728 og blev 1741
Klokker og Underdegn ved Aarhus Domkirke. Han døde
24. Jan. 1764. C. er bleven bekjendt som Forfatter
af en Række Lærebøger i Regning og Mathematik,
af hvilke den første, «Arithmetica tyronica eller
grundig Vejvisning practice at lære al fornøden Hus-
og Handelsregning», var et for sin Tid fortjenstligt
Arbejde og blev Mønster for de fleste danske
Regnebøger indtil vor Tid. Fra dens Fremkomst 1735 til
langt ind i det 19. Aarhundrede udkom den i en Mængde
Oplag, de første udgivne af Sønnen Hans Christian C.,
der blev Faderens Efterfølger i Aarhus.

Worm, Lex. ov. lærde Mænd.
Nyerup, Lit. Lex.

Joakim Larsen.



Cramer, Johan Andreas, 1723-88, Theolog,
var Søn af en fattig Landsbypræst i Jöhstädt
(St. Georgenstadt) i sachsiske Erzgebirge og blev
født 27. Jan. 1723. Efter at have gjennemgaaet den
berømte sachsiske Fyrsteskole i Grimma drog han 19
Aar gammel til Universitetet i Leipzig, hvis største
theologiske Lys den Gang 
var J. A. Ernesti, der ogsaa øvede en stærk
Indflydelse paa C. 1745 tog han Magistergraden
og begyndte at holde Forelæsninger. Men ved Siden
af Theologien dyrkede han tillige fra sine første
Studenterdage flittig de skjønne Videnskaber. Han blev
Medarbejder af det den Gang i vide Kredse udbredte
Maanedsskrift «Belustigungen des Verstandes und
Witzes» og kom i nær Omgang med Gellert, Rabener
o. fl. Men Misfornøjelse med dette Tidsskrifts
Ledelse fremkaldte et nyt, det saakaldte «Bremer
Beiträge», og blandt Stifterne deraf indtog C. en
fremragende Plads. Denne Virksomhed ledede til et nøje
Bekjendtskab med Digteren Klopstock, med hvem C. en
Tid boede Dør om Dør. Imidlertid blev C. 1748 Præst i
Crellwitz, en Landsby mellem Magdeburg og Halle. Han
ægtede Johanne Charlotte Radicke (+ 1777), en Datter
af Skrædder R., hans Husvært i Leipzig, og benyttede
den landlige Ro til flittig videnskabelig Syssel. Her
fortsatte han et i Leipzig paabegyndt moraliserende
Ugeblad, «Der Schutzgeist», udgav en Oversættelse
af Chrysostomus' Prædikener og Smaaskrifter med
oplysende Anmærkninger (10 Bind, 1748-51) og
arbejdede videre paa sit ligeledes i Leipzig begyndte
Hovedværk, en Bearbejdelse af Bossuets «Discours sur
l'histoire universelle» med Fortsættelse deraf -- men
«Fortsættelsen» er mange Gange større og betydeligere
end, hvad der angives som Værkets Stamme. Som Digter
-- mest af religiøs Poesi -- og Prædikant gik hans Ry
vidt omkring og bevirkede, at han 1750 blev kaldet til
Quedlinburg, Klopstocks Fødeby, som Overhofprædikant
og Konsistorialraad. Vennen Klopstock blev imidlertid
indkaldt til Danmark ved Bernstorffs og Moltkes
Indflydelse og kom til Kjøbenhavn ved Paasketid
1751. En tysk, litterær Koloni begyndte at strømme
ind i Landet, og paa Klopstocks Anbefaling blev
ogsaa C. kaldet her til som Hofpræst i Marts 1754,
altsaa i en Alder af 31 Aar.

Sin Anseelse som Prædikant og religiøs Digter vidste
han fremdeles at hævde og blev i høj Grad yndet af
Hoffet. Snart blev hans samt Præsten B. Münters
Huse Samlingssteder for en betydelig Kreds af
højere Embedsmænd og af Videnskabens og Kunstens
Dyrkere. Disse to Familier boede lige over for
hinanden i St. Pederstræde i Kjøbenhavn. Om Sommeren
levede C. i de første Aar i Lyngby; senere (1761)
kjøbte han for en ringe aarlig Afgift Gaarden Sandholm
i Blovstrød Sogn, en Mils Vej fra Hørsholm, hvor
Enkedronningen Sophie Magdalene boede. C. prædikede
da paa Hørsholm Slot i Dronningens Kabinet, og en af
C.s Sønner
fortæller, hvorledes Enkedronningen undertiden
besøgte hans Fader paa Sandholm, og Drengen havde
mere end én Gang siddet paa hendes Skjød. Ved
Sophie Magdalenes Yndest opnaaede C. da ogsaa
den ene Begunstigelse efter den anden for sin
lille Landejendom. Han var en ivrig Jordbruger
og den første, der indførte Kartoffeldyrkning
der i Egnen. Landlivet om Sommeren styrkede hans
Arbejdskraft; og den litterære Virksomhed, han
udfoldede ved Siden af sin Præstegjerning, var meget
betydelig. I Kjøbenhavn fuldendte han en poetisk
Oversættelse af Davids Salmer (4 Bind, 1755-64),
skrev en omfangsrig Kommentar til Hebræerbrevet (2
Bind, 1757), 5 Bind Passionsprædikener (1759-65),
mere end 20 Bind andre Prædikener og samlede en Del
af sine ældre Arbejder i «Bremer Beiträge» tillige
med flere Afhandlinger under Titelen «Vermischte
Schriften» (1757). 1765 udnævntes han til tillige at
være Professor i Theologi. Han holdt Forelæsninger
(paa Tysk og Latin) over Dogmatik og Moral, men
stadig kun for meget faa Tilhørere; en og anden Gang
foredrog han ogsaa Kirkehistorien -- noget usædvanligt
i de Tider --, særlig Kjætterhistorien, men til sidst
var der kun to, der besøgte Forelæsningen, og af dem
var hans ældste Søn den ene. Kirkehistorien var i
øvrigt C.s Hovedstudium, og den tidligere nævnte
Fortsættelse af Bossuet forøgedes i Kjøbenhavn
med et 4. og 5. Bind. Han maatte indhente speciel
kongelig Tilladelse for at kunne bruge det store
kgl. Bibliotheks ellers utilgængelige Skatte under
sine Studier. Afhandlingerne om Skolastikken i dette
hans store historiske Værk have endnu betydeligt
Værd og vidne om C.s dybe og alvorlige Indtrængen
i Æmnet. Ved Christian VII's Salving 1767 fik han
den theologiske Doktorgrad. Men C.s Betydning for
Danmark ligger dog ikke væsentlig i hans Virksomhed
som lærd Theolog eller som Prædikant, men derimod
i hele hans fremmende Indvirkning paa Aandslivet
overhovedet og paa Smagsretningen. Hvad der end fra
et ensidig nationalt Standpunkt kan udsættes paa
den tyske indvandrede Koloni, hvortil han hørte,
nægtes kan det umulig, at den har bragt en stærk og
en frugtbar Kulturstrømning med sig for Danmark. Med
1758 begyndte C. Udgivelsen af et Ugeblad af blandet
Indhold, «Der nordische Aufseher», og det holdt sig
gjennem 3 Aargange. Dets nærmeste Forbillede kan søges
i de moraliserende engelske Ugeskrifter. C. skrev
selv de fleste Stykker; Klopstock var flittig
Medarbejder. Populær-filosofiske og theologiske
Betragtninger afvexle med religiøse Digte og
kritisk-æsthetiske Afhandlinger.
C.s rosende Anmeldelse og Kritik i Ugebladet (Nov. 1758) af Tullins 
«Majdagen» henledede først det store Publikums Opmærksomhed 
paa dette Lejlighedsdigt, og Tullins Ry som Digter var grundfæstet 
fra nu af. Et Aar efter bringer Bladet Meddelelse om «Selskabet 
til de skjønne og nyttige Videnskabers Forfremmelse», hvis egentlige 
Stifter vel ikke kjendes, men i hvis Grundlæggelse C. uden 
Tvivl har haft den væsentligste Andel, og i hvis Virksomhed med 
Prisopgaver og Bedømmelsen af disses Besvarelser han under sit 
Ophold i Kjøbenhavn tog levende Del. Hans theologiske Anskuelse 
lærer man ogsaa fyldig at kjende gjennem hans Ugeblad: Bibelen 
er en moralsk Bog, hvis Formaal er at danne retskafne, dydige 
Mennesker. Fritænkerne kunne ogsaa godt have Glæde af at studere 
Bibelen som Smagsværk; den kunde da skaffe dem rig æsthetisk 
Nydelse; thi hvilke Skjønheder indeholder den ikke! -- C. 
staar her som Repræsentant for den sentimental-æsthetiske Kristendom, 
der bliver Overgangstrinnet til den udprægede Rationalisme.

I sine Prædikener førte C. et djærvt Sprog mod de herskende 
løse Sæder i Hofkredsen. Han bevarede sin Anseelse ogsaa de første Aar efter 
hans Tronbestigelse. Men da Tøjlesløsheden ved Hoffet bredte 
sig, steg ogsaa hans indtrængende og alvorlige Paamindelser.  
«Hans Venner skjælvede, han ikke.» Da Struensee kom til Styret, 
maatte C. imidlertid dele Skæbne med saa mange andre 
Embedsmænd. Han fik 1771 sin Afsked med 800 Rdl. i Pension. Men 
næppe rygtedes hans Afskedigelse, før der sendtes ham 2 forskjellige 
Indbydelser fra Tyskland.  Han modtog Kaldelsen som Superintendent 
i Lybek og tiltraadte denne Stilling i Sept. s. A. Den vigtigste 
Sag, han fik fremmet under sit Ophold i Lybek, var Udgivelsen 
af en ny Katekisme, hvis ukirkelige, evdæmonistiske Præg 
strax falder i Øjnene ved dens første Spørgsmaal: «Ønske vi 
Mennesker ikke altid at være fornøjede og glade?»  Længe blev 
han dog ikke her. Efter Struensees Fald lod den nye Regering 
sig det være magtpaaliggende at vinde C. tilbage inden for den 
danske Stats Omraade, og 1774 udnævntes han til første theologiske 
Professor i Kiel og Prokansler ved Universitetet. I denne 
fremragende Embedsstilling udrettede han meget. Mange Reformer 
baade i Højskolens Administration og ved dens Examiner og 
Øvelser gjennemførtes af ham; han fik oprettet et Pastoralseminarium, 
sørgede for sin nye Katekismes Indførelse i Hertugdømmerne og 
udarbejdede ogsaa den Salmebog (1. Udg., Altona 1780), som har 
været almindelig benyttet langt hen i det
19. Aarhundrede. Af dens 914 Psalmer ere 244 af
C. selv og 31 omarbejdede af ham; men nu til Dags faar
dette Arbejde en Stræng Medfart af Hymnologerne. I
øvrigt havde C. i Kiel mange møjsommelige Bryderier
med Universitetslærerne, klager i sine Breve til
Vennerne i Kjøbenhavn dybt derover og udtaler sin
inderlige Længsel efter Danmarks Hovedstad, som han
under sin Embedstid i Kiel kun besøgte flere Gange. 

Men i Aarene umiddelbart før Regeringsskiftet 1784
havde C. været Medvider i Kronprinsens Plan; gjennem
Dr. Münter i Kjøbenhavn modtog han Kronprinsens Breve
til videre Besørgelse til Grev A. P. Bernstorff,
med hvem C. stod i inderlig Venskabsforbindelser og
som den Gang opholdt sig paa sine Godser Borstel og
Dreilützau i Holsten og Meklenborg. C. blev før
selve Regeringsskiftet forfremmet fra Prokansler til
Kansler (Jan. 1784, jvfr. Hist. Tidsskr. IV, 346).

Hans første Hustru døde 1777, og samme Aar mistede
han 2 voxne Døtre. 1781 indgik han andet Ægteskab
med Konferensraad C. L. Scherewiens Enke, Margrethe
Maria f. de Falsen (d. 1795), hvorved han blev Ejer af
Gaarden Søbo ved Faaborg. Her opholdt han sig efter
den Tid regelmæssig hver Sommerferie og udhvilede
efter Bryderierne i Kiel. Det var en stor Glæde for
ham i Sommeren 1782 her at modtage en Uges Besøg af
Gehejmeraad A. G. Carstens og dennes Broder. Med
Carstens stod han til sin Død i den fortroligste
Brevvexling, og disse hans Breve ere endnu for en
stor Del bevarede (i den Bøllingske Brevsamling paa
St. kgl. Bibliothek). Efter et langt og smertefuldt
Sygeleje døde C. i Kiel Natten mellem 11. og 12. Juni
1788. Blandt hans Sønner vare den bekjendte kielske
Professor Carl Fr. C., der blev afsat 1794 og døde som
Boghandler i Paris 1807, og ovenanførte Bibliothekar
A. W. C.

A. W. Cramer, Haus-Chronik, Hamb. 1822.
Høst, Clio I, 2, 71 ff.
J. Møller, Theol. Bibi. III, 3 ff.
Allg. deutsche Biographie IV.
D. F. Strauss, Gesammelte Schriften X, 40 ff.
Dansk Maanedsskrift ved Steenstrup 1865, I, 95 ff.
A. D. Jørgensen, Regeringsskiftet 1784.
C. Christensen, Hørsholms Hist. S. 317 f.
Suhms Saml. Skr. X, 28 f.
F. Rønning, Rationalismens Tidsalder S. 149 ff.

A. Jantzen.



Cramer, Peter, 1726-82, Maler. Han var født i
Kjøbenhavn 24. Avg. 1726. Han lagde sig først
efter Historiemaleriet og konkurrerede i 1756 til
Guldmedaille -- der var den Gang 3, alle af lige Værd,
en for hvert af Kunstfagene --, men uden at opnaa 
en saadan, hvorpaa han med Held kastede sig over
Theatermaleriet, I dette Fag ydede han fortræffelige
Ting og havde i den sidste halve Snes Aar af sit Liv
fast Ansættelse som Theatermaler ved Skuespilhuset paa
Kongens Nytorv. Skjønt C. aldrig var uden for Danmarks
Grænser, havde han dog tillige, som Avtodidakt og
med ikke ringe Held, lagt sig efter Genremaleriet,
og hans Smaabilleder, til hvilke han ofte hentede
Æmnerne fra dansk Folkeliv, pristes i høje Toner
af hans samtidige, der for ramme Alvor satte ham
ved Siden af, ja endog over Teniers og Ostade,
og hans «smaa Figurer» var det nu rent umuligt at
tænke sig bedre gjort. Man var endog saa indtaget i
hans «smaa Figurer», at man lod ham male Saadanne som
Staffage paa andres Billeder, saaledes paa to Kongen
tilhørende Arkitekturstykker af Tauras. Ogsaa gjorde
han Portrætter og nydelige Konversationsstykker og
tegnede «skuffende» i Bouchers Smag. I 1777 blev
han agreeret ved Akademiet som Genremaler og 1778
Medlem. Mange af C.s Billeder ere stukne af Clemens,
Haas o. a.

C. var en venlig, hjælpsom Mand og støttede de
unge Kunstnere efter Evne. Det var saaledes ham,
der anbefalede den unge Clemens og Emaillemaleren
Ruch til Wiedewelt, og han havde Del i, at Ruch -- des
værre til liden Baade for denne selv -- tilkaldtes fra
London. I sine yngre Aar havde C. en smuk Syngestemme
og var en yndet Koncertsanger i det musikalske Akademi
i Raadhusstræde. 1774 mistede han sin gamle Moder,
og ugift og ensom, som han nu var, begyndte han
snart at føle Livet som en Byrde, og i de sidste Aar
af sit Liv søgte han sin Husværts, en Vintappers,
Kjælder langt oftere, end ønskeligt var. Han døde,
beklaget af mange, 17. Juli 1782.

Kjøbenhavns Skilderie 1830, S. 813 ff.
Overskou, Den danske Skueplads.
Ravn, Musikforen. Festskr. 1886, S. 52, 56.
Weilbach, Konstnerlex.
Meier, Wiedewelt. Ude og Hjemme 1878, Nr. 27.

F. J. Meier.



Cramer, Peter, 1737-1822, Præst, er født paa
Før 16. Nov. 1737. Faderen, Peter C., blev siden
Hovedpræst ved Slesvig Domkirke; Moderen hed Dorothea
f. Mathiesen. Fra Slesvig Skole gik han som Student
til Gøttingen, men kom 1761 til Kjøbenhavn, hvor
han blev theolog. Kandidat 1763. 1765 kaldtes han
til Sognepræst i Ballum, 1797 forflyttedes han til
Møgeltønder; han var bleven Provst 1791 og blev 1813
Amtsprovst. Som saadan indførte han Skoleanordningen
af 1814 i Grevskabet Schackenborgs Skoler. 
Han ægtede 1769 en Bondedatter, G. H. Jessen, og døde
22. Juni 1822. -- Han faar det Vidnesbyrd at have været
en Mand med en lys Forstand, stor Menneskekundskab
og en fast Karakter.

Thaarup, Fædrenelandsk Nekrolog 1821-26 S. 111.

L. Koch.



Cramer, Peter Christian, 1762-1818, Præst, er født
i Aarhus 15. Marts 1762. Faderen var Klokker Hans
Christian C. (s. ovfr. S. 100); Moderen hed Dorothea
Frederikke f. Ipsen. Han blev Student fra Aarhus
1783, tog 1787 filologisk Embedsexamen og blev
samme Aar Alumnus paa Borchs Kollegium. 1792 fik
han Dispensation fra theologisk Embedsexamen med
Tilladelse til i Steden for at disputere, og efter
i 4 Aar at have været Decanus paa Kommunitetet blev
han 1794 Sognepræst i Mern, hvor han døde 6. Juni
1818. Han havde 1794 ægtet Charlotte Marie Hecquet, +
1836. -- Han har forfattet en Del Disputatser, enkelte
Prædikener og nogle landøkonomiske Afhandlinger. De
Forbedringer af Landbruget, som han er Talsmand for,
ere især Tilvejebringelse af Markfred, Indførelse af
et bedre Sædskifte, Afskaffelse af Tienden in natura
samt Brugen af rent Sædekorn. Men den Driftsplan, som
han vil have indført paa Bøndergaardene, bærer stærkt
Vidnesbyrd om, at han er mere theoretisk end praktisk
Landmand. Den vilde kræve en Behandling af Jorden,
som man den Gang ikke var i Stand til at give den,
og langt stærkere Gødning, end han antager.

Erslew, Forf. Lex.
Hundrup, Meddelelser om philol. Kandidater I, 68 f.

L. Koch.



Crantz, Johan, 1672-1751, Præst, født i Throndhjem
6. Nov. 1672 af Forældrene Albert C., Avditør,
og Ingeborg Dreyer, en Søster af den i Griffenfelds
Historie bekjendte Lagmand Peder D. Han deponerede fra
Throndhjems Skole 1689 og fuldendte sit akademiske Løb
i 2 Aar, var derpaa i flere Aar Huslærer hos Biskop
Peder Krog og blev 1701 Sognepræst til Bynæsset,
hvor han forblev til sin Død, 29. Dec. 1751. Han var
bekjendt for den Iver, hvormed han tog sit Embede,
i det han ved haarde Midler fik de værste Udvæxter
bortskaarne i den raa Befolkning. Han fik det store
Embede i den unge Alder af 29 Aar ved Biskop P. Krogs
Indflydelse og vel ikke mindst ved sit Giftermaal
(9. Nov. 1701) med den 64aarige Enke Ingeborg
Hansdatter Lautrup (f. 1637 + 2. Juli 1725), der
havde været Frederik IV's Amme og siden Oldfrue ved
Dronningens Hof. Efter hendes Død ægtede han 12. Juni 
1726 Margrethe Christine Tybring (+ 1743), Datter af Mads T.,
Foged i Strinden, og Riborg Svendsdatter, en Præstedatter fra Sælbo.

O. Malling, Store og gode Handlinger S. 386.
Treschow, Jubellærere S. 231 ff.

D. Thrap.



Crappé, Roland, --1620--, nederlandsk Kjøbmand. Det
var muligvis ham, der gav Christian IV den første Idé
til Oprettelsen af det ostindiske Kompagni, i hvert
Fald sejlede han 1618 med de første danske Skibe til
Ostindien. Da han her i en Strid med Portugiserne
havde mistet sit Skib, tog Fyrsten af Tandschor
ham i sin Beskyttelse og anviste ham Trankebar til
Opholdssted, og da denne By ved Traktaten mellem den
nævnte Fyrste og den danske Hovedflaades Admiral,
Ove Gjedde, blev overladt til Kongen af Danmark, blev
C., der allerede i Dec. 1620 af Gjedde var bleven
udnævnt til Visitør, ved dennes Hjemrejse Gouvernør
i Trankebar; han kaldes ogsaa for General. Han havde
under Ove Gjeddes Ophold ofte været i Uenighed med
ham, og Fyrsten af Tandschor klagede ogsaa over ham;
men han var virksom i sin Styrelse og foretog for det
ostindiske Kompagni hyppige Rejser til Nabolandene. Af
Christian IV blev han adlet 1635. 1637 vendte han
tilbage til Kjøbenhavn, hvor han kom i Strid med
Kompagniets Direktører; han søgte at berøve flere af
disse deres Lønning, medens de til Gjengjæld klagede
over hans Embedsførelse og Regnskabsaflæggelse. 1639
udnævnte Kongen ham dog til Medlem af Kompagniets
Direktion, men hans Regnskaber vedbleve at gjøres
til Gjenstand for Undersøgelse. Han levede endnu i
Nov. 1642, men omtales som død 15. April 1645.

Schlegel, Saml. z. dän. Gesch. I, 3-4. Stück.

J. A. Fridericia.

<chapter name="Reventlow-Criminil, Heinrich Anna Greve, 1798-1869,
Statsminister">

Reventlow-Criminil, Heinrich Anna Greve, 1798-1869,
Statsminister, yngre Broder til den efterfølgende,
blev født 6. Maj 1798 i Hamborg. Han og hans
Broder bleve 1815 adopterede af den barnløse Grev
Fr. Reventlow til Emkendorf og optoges s. A. i den
danske Grevestand. Efter tilendebragt akademisk
Kursus i Gøttingen og Kiel blev H. A. R.-C. Volontær
i det danske Udenrigsministerium og traadte derpaa
i Diplomatiets Tjeneste, i det han 1819 ansattes
som Attaché ved Gesandtskabet i Berlin, men denne
Virksomhed fratraadte han allerede 1821. Han tog
derpaa juridisk Examen i Glückstadt og udnævntes til
Amtsskriver i Schwarzenbeck Amt i Lauenborg. 1829
blev han Amtmand i Flensborg Amt og 1831 Deputeret
i det slesvig-holsten-lauenborgske Kancelli. 

Christian VIII's Udnævnelse 1842 af Prins Frederik
af Augustenborg til Statholder i Hertugdømmerne
vakte levende Misbilligelse hos hele det nationale
Parti i Kongeriget, eftersom Prinsen var en af
de slesvig-holstenske Hovedførere, og to ansete
Medlemmer af Ministeriet traadte ud af dette,
fordi de ikke vilde have Medansvaret for Kongens
Handling, hvorimod R.-C., hvad der var betegnende
for hans politiske Tænkemaade, modtog den ene af
de ledigblevne Poster. 30. Marts s. A. blev han
Chef for det udenrigske Departement, fik Sæde i
Gehejmestatsraadet og blev Gehejmekonferensraad. Den
vigtigste Regeringshandling, hvori han var medvirksom
i Christian VIII's Tid, var Udstedelsen af det aabne
Brev af 8. Juli 1846, der paaviste Ugyldigheden af den
slesvig-holstenske Arvefølgetheori. Da Kongen under
Trykket af den voxende konstitutionelle Bevægelse
forberedte et Forfatningsudkast, tog R.-C. Ordet for
en Fællesforfatning i udpræget konservativ Aand. I
Frederik VII's Forfatningsreskript af 28. Jan. 1848
var det væsentlig R.-C., der sammen med Carl Moltke
fik den Bestemmelse indført, at der ikke skulde
foretages nogen Forandring i Forbindelsen mellem
Hertugdømmerne Slesvig og Holsten. I en Rundskrivelse
til Repræsentationen i Udlandet betonede han stærkt,
at den paa Reskriptet byggede Forfatning for
Monarkiet ikke vilde føre til en Inkorporation af
Hertugdømmerne i Kongeriget. R.-C. kunde, hvad hans
politiske Standpunkt baade indad og udad til angik,
lige saa lidt forsone sig med det demokratiske danske
Ejderparti som med det liberale tyske Enhedsparti. Han
vilde have det danske Monarkis Statsenhed bevaret
i den i Januar-Reskriptet antydede Form, og hvad
Tyskland angik, da var han en Tilhænger af den da
bestaaende løse Forbundsorganisation. Efter at Kongen
havde besluttet sig til et Systemskifte og stillet sig
paa Ejderpolitikkens Standpunkt, traadte R.-C. tilbage
med de øvrige Ministre 21. Marts 1848.

Under Krigsbegivenhederne 1848-50 holdt R.-C. sig
tilbage fra det offentlige Liv. Da Østerrig og
Preussen 1850 sendte Kommissærer til Holsten og
besatte Landet militært, overdroges Regeringen der til
en Civilbestyrelse under Overtilsyn af en Kommission,
hvori foruden de 2 Stormagtskommissærer ogsaa en dansk
Kommissær havde Sæde. Denne sidste Post beklædtes af
R.-C. fra Febr. 1851-Febr. 1852, og tillige fungerede
han midlertidig som kgl. Kommissær i Lauenborg. I
Løbet af Aaret 1851 var den danske Regering optagen af
forskjellige Planer om det danske Monarkis fremtidige
Organisation. R.-C. leverede i Forening med Baron
Pechlin, den mangeaarige danske Forbundsgesandt,
et Udkast til en Forfatning, i Følge hvilken det
danske Monarki skulde danne en Totalitet, hvoraf
Hertugdømmerne vare selvstændige, inderlig med
hinanden forbundne Dele. Dette Forfatningsudkast,
der var slesvig-holstensk i sit Væsen, vakte den
bestemteste Modstand hos Ejderpolitikkens Statsmænd,
men de østlige Stormagter stillede sig uvillig over
for disse sidste. De 2 tyske Stormagter forlangte
Oprettelsen af en konservativ dansk Helstat, i
hvilken de forskjellige Landsdele paa «ligelig»
Vis vare knyttede til Centralregeringen, og som en
moralsk Garanti for det danske Monarkis fremtidige
Organisation fordrede de, at R.-C. og Grev Carl
Moltke skulde have Sæde i Helstatsministeriet som
Ministre henholdsvis for Holsten og Slesvig, da
disse to Mænd afgave en personlig Betryggelse mod
Overgreb fra Danskhedens Side. Saaledes blev den
danske Regering tvungen ind paa den Helstatspolitik,
der fandt sit foreløbige Udtryk i den af Ministeriet
Bluhme 28. Jan. 1852 udstedte Kundgjørelse. Derefter
rømmedes Holsten af de tyske Okkupationstropper, og
Civilbestyrelsen opløstes. R.-C., der havde Sæde i det
nye Kabinet som Minister for Holsten og Lauenborg,
overtog derefter den øverste Forvaltning af disse
Lande. Den Opgave, der forelaa for Ministeriet
Bluhme, var Oprettelsen af en dansk Helstat, men
samtidig søgte R.-C. for Holstens ligesom Grev
C. Moltke for Slesvigs Vedkommende inden for den
helstatlige Ramme at komme Slesvig-Holsteinismen i
Møde. Dette skete derved, at Holstens og Slesvigs
særskilte Forfatninger og Institutioner fik den
størst mulige indbyrdes Lighed, samtidig med at de
kom til at staa i udpræget Modsætning til Kongerigets
Grundlov. Den særskilte Forfatning for Holsten,
R.-C. 1853 forelagde Hertugdømmets Stænder, blev
afvist af disse, da den slesvig-holstenske Majoritet
ikke vilde anerkjende Forfatningens Forudsætning,
i Følge hvilken Holsten var en integrerende Del
af det danske Monarki. R.-C. tog imidlertid ikke
Hensyn til, at Stænderne forkastede Forfatningen, men
oktroierede denne 11. Juni 1854. Kort efter satte han
sit Navn under den absolutistiske Helstatsforfatning
af 26. Juli 1854, hvilken Ministeriet lod Frederik VII
udstede af kongelig Magtfuldkommenhed. R.-C. lededes
her ligesom hans Kolleger af den Overbevisning, at en
virkelig konstitutionel Fællesforfatning, der saa at
sige skulde samle Kongeriget og Hertugdømmerne under
én Hat, var en Umulighed. Af den liberale Presse
i Kongeriget betegnedes R.-C. som «Frihedsfjende»
og «politisk Separatist». Da Kong Frederik,
der veg tilbage for den national-liberale Opinion, som
i de heftigste Udtryk udtalte sig mod Ministeriet,
endelig forlangte, at Ministeriet skulde lægge
liberale konstitutionelle Principper til Grund for
Fællesforfatningen, og fastholdt sin Fordring, tog
R.-C. med Kabinettets øvrige Medlemmer sin Afsked
12. Dec. 1854. Hans Løbebane som dansk Statsminister
var til Ende. Da der efter Udstedelsen af den
konstitutionelle Fællesforfatning af 2. Okt. 1855
udskreves Valg til Rigsraadet, valgtes R.-C. i
Febr. 1856 af Lauenborgs Ridder- og Landskab til
Rigsraad, men han nægtede at modtage Valget. Efter sin
Tilbagetræden som Minister foretog R.-C. en længere
Rejse til Italien, Frankrig og England. 1856 kjøbte
han Gaarden Ruheleben ved Pløen.

R.-C. blev 1841 dekoreret med Danebrogsordenens
Storkors, og 1847 udnævntes han til Ridder af
Elefanten. Han ægtede 1823 paa Rastorf Louise Sophie
Jeanette Komtesse Rantzau (+ 1852). R.-C. døde
31. Dec. 1869 paa Ruheleben. Han jordedes paa
Assistens Kirkegaard i Kjøbenhavn.

Swalin, Det danske Statsraad 1800-81 S. 127 f.

A. Thorsøe.

<chapter name="Reventlow-Criminil, Joseph Carl Greve, 1797-1850,
Kancellipræsident">

Reventlow-Criminil, Joseph Carl Greve, 1797-1850,
Kancellipræsident. Faderen, François Valentin Marquis
le Merchier de Criminil, Godsejer i Artois, Oberst
i den franske Hær og Staldmester hos Grevinden af
Provence (den senere franske Konge Ludvig XVIII's
Gemalinde), emigrerede 1791 og bosatte sig i Nærheden
af Hamborg, hvor han 1796 ægtede Caroline Komtesse
Schimmelmann fra Ahrensburg. Deres ældste Søn, Joseph
Carl, fødtes 9. Febr. 1797 og kom allerede 1808
tillige med sin yngre Broder, ovfr. nævnte Heinrich
Anna, paa Grund af Faderens vedvarende Svagelighed
(han døde 12. Febr. 1823) til Emkendorf, hvor de
begge antoges i Sønners Sted og senere formelig
adopteredes af Grev Frederik Reventlow og Christine
Juliane Frederikke f. Komtesse Schimmelmann, deres

Bedstefaders Søster. Ved Patent af 20. Sept. 1815
optoges begge Brødrene i den danske Grevestand
under Navnet Reventlow-Criminil. Paa Emkendorf,
som i de Aar var et Samlingssted for mange ved Aand
og Kundskaber fremragende Mænd, nøde Brødrene en
udmærket Opdragelse. Fra 1815 studerede de begge
Retsvidenskab i Gøttingen, senere i Kiel, og efter at
have taget Embedsexamen ved Overretten i Glückstadt
foretog Grev Joseph en længere Rejse til Frankrig og
Italien, paa hvilken han 1820 ægtede Enken efter den
12. Sept. 1818 afdøde 
Baron Friedrich Blome til Salzau, Charlotte
Juliane f. Rigsgrevinde Piaten zu Hallermund
(f. 8. Sept. 1778 + 19. Nov. 1857). I nogle Aar var
han nu Avskultant ved Overretten i Slesvig, blev
1826 Hofjægermester og 11. Nov. 1829 Amtmand over
Rensborg Amt; Aaret i Forvejen havde han arvet det
nærliggende Emkendorf. 1834 blev han Kammerherre,
1842 Kommandør af Danebrog.

Da Grev Otto Moltke kort efter Prinsen af Noers
Udnævnelse til Statholder i Slesvig og Holsten af
Misfornøjelse dermed nedlagde Posten som Præsident for
det slesvig-holsten-lauenborgske Kancelli, blev R.-C.,
der allerede som Amtmand havde nydt Christian VIII's
særlige Fortrolighed, 4. April 1842 hans Eftermand paa
Prinsen af Noers Forslag og 28. Juni s. A. Storkors af
Danebrog. Han havde ved sin ivrige Deltagelse i de 3
foregaaende Stændersamlinger som godsejervalgt Medlem
og Vicepræsident lagt en ikke ringe Dygtighed og et
sundt Blik for Tidens Krav for Dagen. I Stænderne
udtalte han sig bl. a. for Regeringskollegiernes
Afløsning med Ministre, for større Hurtighed i
Rettergang og Forvaltning, for Selvstændighed i den
kommunale Styrelse, for Indførelse af Fredsdommere,
for Embedsmændenes faste Gagering, Reformer, der
alle mere eller mindre laa i Kongens Planer. Det
var derfor ret naturligt, at han, der 1841 havde
faaet «Virilstemme» i de holstenske Stænder, ved
disses Sammentræden i 1842 (7. Juli) blev kongelig
Kommissarius. Denne Stændersamling i Itzeho forløb
forholdsvis rolig, men R.-C. røbede alt den Gang sit
slesvig-holstenske Sindelag ved at søge at overtale
Christian VIII til at samtykke i de slesvigske og
de holstenske Stænders Forening og til at oprette
et Militærakademi i Rensborg, hvorpaa Kongen dog
ikke vilde gaa ind af Frygt for at faa to Slags
Officerer, tyske og danske. Ogsaa i de slesvigske
Stænder, som sammen traadte 12. Okt. 1842, blev
R.-C. kgl. Kommissarius. Faa Dage efter forberedte han
Kongen paa, at der i Stænderne vilde fremkomme Forslag
om Slesvigs Optagelse i det tyske Forbund, og uagtet
Kongen indtrængende anmodede ham om at forhindre
det, kom Forslaget dog frem, hemmelig og uden Kongens
Vidende støttet af Hertugen af Augustenborg og Prinsen
af Noer. Hvad enten nu R.-C. i Smug holdt til med de
slesvig-holstenske Ledere i Stænderne, eller han ingen
virkelig Magt havde over dem, blev deres Optræden
mere og mere udæskende. Og da deres dansk-fjendtlige
Forslag kulminerede i Andragendet om at stryge Ordene
«Dansk Ejendom» paa slesvigske Fartøjer, var det,
at P. H. Lorenzen talte Dansk i Mødet 12. Nov. 1842.
R.-C. gjorde intet for at beskytte Lorenzen
hverken imod den Vold, Stænderne øvede mod det
danske Sprog, eller mod den personlige Overlast,
hvormed man truede ham, men raadede privat Kongen
til at desavouere Lorenzen. Dette lykkedes ham ved
Broderens, Udenrigsministerens, Hjælp kun til Dels,
og Christian VIII fik allerede den Gang en Formodning
om, at R.-C.s Troskab var af tvivlsom Beskaffenhed. Da
han saaledes i det Svar, han efter Kongens Befaling
gav Stænderne paa deres Adresse, og hvori Kongen vilde
have hævdet «Slesvigs Selvstændighed under den danske
Krone», egenmægtig udelod Ordene «under den danske
Krone», paadrog han sig en alvorlig Irettesættelse
af Kongen. Faa Maaneder efter var han atter nær ved
at falde i Unaade. I et Statsraad havde Kongen ytret
Betænkeligheder ved at tiltræde den af R.-C. som
Kancellipræsident tilraadede Oprettelse af en
Filial af den tyske Gustav-Adolf-Forening i Slesvig,
fordi saadant kunde opfattes som en Anerkjendelse
-- fra Regeringens Side af, at Slesvig var en Del
af Tyskland. R.-C. følte sig dybt krænket over
Kongens Mistanke og forlangte 3. April 1843 sin
Afsked, fordi han troede at have mistet Kongens
Tillid, men Kongen befalede ham at blive. I 1844
var R.-C. atter kgl. Kommissarius baade i Itzeho
og i Slesvig Stænder, men heller ikke i dette Aar
evnede han at standse Slesvig-Holstenerne i deres
statsopløsende Færd -- eller vilde maaske ikke. Da
Christian VIII 8. Juli 1846 havde udstedt det aabne
Brev om Arvefølgen, indsaa R.-C., at det var ude
med hans Magt og Indflydelse og skrev 17. Avg. fra
Itzeho, hvor Stænderne, i hvilke han for tredje Gang
havde været kgl. Kommissarius, lige vare sluttede,
til Kongen, at han bad sig fritaget for at blive
kgl. Kommissarius ved Stænderne i Slesvig, og indgav
tillige sin Demission som Kancellipræsident, i det
han ingen Indflydelse besad mere i Landet, hvorfor
hans Tjeneste var overflødig, ligesom han indsaa,
at der nu vilde udkræves en Række Forholdsregler,
hvilke han ikke vilde kunne bifalde. Kongen gjorde
Forsøg paa at formaa ham til at blive, men da han
gjentog sin Demission, modtog Kongen den og udnævnte
ham til Overpræsident i Altona. Ved Oprørets Udbrud
i 1848 anerkjendte han den provisoriske Regering
og modtog fra Altanen paa Raadhuset i Altona de
indrykkende preussiske Tropper med en Velkomsttale,
men havde dog intet imod, at hans eneste Søn, Carl
Adelbert Felix Greve R.-C. (f. 9. Avg. 1821), den
Gang Attaché ved Gesandtskabet i London (senere
hannoveransk Diplomat), forblev i dansk Tjeneste.
Indtil sin Død, som indtraf pludselig 17. Juni 1850
paa Emkendorf, holdt han sig helt tilbage fra det offentlige Liv.

H. R. Hiort-Lorenzen.



Croi, s. Croy.



Crone, Hans Christian Rasmus, f. 1851,
Mathematiker. Chr. C. er eneste Søn af ndfr. nævnte
Politidirektør C., er født i Helsingør 11. Juli
1851, dimitteret fra Metropolitanskolen 1869, tog
Magisterkonferens i Mathematik 1875 og erhvervede
den filosofiske Doktorgrad 1881. Han har siden sin
Examen virket som Lærer, dels ved private Skoler,
dels ved Søofficersskolen (i deskriptiv Geometri siden
1877 og i Mathematik siden 1887), som Assistent ved
Tegneundervisningen paa Polyteknisk Læreanstalt
og som Examinator og Censor ved almindelig
Forberedelsesexamen. Hans Doktorafhandling og
nogle Afhandlinger i «Mathematische Annalen»
og i «Acta mathematica» omhandle Spørgsmaal af de
algebraiske Kurvers og Fladers Theori. I disse og i
forskjellige Bidrag til «Tidsskrift for Mathematik»
viser han stor Færdighed og Sikkerhed i Brug af
geometriske Methoder. I den senere Tid har han
tillige foretaget den mathematiske Bearbejdelse af
Vandstandsobservationer for Meteorologisk Institut. --
I 1881 ægtede han sin Kusine Clara Henriette Crone,
Datter af Justitsraad, Proprietær F. L. C.

H. G. Zeuthen.

<chapter name="Crone, Martin Anton Christian, 1817-1903, Præst og
historisk Forfatter">

Crone, Martin Anton Christian, 1817-1903, Præst og
historisk Forfatter. Anton C. er født 20. Sept. 1817 i
Odense, hvor hans Fader, David Eberhard C. (en fynsk
Præstesøn), var Kjøbmand; Moderen hed Frederikke
Caspara f. Briand. Blev 1834 Student fra Odense
Skole, i hvilken han havde haft C. Paludan-Müller til
Historielærer, noget, der blev af megen Betydning
for ham. Kort efter at han i Okt. 1839 havde taget
theologisk Attestats, fik Paludan-Müller ham nemlig
konstitueret til at besørge sine Timer fra Nytaar til
Juli 1840, medens han selv opholdt sig i Kjøbenhavn
for at udarbejde sin Doktordisputats. Og da der saa
blev en Adjunktplads ledig ved Odense Skole, søgte
C. den og fik den i Okt. s. A. Fra 1843 blev han paa
Paludan-Müllers Anbefaling antaget af Vedel Simonsen
til at befordre dennes i Odense udkommende historiske
Samlinger til Trykken, ligesom han ogsaa selv begyndte
at indsamle Bidrag til sin Fødeøs Historie. 1849
kaldtes han til Præst i Herrested i Fyn, hvor han
endnu virker. Her har han navnlig gjort sig 
fortjent ved Ordningen af Arkivet paa Ravnholt,
af hvilket han dels selv har udgivet noget, dels
meddelt forskjellige Videnskabsmænd forønskede
Oplysninger. Ligeledes har han (1853) udgivet Biskop
Jacob Madsens Visitatsbog (fra Fyns Bispearkiv)
samt flere mindre historiske Afhandlinger
og Bidrag, hvoriblandt kan mærkes: «Valdemar
Knudsen, Biskop i Slesvig» (Skoleprogr. 1848),
«Herrested Præstehistorie» (i «Kirkehist. Saml.»
II) og flere Stykker i «Samlinger til Fyns Historie
og Topografi». -- 1857 ægtede han Sophie Kirstine
Gnudtzmann. -- d. 10. Nov. 1903.

Erslew, Forf. Lex.
Elvius, Danmarks Præstehist. 1869-84 S. 197.

H. F. Rørdam.



Crone, Vilhelm Christoffer, 1813-87, Politidirektør,
Søn af Amtsforvalter, Justitsraad Rasmus C. og
Anna Frederikke f. Lønborg, er født i Nyborg
10. Nov. 1813. Han blev Student fra Herlufsholm
1830, tog juridisk Embedsexamen 1835, var derpaa
en Tid ansat i det danske Kancelli og derefter
Fuldmægtig paa Borgmesterkontoret i Helsingør. 1840
blev han Avditør ved det fynske Infanteriregiment i
Fredericia, 1843 ved 6. Dragonregiment i Odense, 1845
Overavditør, 1849 Byfoged og Politimester i Helsingør
og 1860 Justitsraad. Da man søgte en Personlighed
til at gjennemføre den ved Lov af 11. Febr. 1863
fastsatte Omordning af Kjøbenhavns Politi, henledtes
Opmærksomheden snart paa C., dels fordi han i
Helsingør havde vist sig som Bærer af de Anskueiser,
der havde været ledende ved Reformens Tilbliven, dels
fordi han i politisk Henseende varmt havde sluttet sig
til det national-liberale Parti. Det viste sig ogsaa,
at man i ham havde fundet en Mand, der kunde løse
Opgaven. En sjælden Evne til at organisere, en stor
og til hans sidste Tid aldrig svigtende reformatorisk
Tilbøjelighed, en samvittighedsfuld Opfattelse af,
hvad hans Stilling paalagde ham, og en utrættelig
Arbejdsomhed bragte den af ham gjenfødte Institution
til at være et paa alle Punkter gjennemtænkt Værk,
der, stærkt baade i sin Helhed og i alle Enkeltheder,
vil kunne tilfredsstille gjennem lange Tider. Som et
Vidnesbyrd om det store, i denne Gjerning nedlagte
Arbejde foreligger den Samling reglementariske
Bestemmelser, der under Titel af «Dagsbefalinger for
Kjøbenhavns Politi 1863-84» udkom 1884. Uagtet de ofte
stærkt politisk bevægede Tider er der i C.s Embedstid
kun sjælden forefaldet alvorlige Rivninger mellem
Befolkningen og Politiet. De værste vare Urolighederne
under Socialdemokratiets første Fremtræden 
i Begyndelsen af Halvfjerdserne, men C. fik ved at
fængsle de 3 Førere Natten før det ventede Sammenstød
hurtig Bevægelsen dæmpet (s. Art. H. F. V. Brix,
III, 67). Den Bestemthed, parret med Maadehold,
som han siden viste over for dette Parti, har
forskaanet Kjøbenhavn for de blodige Sammenstød,
som forefalde i andre store Byer, og erhvervede ham
endog Socialdemokraternes Anerkjendelse. -- Samtidig
med at han blev Politidirektør, udnævntes han til
Etatsraad; 1878 blev han Kommandør af Danebrog af
2. Grad, 1884 af 1. Grad og ved sin Embedsfratrædelse
1887 Storkors. Hans Stilling medførte desuden,
at han dekoreredes med en Mængde fremmede Ordener,
1. Avg. 1887 fratraadte han efter eget Ønske sit
Embede og døde allerede 18. Okt. samme Aar paa
Grund af Forkølelse ved Badning trods sin usædvanlig
stærke Helbred, paa hvilken Alderen kun havde sat faa
Mærker. C. var en alsidig dannet Mand, modtagelig
for alle Livets Indtryk og Rørelser. Hans Karakter
var aaben og tillidsfuld, hvilket stod i Forbindelse
med hans i det hele livsglade Natur og hans lykkelige
Familieliv. 1843 havde han ægtet Erica Henriette Elise
Berg, Datter af Justitsraad H. M. B. til Skovsbo.

Leth og Wad, Meddel. om Dimitterede fra Herlufsholm I, 219. II, 231.
Illustr. Tid. 26. Juni 1887.

O. Nielsen.



du Cros, Joseph August, o.1640-1728, diplomatisk
Æventyrer, «Allemands-Spionen», var født i Gascogne
af god Herkomst. Efter allerede at have aflagt det
bindende Løfte som Dominikanermunk flygtede han
fra Klosteret og prøvede derefter forskjellige
Veje. Fast Fod i Diplomatiet fik han først, da
han i Begyndelsen af Halvfjerdserne opslog sin
Bopæl i London, gik over til den reformerte Lære
og ægtede en skotsk Dame, Clara Urrie, der bragte
ham i Forbindelse med Hertugen af Lauderdale og med
den daværende Hertuginde af Kurland, du C. blev nu
diplomatisk befuldmægtiget i London for Kurland og
ankom 1676 til Kjøbenhavn og Stockholm som diplomatisk
Agent for England. Paa Rejsen besøgte han Hertug
Christian Albrecht, og allerede 1677 og følgende Aar
optræder han som Hertugens Gesandt i London og ved
Fredsforhandlingerne i Nimwegen. Netop ved hans
Bistand og Underhaandspaavirkning paa Kong Carl
II bragtes disse over det døde Punkt, saaledes at
Hertugen af Gottorp opnaaede at blive gjenindsat i
sine Besiddelser. Siden ansattes du C. som gottorpsk
Gesandt i Sverig, men Hertugen maatte kalde ham
tilbage, du C. 
udbad sig da Pas for Hjemrejsen af den danske
Regering; i Dec. 1682 takker han Ehrenschild for
det oversendte Pas og antyder som sin Opfattelse,
at Gottorp burde sætte sig i et godt Forhold til
Danmark. Brevvexlingen fortsattes i forbindtlige
Udtryk, og i Marts 1683 erklærer han sig fornøjet med
de opstillede Betingelser og lover Kongen af Danmark
sin hengivne Tjeneste. 7. Juli 1683 udnævntes han
til Etatsraad med en aarlig Løn paa 1000 Rdl. og faa
Maaneder efter til dansk Gesandt i Polen. Paaskud
til denne hans Sendelse var Lykønskning til Johan
Sobieski i Anledning af hans Sejr over Tyrkerne, men
det virkelige Formaal har sikkert nærmere været det
at opfriske Erindringen om Prins Jørgens Kandidatur
til den polske Krone. I hvert Fald var du C. en
uvelkommen Gjæst i Polen, og man synes der at have
paatænkt ved Medvirkning af den pavelige Nuntius at
drage Gesandten til Ansvar for Flugten fra Klosteret
i hans Ungdom. I det mindste følte du C. sig saa
usikker, at han hemmelig flygtede bort og ad skjulte
Veje bragte sig i Sikkerhed hinsides Grænsen. At
hans diplomatiske Løbebane i dansk Tjeneste hermed
var afsluttet, er en Selvfølge, og hans følgende Liv
har derfor mindre Interesse for dansk Historie end
for en novellistisk Behandling af en snu, begavet
og holdningsløs Æventyrers omtumlede Liv. Om dette
skal der da endnu her kun tilføjes, at han atter en
Gang kom til at spille en betydelig politisk Rolle,
denne Gang i Hannovers og Brandenborgs Tjeneste,
at han atter en Gang skiftede Religion, at han atter
blev ansat i gottorpsk Tjeneste med Etatsraads Titel,
at han atter giftede sig 1703 med en Frøken Elisabeth
v. Rotzmann fra Hessen, at han atter en Gang,
1707, som brunsvigsk Deputeret, vakte det danske
Hofs velgrundede Uvilje, at han ikke blot skiftede
Herrer, men ogsaa tjente flere paa samme Tid, og at
han endelig døde som den danske Konges Undersaat i
Slesvig By 8. Febr. 1728. Hans Enke oprettede 1747
et Legat ved Kiels Universitet paa o. 20000 Kr. for
theologiske Studenter.

Raurner, Histor. Taschenbuch 6. F. IV, 197 ff.
Slesv. Prov. Efterretn. IV, 240 ff.

Fr. Krarup.



Croy (Croi), Carl Eugen Hertug af, 1651-1702, Officer,
hørte til en gammel, berømt fransk Adelsslægt,
som har spillet en stor Rolle i forskjellige Landes
Historie. Han blev født 1651 og gik 24 Aar gammel
som Volontær i dansk Tjeneste, da Krigen med Sverige
udbrød 1675, og deltog som saadan i Landskrones
Belejring 1676. 
12. Juli blev han Oberst og Chef for Degenfeldts
Regiment, da dette kom fra Sjælland, og i Spidsen for
dette tog han nu Del i Landskrones og Christiansstads
Erobring samt i Slaget ved Lund. Men efter dette
blev Regimentet opløst og slaaet sammen med
Kongens Livregiment. Han skulde nu hverve et nyt
Regiment, men da han følte sig fornærmet ved sit
Regiments Opløsning og gjorde mange Vanskeligheder,
fik han i Begyndelsen af 1677 Kommandoen over et
sjællandsk Nationalregiment, der i Maj Maaned kom
til Skaane, samtidig med at han blev udnævnt til
Generalmajor. Ved Belejringen af Malmø om Sommeren
havde den unge General Kommandoen over den ene af
de 3 Angrebskolonner og blev haardt saaret ved den
mislykkede Storm 25. Juni. Aaret efter, i samme
Maaned, ledede han Belejringen af Helsingborg med
større Held, i det den vigtige Fæstning blev indtaget,
men rigtignok kun ved Hjælp af en Krigslist, i det
Hertugen benyttede den svenske Konges Chifferskrift,
som var faldet i hans Hænder, til at besnære
den svenske Kommandant. Da Hæren i Okt. gik i
Vinterkvarter, blev Hertugen af C. udnævnt til
Generallieutenant og Kommandant i Helsingborg. Hans
senere Deltagelse i Felttoget har mindre Betydning, og
da Freden blev sluttet, forlod han vistnok ikke længe
efter Danmark for at søge sin Lykke andre Steder. Han
traadte som Feltmarskal i kejserlig Tjeneste og
kæmpede med Udmærkelse i Krigene mod Tyrkerne 1687-93
og førte endogsaa en Tid lang Overkommandoen. Da han
efter Freden i Carlowitz vendte tilbage til Wien,
men der fandt en kølig Modtagelse paa Grund af sin
Lidenskab for Drik og Spil, der førte ham til en Gang
at tabe et helt Gods paa ét Kort, gik han i polsk og
senere i russisk Tjeneste, men blev taget til Fange af
Stenbock ved Narva 1700. Han døde under Fangenskabet
i Reval i Jan. 1702.

Allg. deutsche Biographie IV.

P. F. Rist.



Crumsee, Hans Ernst, d. 1678, s. Krumsee.



Cruse, Philip, o. 1598-1676, gottorpsk Raad, Søn af
Præsten Johannes C. i Eisleben og Barbara Krejer. Han
blev Lic. jur. ved et tysk Universitet og kom efter
at have været ansat hos Greven af Mansfeld 1622
til Hertugdømmerne. 1627 benyttedes han af Hertug
Frederik af Gottorp som Sendebud til de kejserlige
Generaler og som Kommissær i Ditmarsken. I Maj 1628
blev han kejserlig Krigskommissær i Marsklandene,
men fik 1629 sin Afsked 
og traadte 1633 i gottorpsk Tjeneste. Sammen med
Otto Brüggemann (s. III, 187) rejste han 1635
som gottorpsk Gesandt til Persien, hvorfra han
kom tilbage 1639. Ved sin Hjemkomst var han en af
Hovedmændene til at anklage Brüggemann. Imidlertid
havde han paa Hjemrejsen i Reval i andet Ægteskab
giftet sig med Maria Müller, Datter af Raadmand
Johan M., og bosatte sig derfor i den nævnte By
som Hertugen af Gottorps Resident. Senere gik han
i svensk Tjeneste, adledes af Carl Gustav under
Navn af Crusenstjerna, fik forskjellige Stillinger
og blev endelig 1659 Statholder i Reval, hvilken
Stilling han beklædte indtil 1670. Han udgav
forskjellige Skrifter vedkommende estlandsk Ret
og døde 10. April 1676.

Ph. Crusius, Idea pessimi calumniantis, Schlesw. 1642.
Svenskt biograf. Lex., Ny följd, VI.
Allg. deutsche Biographie IV.

J. A. Fridericia.



Crusius, Magnus, 1697-1751, Theolog, blev født i
Slesvig By 10. Jan. 1697 og studerede i Kiel. Efter
endte Universitetsstudier var han først Huslærer
i Lybek, derefter Bibliothekar i Hamborg hos den
bekjendte Gehejmeraad Magnus Wedderkop, med hvem han
var beslægtet paa mødrene Side. Efter dennes Død
(1721) drog han til Kjøbenhavn, men modtog snart
efter (1724) Kaldelse som dansk Legationspræst i
Paris. Gesandten var Magnus Wedderkops Søn Gotfred;
ogsaa under dennes Efterfølger, Christian Sehested
til Ravnholt, beklædte han nævnte Stilling. Da Holberg
1725 opholdt sig i Paris, skaffede C. ham Adgang til
de fornemste af Stadens lærde, hos hvem C. ved sine
Kundskaber og sin Dannelse stod i høj Anseelse. 1726-27
havde han Orlov for at studere i Oxford, hvor
han var sammen med Otto Thott. Omtr. 1730 vendte han
tilbage til Holsten og blev Præst, først i Bramstedt,
senere i Rensborg. 1735 blev han theologisk Professor
i Gøttingen, 1747 Generalsuperintendent i Harburg,
hvor han døde 6. Jan. 1751. Som videnskabeligt Udbytte
af sine Rejser i Frankrig, England og Tyskland har
han i et Sendebrev til Sjællands Biskop Chr. Worm
(Leipz. 1728) beskrevet forskjellige Fragmenter og
Haandskrifter, mest henhørende til Bibelkritik og
historisk Theologi; og han var bekjendt i sin Samtid
som dygtig Exeget.

Allg. deutsche Biographie IV.
Möller, Cimbria lit. I.
Holberg, Trende Epistler, Levins Udg., S. 121.

A. Jantzen.

<chapter name="Cruys, (ell. Kreutz) Cornelius, 1657-1727, Admiral i russisk
Tjeneste">

Cruys, (ell. Kreutz) Cornelius, 1657-1727, Admiral i russisk
Tjeneste, var født i Stavanger 14. Juni 1657. Han
rejste som ung til Holland, hvor han en Tid lang
synes at have ført Koffardiskibe. Al 
Rimelighed er for, at han er den samme som en «Cornelis
Roulofsen Creus», der i Følge en Indberetning fra
den dansk-norske Gesandt i Paris Meyercrone 1693
blev opbragt med sit Skib «St. Joseph» af franske
Kapere. Skibet fór under dansk Flag; men det blev
fra fransk Side -- næppe uden Grund -- paastaaet, at
det tilhørte et hollandsk Rederi i Amsterdam. Snart
efter træffe vi ham ansat som Underekvipagemester
ved Admiralitetet i Amsterdam, og her gjorde Zar
Peter hans Bekjendtskab under sit Ophold i Holland
1697. Zaren fik ham til med Viceadmirals Charge at
træde ind i den russiske Marine, og han havde under
sin følgende Virksomhed i Rusland store Fortjenester
af Flaadens Udvikling der, vistnok større end nogen
anden paa samme Tid. Men at indtage høje Stillinger
under Zar Peter var det samme som at være «nu i Fald
og nu i Sæde». Uagtet alt, hvad der vides om C.,
tyder paa, at han ikke blot var en overordentlig
dygtig, men ogsaa brav, hæderlig og gudfrygtig
Mand, maatte han af den lunefulde Zar døje baade
Skjældsord og ligefremme Prygl. Ja, da under det
russiske Felttog 1713 imod Finland et Linjeskib,
der hørte til hans Eskadre, kom paa Grund og blev
tilintetgjort, lykkedes det de Fjender, han som
alle Udlændinger havde iblandt Russerne, at faa ham
styrtet. Hans tidligere Fortjenester -- deriblandt
hans tapre Kampe gjentagne Gange til Forsvar for
Petersborg -- vare nu helt glemte, og han blev dømt
til Døden. Imidlertid blev denne Dom dog formildet
til, at han maatte drage i Forvisning til Kasan, og
efter at han havde været der et Aar, kom Zaren til
Fornuft igjen med Hensyn til ham. Nu slog det atter
om efter ægte russisk-asiatisk Skik. Den forviste
Mand blev kaldt tilbage og forsonet med en betydelig
Pengegave. Senere, da den nordiske Krig var endt,
ophøjedes han til «Admiral af det blaa Flag». Cathrine
I hædrede ham med Alexander Newsky Ordenen. Han døde
ikke »længe efter paa sin 70. Fødselsdag 14. Juni
1727. Foruden alt, hvad han gjorde for det russiske
Plaadevæsen, var det i høj Grad fortjenstligt, at han
før nogen anden offentliggjorde Kort og Beskrivelser
over Donflodens sydlige Løb, det asovske Hav osv.

C. var gift med en Hollænderinde, Catharine Voigt,
og efterlod sig 2 Sønner og en Datter. Den yngste
af Sønnerne, Rudolf C., havde foretrukket Tjeneste i
den dansk-norske Marine fremfor i Rusland at svinge
imellem Stokkeprygl og Admiralsværdighed. Han drev det
til at blive Kommandørkapitajn her hjemme (d. 1736).

(Norsk) Hist. Tidsskr. 2. R. IV, 413 ff.

E. Holm.




Crüger, Simon, d. 1760, s. Krüger.

 --1652, Søofficer">

Cunningham, John, --1652, Søofficer, var af skotsk
Adelsæt og havde set sig vidt omkring i Verden, før
han 1603 ansattes som Skibshøvedsmand i den danske
Flaade. 1605 var han Chef for den Expedition, der
første Gang i den nyere Tid opsejlede Grønland fra
Danmark, særlig støttet til John Davis' Opdagelser
1585-87 og vejledet af den engelske Styrmand James
Hall, der var forhyret i dette Øjemed. C. forlod
Kjøbenhavn 2. Maj med 3 Skibe, kom i Slutningen af
Maaneden ind under Kap Farvel, men kunde ikke naa Land
paa Grund af Is, stod op langs Isranden i Davisstrædet
og løb i Midten af Juni Maaned ind i Itivdlikijorden
paa 66° 33' n. Bredde paa Grønlands Vestkyst, hvor han
forblev i henimod en Maaned og lod Kysten kortlægge
op til den 69. Breddegrad. Til Kjøbenhavn medbragte
han nogle indfødte, en stor Del eskimoiske Varer og et
Mineral, som blev anset for Sølvmalm, hvorfor Kongen
Aaret efter udrustede en langt større Expedition under
Godske Lindenov; i denne deltog C. som Skibschef. 1619
forlenedes han med Vardøhus og Finmarken og beholdt
dette Len til 1651. -- 1625 giftede han sig med Ellen
Hundermark, Enke efter Anders Skram, og blev derved
senere Ejer eller Medbesidder af Familien H.s gamle
Herresæde Gjerdrup i Vestsjælland. Han maa være død
i den første Halvdel af Aaret 1652.

Grønlands hist. Mindesmærker III, 670 ff.
Lind, Kristian IV og hans Mænd p. Bremerholm S. 166 f.

P. Lauridsen.



Cypræus, Johan Adolf, 1592-- , Præst, var en Søn
af den ndfr. anf. Dr. jur. Poul C. og hans anden
Hustru, Gertrud v. Eitzen. Han blev baaren til
Daaben af Faderens Velynder, Hertug Johan Adolf af
Holsten-Gottorp, der gav ham sit Navn. Efter Skolegang
i sin Fødeby Slesvig gik C. til Universitetet i
Giessen, hvor han 1610 optraadte som theologisk
Disputator under den bekjendte Dr. Balthazar Mentzers
Præsidium. Siden studerede han i Wittenberg. Efter
sin Hjemkomst prædikede han jævnlig for Hoffet i
Slotskirken paa Gottorp, og det med saa meget Bifald,
at han 1618 kaldtes til Sognepræst ved St. Michaelis
Kirke i Slesvig. Under en svær og langvarig Sygdom,
hvori han faldt 1631, blev han imidlertid greben
af Religionsskrupler. Han havde allerede tidligere
taget Forargelse af de indbyrdes Stridigheder mellem
Protestanterne; nu voxede disse Betænkeligheder hos
ham, og som mangen anden anfægtet Sjæl syntes han,
at der maatte være Hvile 
at finde i den absolute Avtoritet, som Romerkirken
tilbød. Han indlod sig i Forbindelse med en pavelig
Emissær, Nic. Jansen, der opholdt sig i Frederiksstad
(da nys opført), og som hemmelig kom til ham. Da nu
Lægerne ogsaa mente, at hans Helbred vilde styrkes
ved en Baderejse, søgte han om Orlov, som han uden
Vanskelighed fik. Oyer Hamborg vilde han drage til
Badet i Spaa; men da Krigsurolighederne gjorde en
Rejse gjennem Tyskland usikker, blev det raadet ham at

sejle til Amsterdam. Da han efter en heldig Rejse var
naaet her til, kom han i Forbindelse med Dr. Leonhard
Marius, forhen Professor i Køln, men nu Præfekt for
de katholske Menigheder i Holland. Denne fremragende
Mand fuldendte hans Omvendelse til Katholicismen
og anbefalede ham, da hans Helbred havde bedret
sig noget (til Dels som Følge af, at den stærke
aandelige Spænding havde tabt sig), at han skulde
drage til Køln, i det han medgav ham Anbefalinger
til Universitetets Rektor og andre formaaende Mænd.

Fra Køln skrev C. 1633 hjem og forlangte Afsked
fra sit Embede. Og da han nu havde Tiden til
sin Raadighed, udgav han paa Grundlag af sin
Faders efterladte Fremstilling af den slesvigske
Kirkehistorie det bekjendte Værk «Annales episcoporum
Slesvicensium» (Colon. 1634), der i lange Tider har
været en Hovedkilde til Kundskab om Sønderjyllands
Historie i Middelalderen. Statshistorien er nemlig
ogsaa for en Del behandlet deri. I en Dedikation
til Hertug Frederik III af Holsten-Gottorp (som
dog kun findes i en Del af Exemplarerne, da Bogen i
andre er tilegnet nogle katholske Kirkefyrster) gjør
C. udførlig Rede for Motiverne til sin Overgang til
Romerkirken. I Hovedsagen har han for øvrigt fulgt
Faderens Haandskrift, i det han dog har fjærnet, hvad
der kunde være ubehageligt for en Katholik at læse,
ligesom han har indføjet forskjellige mere eller
mindre aabenbare Angreb paa Reformationsværket, en
Fremgangsmaade over for Faderens efterladte Arbejde
(som han saaledes tilegnede sig selv), der med rette
har paadraget ham kyndiges Dadel. -- Med dette Skrift
slutter, hvad vi vide om C. Hans Dødsaar kjendes
ikke -- han var forsvunden i det Dyb, som kaldes den
romerske Kirkes Skjød.

Moller, Cimbria lit. I.
Dreyer, Notitia librorum manuscript. hist. Cimbr. S. LXVII ff.

H. F. Rørdam.



Cypræus, Poul, 1536-1609, Jurist og Historiker, var
født 16. April 1536 i Byen Slesvig, hvor hans Fader,
Nic. Coppersmit, 
var Raadmand. Navnet Coppersmit (Kupferschmidt)
forandrede Sønnen ligesom hans Broder Hieronymus
(der blev Archidiaconus i Slesvigs Domkapitel) under
sine Studier til den mere velklingende græske Form
Cypræus. Efter at være uddannet ved sin Fødebys Skole
gik C. til Universitetet i Løwen, hvor han studerede
i 3 Aar. Her levede han sammen med Anders Lauridsen
(Roskilde), der siden blev theologisk Professor
i Kjøbenhavn. De fulgtes, som det synes, ad til
Wittenberg. Her blev C.s Ophold dog kun kortere,
da han agtede sig til England, hvor han opholdt sig
i 3 Aar, besøgte Universiteterne, dvælede en Tid i
London og blev kjendt med mange ansete Mænd. Hans
Hovedstudium var Retsvidenskaben, men desuden lagde
han sig efter Sprog, baade de gamle og de nyere. Hans
næste Station var Akademiet i Orleans. Her studerede
han sammen med flere unge danske Adelsmænd, blandt
hvilke Brødrene Arild og Jacob Huitfeldt. Med
den første forenedes han i fælles Interesser, og
Forbindelsen fortsattes langt ud over Studieaarene, da
de begge siden fandt Glæde i at sysle med Fædrelandets
Historie og deri ydede hinanden Bistand.

I Orleans blev C. i 5 Aar og indtog en anset Stilling
som «den tyske Nations» Parlamentsadvokat. I det hele
optraadte han her mere som Lærer end som Lærling og
erhvervede den juridiske Doktorgrad. Efter endnu at
have besøgt Italien og Spanien kom han endelig hjem
til sin Fødeby og begyndte her en Advokatvirksomhed,
der snart antog et betydeligt Omfang. Da Hertug Adolf
1576 oprettede et Gymnasium illustre i Slesvig,
fik C. den Opgave at foredrage Retsvidenskaben
ved samme. Dette Institut fik imidlertid ingen
Varighed. Kjøbenhavns Universitet tilbød 1578
(som det synes, paa Arild Huitfeldts Tilskyndelse)
C. Pladsen som juridisk Professor, hvilken han dog
frabad sig, da hans udbredte Sagførervirksomhed og
Familieforbindelser holdt ham tilbage i Slesvig. Men
at han skjønnede paa den ham viste Ære, lagde han
bl. a. for Dagen ved mange Aar efter at tilegne
Kjøbenhavns Universitet sit Værk «De jure connubiorum»
(Francof. 1605). Ogsaa til Kejserens Hof søgte en Ven
fra Studieaarene at drage C., men forgjæves. Han blev
i Slesvig, hvor han indtog en meget anset Stilling
og var Medlem af Domkapitlet. Hertug Adolf og hans
Efterfølgere benyttede ham som «Raad» og anvendte
ham jævnlig i Legationer til Kongerne af Danmark og
Spanien, til de nederlandske Generalstater og til
forskjellige tyske Fyrster og Stæder.

C. døde 2. Juni 1609. Han var gift 
med Gertrud, Datter af
Superintendent Paul v. Eitzen. Blandt hans Sønner
kan foruden den ovfr. nævnte Johan Adolf C., der
udgav Faderens «Historia Slesvicensis» i en temmelig
uheldig Skikkelse, mærkes Lic. jur. Hieronymus C.,
der ogsaa udgav nogle af Faderens Skrifter, som alle
drejede sig om fædrelandsk Retsvæsen og Historie.

Cypræus, Ann. episc. Slesv. S. 463 ff.
Moller, Cimbria lit. I
Noodt, Beiträge I, 349 ff.
Slesv. Prov. Efterretn. III, 11 ff.

H. F. Rørdam.



v. Czernichow (Zernichow), Christian Diderich,
--1647--, Officer. Han stammede efter eget Opgivende
fra Mark Brandenburg, og hans Forældre angives at
være Oberst og «Kommandant i Lybek» Diderich v. C. og
Sidonia v. Bose. Under Krigen med Sverige 1644-45
var han Oberstlieutenant og øverstbefalende over
Feltartilleriet i Skaane ved Ebbe Christoffersen
Ulfeldts Regiment, i April 1646 var han Oberst,
og 15. Juni s. A. udnævnte Kong Christian IV ham
efter Ulfeldts Anbefaling til Oberst Felttøjmester
over Tøjhuset og Artilleriet i Kjøbenhavn med en
aarlig Løn af 1700 Rdl. I Bestallingen benævnes
han Friherre og roses for sit Forhold i Felten
og andensteds. En Brand, der ødelagde Tøjhuset
12. Febr. 1647, vakte i saa høj Grad Kongens Vrede
mod ham, at han vilde slaaet ham med sin Stok, om
ikke «Rigens Raad» havde lagt sig der imellem. Vel
frikjendte en Krigsret i Marts s. A. C. for Ansvar,
skjønt tilbørlig Forsigtighed næppe var anvendt,
men længe forblev han dog ikke i sin Stilling
i Danmark. Hans Eftermand udnævntes 6. Jan.
1649, og i Aaret 1650 er C. i Stockholm, hvor
han søger Ansættelse, men skriver sig da Gesandt
fra Hertugen af Meklenborg. 1655 var han
ikke længer i Sverige, og hans senere
Skæbne er ubekjendt. Han synes i nogen Grad
at have været en Æventyrer fra Trediveaarskrigen og
hans Friherretitel at være usurperet. Han havde
o. 1640 indgaaet Ægteskab i Danmark med Ellen Budde,
Datter af Frederik B. til Rødslet, Oberst ved
throndhjemske Regiment (d. 1650), og Fru Anne Urup.
Fru Ellen Budde døde ved Juletider 1654 i Helsingør
af Pest, men allerede før havde C. i Sverige
indgaaet et andet Ægteskab med «Bispen af
Irlands Datter» og var siden bortrømt. Med
denne Bispedatter maa formodentlig menes en
Datter af Malcolm Hamilton, Erkebiskop i Cashel
i Irland, hvis Sønner vare bosatte i Sverige.
I sit første Ægteskab havde C. 2 Sønner,
af hvilke den yngste faldt ugift i Krigen mod Tyrkerne, 
og den ældste blev Stamfader til en talrig, endnu
levende Slægt i Norge, der indtil det 18. Aarhundredes
Slutning næsten udelukkende talte militære Medlemmer.

Personalhist. Tidsskr. III, 197 ff.
G. Anrep, Svenska Adelns Ättar-taflor II, 181.

H. J. Huitfeldt-Kaas.



v. Czernickow, Hans Jacob, 1749-1830, Officer. Han
blev født i Kjøbenhavn 23. Maj 1749, hvor hans Fader,
Christian Ulrich v. C., var Premierlieutenant
ved Garnisonsregimentet (+ 1757); Moderen hed
Cathrine Poulsdatter. Knap 10 Aar gammel udnævntes
han til Landkadet reforme, blev 1763 Kadet,
1766 Kadetkorporal og 1769 Underkonduktør ved
Ingeniørkorpset med Anciennitet af 1766. I 1772
fik han Karakter som Konduktør og udnævntes i 1774
til Ingeniørsekondlieutenant og i 1778 til virkelig
Premierlieutenant. Fra 1773 -- 75 var han beskæftiget
ved topografiske Opmaalinger i Norge, fra 1783 --
84 ved Anlægget af den slesvig-holstenske Kanal, og
1788 deltog han i Felttoget i Sverige. I 1789 erholdt
han Karakter som Kapitajn af Infanteriet, i 1793 som
virkelig Ingeniørkapitajn, hvortil han udnævntes
Aaret efter. Efter i 1801 at have været ansat under
den kommanderende General i Nørrejylland blev han
1803 Ingeniørmajor, 1804 karakt. Oberstlieutenant
af Infanteriet, 1809 karakt. Oberst af Infanteriet
med Anciennitet af 1808 og Kommandør for det
holstenske Ingeniørdetachement. 1812 forbeholdtes
der ham Anciennitet som Generalmajor, hvortil han
udnævntes Aaret efter, samtidig med at han blev
Interimskommandant i Glückstadt. Som saadan ledede
han Fæstningens Forsvar, indtil den overgav sig
5. Jan. 1814. Der nedsattes i den Anledning strax
en General-Krigskommission, men forinden dennes
Dom faldt, erholdt han Afsked af Krigstjenesten
1. Febr. 1816 ved Hærreduktionen. Dommen af 9. Maj
1817 lød paa Kassation med Tab af Generalmajors
Karakter og Pension, hvilket af Kongen blev ændret
til 6 Maaneders Fæstningsarrest i 3. eller strængeste
Grad i Frederiksort. C. døde 14. Jan. 1830. -- 1790
havde han ægtet Sophie Charlotte Friboe (f. 1769),
Datter af Artillerimajor Peter Svane F. og Margrethe
Lucie Louise f. Bauditz.

Personalhist. Tidsskr. III, 345 ff.

V. E. Tychsen.



Cæcilia, --1131-- , Knud den helliges og Edels Datter,
blev født i Knuds Kongetid og mistede tidlig sin
Fader ved Almuens Oprør (1086). Dronning Edel drog
derefter til Flandern med sin 
lille Søn Carl og efterlod C. og hendes Søster
Ingerd i Danmark. Det synes, som om Erik (Ejegod)
og Bodil have været dem i Forældres Sted og have
taget dem med til Sverige, da de flygtede for Oluf
Hunger. I alt Fald bleve begge Søstrene senere
gifte med svenske Stormænd: Ingerd blev ved Folke
Stammoder til Folkungerne, C. ægtede den gøtiske
Jarl Erik. Med sin Mand kom C. atter til Danmark,
hvor Erik blev Jarl over Falster; de omtales som
boende paa Gaarden Haraldsted, nord for Ringsted. Her
gjæstede C.s Søskendebarn Knud Lavard dem efter at
have fejret Julen hos Kong Niels i Roskilde. C. anede,
at Knuds Liv var i Fare, og søgte forgjæves at faa
ham fra at mødes med Magnus; i Skoven ved deres
Gaard blev han myrdet af denne troløse Frænde
(7. Jan. 1131). C. og Erik havde Sønnerne Knud
og Carl.

H. Olrik, Knud Lavard S. 30. 230 ff.

Hans Olrik.



Cæcilia, -1439-, Kong Erik af Pommerns Frille. Medens
Rygterne om, at Kong Erik levede daarlig sammen
med sin Dronning, Philippa, ere noget tvivlsomme,
er det sikkert, at han efter Dronningens Død (1430)
traadte i Forhold til en af hendes Møer, C. I sit
Klageskrift mod Erik omtaler Rigsraadet Forholdet
som almindelig bekjendt, og Huitfeldt har bevaret en
Adelstradition om, hvorledes Oluf Axelsen Thott en
Gang mødte C. «agende i en grøn Karm» og først hilste
ærbødig uden at vide, hvem han havde for sig, men saa,
da hans Svende lo, væltede Karmen, gav C. 3 Slag med
sit Sværd og «befol hende at sige hendes Herre, at
hun en Gang skulde skille ham ved Danmark»; mærkelig
nok hentyder Erik ogsaa selv til en personlig Strid
med Oluf Axelsen. C. var i alt Fald sin Herre tro;
hun fulgte ham til Gulland og til Pommern, hvor hun
i et Klosters Gavebog ligefrem kaldes E.s Hustru.

Kr. Erslev.



Cæsar, Philip, --1610--, Hofpræst. Denne Mand,
hvis Adkomst til Ihukommelse isser er den korte,
men farlige Storm, hans Indkaldelse her til Landet
og Ansættelse i det højeste kirkelige Embede i de
gottorpske Besiddelser vakte, var født i Kassel. Han
havde studeret og taget Magistergraden i Marburg. Da
Lutheranerne 1605 ff. bleve fordrevne fra dette
Universitet, og det blev overgivet til Kaivinisterne,
gjorde han Vendingen saa grundig med, at han blev
Hofpræst hos den kalvinistiske Landgreve Morits af
Hessen; og da dennes Ven og Frænde, Hertug Johan
Adolf af Holsten-Gottorp, saa sig om efter en Mand,
der kunde holde de 
strænge Lutheranere Stangen og hjælpe Kalvinismen
frem i de gottorpske Lande, blev C. udkaaret til
dette Hverv: den hidtilværende Generalprovst,
Jacob Fabricius, der havde udgivet et skarpt Skrift
mod Kalvinisterne, blev afskediget 1610, og C. blev
nærmest den, der kom til at indtage hans Plads, i
det han blev Hofpræst samt Provst i Amterne Gottorp,
Husum, Svabsted og Nordstrand. 1615 tog han den
theologiske Doktorgrad i Marburg. Den Myndighed,
der var ham overdragen, benyttede han til, efter
Omstændighederne med det gode eller det onde, at
undergrave den lutherske Kirke i sin Embedskreds,
og det er ikke godt at sige, hvor vidt han kunde
være naaet, da Hertugens Død 1616 gjorde en brat
Standsning i hans Virksomhed. Da Enkehertuginde
Augusta (Christian IV's Søster) nærede en grundig
Afsky for de Nyheder, hvis Forkæmper C. havde været,
og da den unge Hertug Frederik III til Dels var
stemt i samme Retning, maatte C. atter forlade
Landet. Han drog til Bremen, hvor han blev Præst,
men lagde sig i den Grad ud med sine Kolleger, at han
blev saa godt som en Umulighed, skjønt Borgerskabet
holdt paa ham. Til sidst endte han med at gaa fra
den ene Yderlighed til den anden, i det han 1630
apostaserede til Katholicismen. Som Katholik udgav
han 1642 i Køln et mærkeligt og nu overordentlig
sjældent Skrift, «Triapostolatus Septentrionis»,
hvori findes Willehads, Ansgars og Remberts Levned,
udgivne efter et gammelt Haandskrift i Hamborg
og ledsagede af en Del Diplomer, der ere af megen
Vigtighed for Nordens ældste Kirkehistorie. -- C.s
Dødsaar kjendes ikke. Han havde i Marburg ægtet
J. P. Ebers Enke, Christine Pincier. Ægteskabet
var ikke lykkeligt.

Moller, Cimbr. lit. II, 133 f.
Krafft, Zwey-Hundert-Jährige Jubel-Feyer S. 381 ff. 598 ff.
Hegewisch, Schlesw. u. Holst. Geschichte 1588-1648 S. 28,
Bremisches Jahrbuch II, 14 ff.

H. F. Rørdam



Daa, Claus, 1579-1641, Rigsadmiral, Søn af Oluf D. og
Dorthe Henriksdatter Friis. Han fødtes paa Faderens
Gaard Ravnstrup paa Sjælland 10. (ell. 6.) Avg. 1579,
blev sat i Sorø Skole og derefter i en Alder af 12
Aar sendt til Udlandet, hvor han især opholdt sig
en længere Tid i Genf. Han kom hjem til Christian
IV's Kroning 1596, men rejste det følgende Aar
paa ny til Schweits og Frankrig og kom først hjem
1599. Fra 1600-3 var han Hofsinde hos Kongen, blev
1606 Lensmand paa Skivehus og 1609 Lieutenant ved
den røde Fane af den jyske Rostjeneste. Som saadan
deltog han med Hæder i Kalmarkrigen og blev udnævnt
til Ritmester. 1613 ombyttede han Skivehus med
Throndhjem Len, dette atter 1620 med Vestervig og
dette igjen 1624 med Dragsholm. I samme Aar var han
en af Kommissærerne, der skulde undersøge, hvor meget
Kronens Bønder paa Sjælland kunde give i Erstatning
for Hoveriets Afløsning. 1625 blev han Medlem af
Rigsraadet. 1626 var han Krigskommissær i Tyskland og
Sendebud til Fredsmødet i Brunsvig, men i Avg. maatte
han paa Grund af Sygdom forlade Tyskland; ogsaa 1627
hindrede Svagelighed ham i at efterkomme Kongens
Ønske om paa ny at komme til Krigsskuepladsen. Trods
disse Tillidshverv synes han ved flere Lejligheder
som Medlem af Rigsraadet at være traadt i bestemt
Modsætning til Kongens Politik. Han hævdede saaledes
1628 enhver enkelt Adelsmands Ret til at give sit
Samtykke til Kontributioner, og i 1630 synes han at
have været en af Talsmændene inden for Rigsraadet
for at opfordre Kongen til Forlig med Hamborg, i alt
Fald overbragte han sammen med Christian Thomesen
Sehested Kongen en Skrivelse i denne Retning. Ikke
desto mindre blev han netop paa denne Tid af Kongen
udnævnt til Rigsadmiral og aflagde Ed som saadan
25. Juli; saaledes blev det hans Sag under Kongen som 
højstkommanderende at føre den Flaade, der
6. Avg. lettede fra Kjøbenhavn for at angribe den
hamborgske Flaade, der blokerede Glückstadt. Det var
Kongens Hensigt ved et hurtigt Angreb at splitte
sine Modstandere, men Storme opholdt Flaaden,
saaledes at Hamborg fik Tid til at sætte sig i bedre
Forsvarsstand. 4. Sept. begyndte paa Elben en 4 Dages
heftig Kanonade; Resultatet blev, at den hamborgske
Flaade dreves tilbage, og Blokaden af Glückstadt
hævedes; men Kongen var ikke fornøjet med C. D.s
Holdning, han bebrejdede ham skarpt hans Vaklen og
antydede, at hans Stemning mod Krigen med Hamborg
havde paavirket hans Adfærd. Det bør dog bemærkes,
at C. D. ikke havde haft nogen Fordannelse til sin
Stilling som Rigsadmiral.

I 1631 sendtes han sammen med Frederik Günther som
Gesandt til Haag. Han skulde dels søge at mægle Fred
mellem Generalstaterne og Spanien, dels forhandle
med en engelsk Gesandt om Fornyelse af Forbundet med
England og om Udbetaling af Subsidier.
C. D. optraadte med megen Pragt og havde 6 kongelige
Drabanter om sig foruden et stort Følge, men denne
Pragt synes kun at have fremkaldt ironisk Spot,
og Sendelsen førte ikke til noget Resultat. Derimod
fik han selv en Guldkjæde til Værdi af 1800 Gylden.
I 1632 var han Sendebud ved Landdagen
i Rensborg, blev 1633 Ridder og fungerede
flere Gange ved de  norske Herredage. -- Af hans
Godser kan nævnes Borreby og Holmegaard paa Sjælland,
Fravgdegaard paa Fyn og Bonderup i Jylland. Han
opførte Hovedgaarden paa Holmegaard 1635. Han
havde 22. April 1604 ægtet Dorthe Henriksdatter
Below; efter hendes Død 1609 ægtede han 2.
Maj 1613 Ingeborg Valdemarsdatter Parsberg.
Han døde 30. Marts 1641.

Hans Mikkelsen, Ligprædik, over C. D., 1641.
Danmarks Adels Aarbog 1890, S. 175.
Lind, Kristian IV og hans Mænd p. Bremerholm S. 45 f.

J. A. Fridericia.



Daa, Claus, 1640-78, Søn af ndfr. nævnte Oluf D. til
Holmegaard og Fru Anne Brahe, var født paa Mattrup
10. Nov. 1640. Han ejede Krængerup (nu Frederikslund)
og Vedtoftegaard (hvis Navn han fik ændret til
Brahesholm) i Fyn og tilforhandlede sig desuden
1671 Part i Næs i Jylland, som han, efter at have
udløst sine Medejere, 1673 fik Bevilling til at kalde
Daasborg (nu Lindenborg). D. synes at have været en  
meget svag Karakter; som ugiftlod han sig styre af sin 
dygtige Søster, Jomfru Christence D., og ved 
sit Giftermaal 1674 faldt han i Hænderne paa en
overordentlig slet Kvinde, Sophie Amalie Lindenov,
Datter af Hans L. og Elisabeth Augusta, Christian
IV's Datter. Hendes fremtrædende Egenskaber vare
Ryggesløshed og Gjerrighed, hvilke Lidenskaber hun
bedst mente at kunne tilfredsstille, naar hun havde
faaet sin Ægtefælle fjærnet; for at opnaa dette Maal
overtalte hun en af sine Elskere til at myrde ham, og
efter Aftale skød denne D., da Ægteparret 8. Dec. 1678
om Aftenen kom kjørende til Daasborg. Paa D.s Ligkiste
i Blenstrup Kirke lod hun bl. a. sætte disse Ord: «og
kaldede Vor Herre den salige Mand her paa Daasborg»,
uden at lade sig mærke med, hvad der foranledigede
Kaldelsen. Om hendes senere Skæbne se ndfr. under
Lindenov.

Danske Herregaarde VI: Lindenborg; XII: Frederikslund, Schelenborg.
Fyens Stiftstid. 1878, Nr. 174.

G. L. Wad.



Daa, Gregers, 1658-1712, Officer, var en Søn af
ndfr. nævnte Valdemar D. til Borreby og født 8. Nov. 1658
(døbt 23. Dec.). Han blev Fændrik i Livregimentet til
Fods (Livgarden) 1677 og deltog med denne Afdeling
i den Skaanske Fejde. 1679 blev han Lieutenant, men
ved Reduktionen efter Freden sat tilbage i Fændriks
Nummer. Heller ikke ved Regimentets Forøgelse 1683
lykkedes det ham at faa fast Fod som Lieutenant
i Afdelingen, da han ikke kunde blive færdig med
Hvervingen af et Kompagni, og han blev nu først
ansat ved fynske Regiment som Kapitajn reformé og
senere 1684 som Kapitajnlieutenant ved sjællandske
Regiment. Han deltog 1688 i Hvervingen af Biegens
Dragonregiment og blev 1689 Oberstlieutenant ved
dette, som han fulgte, da det 1692 blev indlemmet
i et Korps, som sendtes til Ungarn i kejserlig
Tjeneste. Efter at han 1695 var blevet Oberst og
Chef for Regimentet, kæmpede han endnu en Tid imod
Tyrkerne, indtil han, vistnok s. A., forlod Korpset
og begav sig til Danmark. Aaret før maa han dog
have været her i Landet, da han 1694 blev gift med
Jeanne Marie Rüse til Rysensten, eneste Datter af den
berømte General Henrik R., Friherre til Rysensten,
og Enke efter Poul Rantzau til Rodstenseje (d. 1675) og
efter Baron Christian Juel til Rysensten (d. 1691). I
Aaret 1703 kjøbte han Hald Gaard og Gods, byggede her
en ny Hovedbygning og anlagde i Hedejorden en stor
Have i pragtfuld fransk Stil. Det lader ikke til, at
man har haft Brug for D. i den store nordiske Krig,
før det var gaaet galt ved Helsingborg; thi først
25. Juli 1710 blev han udnævnt til 
Generalmajor i Rytteriet, og han fulgte nu Hæren Aaret
efter til Meklenborg og Pommern, hvor den kæmpede
under Jobst Scholtens Kommando. 20. Dec. 1712 stod
Slaget ved Gadebusch. Fra dets Begyndelse blev der
begaaet saa store Fejl fra dansk Side, at et Nederlag
var at forudse. Dette udeblev ej heller. D., der
førte Rytteriet i 2. Træfning, gjorde et fortvivlet
og forgjæves Forsøg paa at føre dette frem og blev
selv dødelig saaret. Han var den sidste Mand af sin
Slægt. 3 Dage før, 17. Dec., var hans Hustru død paa
Lundbæk efter længere Tids Sygdom. D. og hans Hustru
bleve begravede i Viborg Domkirke.

Milit. Repertor. V.
Danmarks Adels Aarbog  1890, S. 177 f.

P. F. Rist.



Daa, Herluf Trolle, 1565-1630, Admiral, Søn af
Jørgen D. til Snedinge og Kirsten Beck, blev døbt
18. Avg. 1565 i Bergen. Paa sin Udenlandsrejse
trolovede han sig i Holland offentlig med en borgerlig
Pige, Vineke Villumsdatter, skjønt han kun var 20
Aar gammel. Da han kort efter forlod hende, fulgte
hun efter ham til Danmark og søgte for Domstolene at
hævde sin Ret som hans Ægtehustru. Skjønt disse gave
hende Medhold, og hun med stor Udholdenhed i over 11
Aar, gjentagne Gange støttet af Kong Frederik II og
af Dronning Elisabeth af England, kæmpede for sin
Sag, maatte hun dog omsider give tabt, da hverken
H. D. eller hans Fader fandt noget Middel for lavt
i deres Bestræbelser for at fortrænge hende. Der er
i det hele Vidnesbyrd nok om, at H. D. har været
en daarlig og upaalidelig Person, men alligevel
synes han en Tid lang at have staaet godt anskrevet
hos Kong Christian IV. Han, der 1597 havde taget
Tjeneste som Skibshøvedsmand, ledsagede Kongen paa
den bekjendte Nordkapsrejse, ligesom han 1602 blev
Admiral for den Flaade, der overførte Prins Hans
til Rusland. I lignende Stilling gjorde han Tjeneste
under Kalmarkrigen, men lige saa lidt som han vides
at have samlet krigerske Lavrbær, lige saa lidt
har han fra sin Stilling som Lensmand -- 1601-3 paa
Nonnekloster, 1606-19 paa Island -- erhvervet sig et
rosende Eftermæle. Islænderne vare saa misfornøjede
med hans Styrelse, at en kgl. Kommission sendtes
der op for at undersøge deres Klager; en Følge deraf
blev, at H. D. mistede sit Len og idømtes en meget
stor Pengebøde. Dels herved og dels ved endeløse
Processer med sine egne Søstre og andre ødelagdes
hans økonomiske Stilling, saa at hans Arvinger ved
hans Død, der indtraf 7. Febr. 1630, fragik Arv og
Gjæld efter ham. H. D. havde 
13. Jan. 1600 ægtet Hilleborg Skinkel, f. 1558, efter
hvis Død (27. Avg. 1612) han 24. Sept. 1615 ægtede
Karen Grubbe, f. 19. Sept. 1591 + 1. Febr. 1658, siden
gift med Vincents Bille. Om Vineke Villumsdatters
senere Skæbne vides intet.

Hist. Tidsskr. 6. R. I, 79 ff.
Lind, Kristian IV og hans Mænd p. Bremerholm S. 158 ff.

Thiset.



Daa, Jørgen, -1619, Admiral, var Søn af Hans
D. til Enggaard og Dorthe Svale. 1604 havde han
en Tid lang opholdt sig hos Tyge Brahes Børn i
Bøhmen. Kort efter sin Hjemkomst giftede han sig
med en skaansk Adelsdame, Magdalene Sørensdatter
(Baden), og bosatte sig i Særslev i Skovby Herred,
hvor han havde arvet en større Bondegaard efter sin
Farmoder. Ægteskabet var næppe lykkeligt; Hustruen
faar i alt Fald det Skudsmaal, at hun «skikkede sig
ilde». J. D. vendte da og snart Hjemmet Ryggen, tog
1607 Tjeneste som Skibschef og foretog alt s. A. en
Rejse til Spanien. Under Kalmarkrigen tjente han
som Admiral og sendtes i Marts 1611 med 7 Skibe
op i Kattegat for at hindre Tilførsel til Sverige,
hvilket Togt afsluttedes med, at han i Nov. erobrede
en Del af den Eskadre, Svenskerne udrustede ved
Elfsborg. Aaret efter blokerede han atter Elfsborg
og bidrog herved til Fæstningens Overgivelse. Til
Belønning for sin gode Tjeneste forlenedes J. D. 1614
med Holbæk Slot, som han beholdt til sin Død, men
vedblev dog at tjene til Søs og sendtes næsten aarlig,
sidste Gang 1617, med mindre Flaader til de nordlige
Farvande. J. D. døde 1619, vistnok som Enkemand.

Danmarks Adels Aarbog 1890, S. 182.
Lind, Kristian IV og hans Mænd p. Bremerholm S. 169 ff.

Thiset.



Daa, Oluf, --1461, Biskop i Roskilde, Søn af Hr. Henrik
D. og Helle Engelbrechtsdatter Bydelsbach, studerede
som Kannik i Roskilde 1423 i Rostock. 1439 var han
Provst i Roskilde, og efter Biskop Jens Pedersens
Død 1448 valgtes han til dennes Efterfølger paa
Roskilde Bispestol. Hans Navn er knyttet til det af
ham 1452 i Domkirken stiftede 12 Apostles Alter, til
hvilket han skjænkede betydeligt Gods. Som Medlem
af Rigsraadet deltog han i Mødet i Halmstad 1450,
men har for øvrigt ikke taget virksom Del i det
offentlige Liv; han var sandsynligvis allerede en
ældre Mand, da han overtog Styrelsen af Roskilde
Stift. Han døde 13. Febr. 1461 og blev begravet i
Domkirkens Midterskib.

Danske Mag. III, 225 ff.
Danmarks Adels Aarbog 1890, S. 169.

Mollerup.



Daa, Oluf, 1606-- , til Holmegaard, Søn af den
ovfr. nævnte Claus D. og Dorthe Below. Han studerede
1623 i Leiden og 1630 i Padua; efter sin Hjemkomst
var han Hofjunker 1630-31 og paa ny 1633-35. 22. Maj
1636 ægtede han Anne Tygesdatter Brahe (d. 1648);
han fik ved dette Ægteskab Mattrup Gaard i Jylland,
hvilken Gaard han dog mageskiftede bort 1646. Noget
Len opnaaede han ikke, men blev 1645 Kommandant paa
Møen og 1646 Landkommissær i Sjælland. 1648 blev han
Rentemester og beklædte denne Stilling til 1651. Han
hørte til det mest yderliggaaende aristokratiske
Parti inden for Adelen og havde allerede 1638 nedlagt
Protest mod, at nogen adelig ved Flertalsbeslutninger
af Standen skulde være forpligtet til at betale
Kontributioner, som han ikke selv havde givet sit
Samtykke til; han var desuden personlig og ved
Pengeforhold knyttet til Corfits Ulfeldt og hans
Kreds. Efter Rigshofmesterens Fald 1651 mistede han
ogsaa sit Embede; han besøgte 1652 Ulfeldt under hans
Ophold i Stralsund, og Rentemesteren Peder Vibe skrev
ved denne Lejlighed om ham: «Han har altid været noget
ilde forvaret i Hovedet, hvilket nu bryder rigtig
ud», en Udtalelse, som ikke passer slet til O. D.s
excentriske Udtryksmaade. Fra Stralsund rejste han
til Hamborg, hvorfra hans Ytringer om den Ulfeldt
overgaaede Uret berettedes til Kongen. Han søgte
ved en Skrivelse at retfærdiggjøre sig over for ham;
Kongen, skrev han, burde ikke høre efter Bagvaskere,
men efter «ces nobles, dont on connait la race, la
grandeur, la renommée, les vertus et les services
des pères et ayeux». 1654 var han atter i Danmark,
men forlod 1655 Landet og gik til Hamborg. Han gjorde
vel Kongen Tilbud om Underkastelse, men da han imod
det udstedte Forbud dels selv betalte Corfits Ulfeldt,
hvad han skyldte ham, dels opfordrede andre til at
gjøre det samme, indstævnedes han for Rigsraadet
i Efteraaret 1655; han udeblev, men Dommen gik ham
imod. I Febr. 1657 skrev han et højtflyvende Brev
til Kongen, der endte med de Ord: «Tag dig i Agt,
Perikles, du hersker over frie Folk og har at gjøre
med Atheniensere». Forholdet til Ulfeldt blev dog
senere mindre godt; han beklagede sig over, at
Ulfeldt ikke havde sørget for, at han var bleven
amnesteret ved Roskildefreden. Uvist hvornaar,
kom han tilbage til Danmark og fik 1664 Gaarden
Hevringholm i Jylland, der havde tilhørt Cai Lykke, 
mod at afstaa Holmegaard Men han vedblev at være mistænkt
af Regeringen for at staa i Forbindelse med Ulfeldt,
og hans økonomiske Forhold vare overordentlig slette;
1662 blev der gjort Udlægsforretning i hans Godser,
hvorved han mistede sin 
Fædrenegaard Holmegaard. Hans Sønner, hvis
Udenlandsrejser havde kostet ham mange Penge, fik
ved en Højesteretsdom af 1667 Hevringholm udlagt
som Mødrenearv; de tilstode ham vel frit Ophold paa
Gaarden, saa længe han levede, men denne Indrømmelse
faldt bort, da de kort efter solgte Gaarden; han
gjorde forgjæves Indsigelse mod Salget, som en
Højesteretsdom stadfæstede 1668. Hans Dødsaar er
ubekjendt.

Hansen, Danske Ridderborge I, 88 ff.
Hammerich, Christiern II i Sverige og Carl X Gustav i Danmark S. 262.
Danske Herregaarde IV: Holmegaard.
Christian IV's egenh. Breve 1632-35 S. 227.
Danmarks Adels Aarbog 1890, S. 175 f.

J. A. Fridericia.



Daa, Valdemar, 1616-91, var en Søn af ovfr. nævnte
Admiral Claus D. og Fru Ingeborg Parsberg og skal være født 
16. Maj 1616 og død 5. Febr. 1691 Han tjente
i sine unge Aar som Hofjunker (1640-44), hvorefter han
en kort Tid i 1644 synes at have gjort Tjeneste som
Lieutenant i Ritmester Mogens Arenfeldts Kompagni. Han
ejede Bonderup (nu Lerchenfeldt) og Hessel, begge
i Jylland, men fra 1652 tog han Bolig paa Borreby i
Sjælland, som han tillige med sin Broder Christian
arvede efter Broderen Jørgen. Brødrene delte Borreby
mellem sig; men da Christians Del af Bygningerne havde
et Taarn med Spir, lod V. dette nedrive til Grunden en
Gang, da Broderen var bortrejst. Det, der har bragt
D.s Navn til Efterverdenen, er hans Guldmageri, ved
hvilket han, som man sagde, «fordestillerede» sine 3
Herregaarde. Alt satte han ind paa sine alkymistiske
Forsøg, som han drev med usvækket Iver i mange Aar,
selv da hans Forsøg havde forarmet ham i den Grad,
at han af Mangel paa Ildebrændsel maatte ligge
i Sengen for at holde sine kemiske Apparater i den
rette Temperatur. En Gang da han mente at have naaet
Maalet og holdt Glasset med den Vædske, der skulde
frembringe de vises Sten, i Vejret og med Henrykkelse
vendte og drejede det, da faldt det fra ham og knustes
paa Gulvet; men ufortrøden opsamlede han det spildte
og begyndte forfra igjen.

Saaledes levede han med sine Døtre et kummerligt Liv,
indtil Etatsraad Ove Ramel til Basnæs 1681 lod gjøre
Exekution i Borreby for et Gjældsbrev, han havde
kjøbt af en holstensk Adelsmand, og skjønt han tilbød
D. Ophold for Livstid paa Borreby som Ven og Broder,
vandrede denne med Stav i Haand og sit alkymistiske
Glas i Barmen til Smedstrup, hvor han lejede sig ind
i et Hus for en Sommer; der fra drog han til Jylland,
hvor han døde 1691, 75 Aar gammel, og begravedes i
Viborg Domkirke. 
Han ægtede 1645 Else Kruse, der døde 1667,
40 Aar gammel, Datter af Jørgen K. til Ryomgaard og
Beate Biilow.

Danske Herregaarde III: Borreby.
Danske Saml. 2. R. V, 69 ff.
Friis, Underretn. om Schielschiør S. 198 f.

G. L. Wad.



Dagmar, --1212, Valdemar Sejrs første Dronning,
var en Datter af Kong Premysl Ottokar I af Bøhmen og
Adela af Meissen. Ottokar havde levet henimod en Snes
Aar i Ægteskab med sin Hustru, da han under Paaskud
af Nærhed i Slægtskab mellem dem søgte Skilsmisse
(o. 1198) og ægtede Constantia af Ungarn. Adela drog
med sine Børn, 1 Søn og 3 Døtre, til sin Hjemstavn
og søgte forgjæves ved Pavens Hjælp gjennem en lang
Aarrække at blive gjenindsat i sine Rettigheder;
hun døde i et af hende stiftet Kloster i Meissen
1211. En af Døtrene blev Abbedisse og betragtedes
efter sin Død som Helgen, en anden giftedes til
Bajern. Den tredje, D., førtes til Danmark som Kong
Valdemars Brud 1205. Formodentlig har Moderens haarde
Skæbne tidlig modnet D. og bragt de smukkeste Sider
af hendes Karakter til Udvikling, vist er det i alt
Fald, at ingen dansk Dronning har som hun vundet
Plads i Folkets Kjærlighed og til Gjengjæld naaet at
blive skildret i Samtidens og den nærmeste Eftertids
Digtning som Mønsteret paa en trofast Hustru og
ydmyg Kristen og som den Fyrstinde, der ikke mindre
paa Bryllupsmorgenen end i Dødsøjeblikket virker og
beder for Lettelse i de lidendes Kaar.

Allerede det Navn, som de danske gave hende,
vidner herom. «Margareta var hendes rette Navn,
Dagmar hed hun for hendes Vænhed», siger en gammel
Krønnike. Hendes kirkelige Navn var Margrethe; det
andet, slaviske Navn Dragomir («Fredsæl») blev
af de danske omdannet til Dagmar -- som tidligere
Vladimir var bleven til Valdemar -- og opfattedes
folkelig som Dagens Mø (Dag-Maar). I øvrigt melde
de historiske Kilder kun lidet om hende; dog vide
de, som Folkeviserne, at hun udvirkede hos Kong
Valdemar Frihed for hans Slægtning Bisp Valdemar,
der i 13 Aar havde været hans Fange. 1209 fødte
hun Sønnen Valdemar. Efter ikkun 7 Aars Ægteskab
døde hun 24. Maj 1212. Om hendes sidste Sygdom og om
Valdemars ustandselige Ridt, da han kaldes til hendes
Sotteseng, har en af vore skjønneste Folkeviser sunget
med gribende Enfold; da Valdemar knæler ved Baaren,
kaldes hun endnu en Gang til Live og udtaler for sin
Ægtefælle sine sidste fromme Ønsker ligesom ogsaa
den nagende Selvbebrejdelse over 
den ene Synd at have «om Søndagen sine Ærmer
snørt». D.s Grav er i Ringsted Kirke ved Siden af
Valdemars; da den aabnedes 1855, fandtes den tom.

Schiern, Hist. Studier II, 208 ff.
Grundtvig, Danmarks Folkeviser III.

Johannes C. H. R. Steenstrup.

 (Maria Sophie Frederikke D.), f. 1847, Kejserinde af Rusland">

Dagmar (Maria Sophie Frederikke D.), f. 1847,
Kejserinde af Rusland, Kong Christian IX's og
Dronning Louises næstældste Datter. Hun fødtes
i det gule Palais i Kjøbenhavn 26. Nov. 1847 og
blev døbt sammesteds af Slotspræst Paulli. Her
henlevede hun under den omhyggeligste Opdragelse
sit Ungdomsliv, indtil hendes Fader besteg Danmarks
Trone, da hun lige fyldte 16 Aar. 28. Sept. 1864
forlovedes Prinsessen paa Bernstorff Slot med den
russiske Storfyrsttronfølger Nicolai Alexandrowitsch
(f. 20. Sept. 1843), og kort efter sendtes den
russiske Præst Janitscheff til Kjøbenhavn for at
undervise hende i den russisk-græske Konfession, men
allerede 23. April 1865 døde Storfyrsttronfølgeren i
Nizza. 23. Juni 1866 blev Prinsessen paa Fredensborg
Slot forlovet med hans Broder, den daværende
Storfyrsttronfølger Alexander Alexandrowitsch
(f. 10. Marts 1845), og 22. Sept. s. A. forlod hun
Kjøbenhavn. I St. Petersborg fik Prinsessen en
stor, højtidelig Modtagelse, opholdt sig 4 Uger
paa Peterhof og Zarskoë og antog 24. Okt. den
russiskgræske Konfession. S. D. udnævntes hun til
Storfyrstinde under Navn af Maria Feodorowna, og
9. Nov. stod Storfyrsttronfølgerparrets Formæling
i Vinterpaladset i St. Petersborg. Efter Kejser
Alexander II's Død 13. Marts 1881 besteg hun med
Alexander III Ruslands Trone. Sammen med sin Gemal
har hun aflagt hyppige længere Besøg hos sine Forældre
i Danmark.

H. R. Hiort-Lorenzen.



Dahl, Bendt Treschow, f. 1836, Sprogmand,
Søn af nedennævnte F. P. J. D. Han er født i
Hillerød 25. Juli 1836, blev Student 1856 og tog
filologisk-historisk Embedsexamen 1868. Efter i nogle
Aar at have virket som Privatlærer i Slagelse blev
han 1872 ansat som Organist i Korsør, hvor han 1873
ægtede Marie Louise Molbech (f. 1848). 1883 blev
han Organist i Nakskov, men opgav denne Stilling
1889 og har siden opholdt sig i Kjøbenhavn. -- 
Hans Hovedinteresser have været Musik og Sprog. Af
musikalske Kompositioner, han har udgivet, kan nævnes
«7 Sange med Piano-Akkompagnement» (1872). Paa
litterært Omraade har hans Interesse for de gamle
Veltalenhedslærere affødt et Par Afhandlinger i
Tidsskriftet «Vor Ungdom» og har i hans øvrige
Produktion ligeledes 
sat Frugt i hans vellykkede «Dansk Stillære» (1889),
en Art Fortsættelse af den i flere Henseender
fortjenstfulde og selvstændige Bog, han 1884 udgav
under Titel af «Bidrag til dansk Sætningslære».

M. Lorenzen.



Dahl, Carl Bodilius August, 1810-70, Stiftamtmand, en
Søn af Kapitajn, Overkrigskommissær og Landinspektør
Johannes D., Ejer af Aarhus Mølle (f. 1775 d. 1815),
og Kirstine Fogh (f. 1780 d. 1834), fødtes 1810
(døbt 1. Avg.) i Aarhus, blev 1829 Student fra
denne Bys lærde Skole, 1834 juridisk Kandidat,
s. A. Volontær i danske Kancelli, 1841 Kancellist
sammesteds, 1845 Kancellisekretær, 1847 Fuldmægtig
i Kancelliets 3. Departement, 1848 Kontorchef og
Departementssekretær i Justitsministeriet samt
Kancelliraad, overtog ved Indenrigsministeriets
Oprettelse i Slutningen af samme Aar Stillingen
som Chef for Kontoret for Kommune- og Næringssager,
blev 1850 Justitsraad og konstitueredes s. A. som
Departementschef i Indenrigsministeriet, i
hvilken Stilling han 1852 fik fast Ansættelse, blev
s. A. Medlem af den extraordinære Tiendekommission,
udnævntes 1854 til Etatsraad, fungerede 1855-56 som
Direktør for det samlede Indenrigsministerium, var end
videre Medlem af Bestyrelsen for den i Anledning af
Pengekrisen 1857 oprettede midlertidige Laanekasse
for Kongeriget, fungerede tillige fra 1859-62 med
Undtagelse af den korte Tid, i hvilken det Rotwittske
Ministerium bestod, som Direktør for Veterinær- og
Landbohøjskolen for Finansminister Fenger, blev 1859
Konferensraad, 1862 Amtmand over Vejle Amt og 1868
Stiftamtmand over Aarhus Stift, tog 1870 paa Grund af
nedbrudt Helbred sin Afsked og døde 20. Avg. s. A. paa
sin Broders Ejendom Mósgaard. Han var i Besiddelse af
en fast Karakter, stor Beslutningsevne og mangesidige
Kundskaber og lagde baade som Departementschef og
som Amtmand en ualmindelig Dygtighed og Nidkjærhed
for Dagen.

G. Kringelbach.



Dahl, Christian Florus Balduin, 1834-91, Musikdirigent. 
Balduin D. er født i Kjøbenhavn
6. Okt. 1834, Søn af Musiklærer ved Kjøbenhavns
Borgervæbning Jens Peter D. og Ane Christine
f. Lindberg. Allerede som Dreng medvirkede han i det
lille Orkester ved Pantomimetheatret i Tivoli, hvor
hans Fader dirigerede, og efter at han fra Sommeren
1864 havde været Anfører for Tivolis «Hornmusik» og
derved var bleven bekjendt som en flink Anfører, der
forstod at træffe Publikums Smag, blev han 1873, ved
Anbefalinger fra vore første musikalske Avtoriteter,
valgt til H. C. 
Lumbyes Efterfølger som Dirigent i Tivolis Koncertsal og
har der hævdet sin Plads, uddannet et fortræffeligt
Orkester, som ogsaa til Stadighed benyttes af
de første musikalske Foreninger i Kjøbenhavn,
og vundet fortjent Anerkjendelse. Ved ihærdig
i Aarenes Løb at fremføre en Mængde god populær
Musik, saa vel af Klassikerne som af de bedste
nyere Orkesterkomponister, og ved ikke at gaa af
Vejen selv for større Opgaver har hans Virksomhed
vistnok bidraget ikke saa lidt til Musiksansens
Udvikling i de bredere Lag af Publikum i Hovedstaden,
ligesom han ogsaa med Held har givet en Række
Symfonikoncerter i Provinserne, i Skaane og nu sidst
(1890) i Hamborg. 1859 ægtede han Flora Marie Louise
Bagger. Han døde 3. Juni 1891. -- En Datter af ham, 
Agnes Christine D., er en dygtig Harpenistinde 
og er siden 1886 ansat i det kgl. Kapel.

H. W. Schytte, Musiklex.
Mendel u. Reissmann, Musikal. Convers. Lex., Ergänz.-Bd. S. 22.

S. A. E. Hagen.



Dahl, Emil Ferdinand, 1817-79, Guldsmed. 
Han er født 11. Juni 1817 i Kjøbenhavn, hvor hans Fader, 
Johan Gustav Adolph D., var Skræddermester; Moderen var
Else Marie f. Grønbech. Efter at have udlært rejste
han til Udlandet, hvor han arbejdede i Wien, Berlin,
Paris og London. 1847 gjorde han Mesterstykke,
1849 tog han Borgerskab, og 1850 etablerede han
sig i Kjøbenhavn. Han har særlig Betydning derved,
at han 1862 paa Verdensudstillingen i London var
den første danske Guldsmed, der viste Evropa danske
Smykker i oldnordisk Stil. 1863 blev han udnævnt
til Hofjuvelér. Han døde 25. Okt. 1879. 18. Jan.
1851 ægtede han en Datter af Skræddermester Lund,
Jacobine Cathrine L., f. 24. Okt. 1827, der som Enke
overlever ham.

C. Nyrop, Meddelelser om dansk Guldsmedekunst, 1885.

C. Nyrop.



Dahl, Frederik Clemens Bendtsen, f. 1822,
Realskolebestyrer. D., Søn af ndfr. nævnte
Professor Fr. Pet. Jac. D., blev født i Hillerød
10. Febr. 1822. Han modtog sin første Undervisning
i Hjemmet, sattes derpaa i Frederiksborg lærde
Skole og senere i Metropolitanskolen, fra hvilken
han 1842 dimitteredes til Universitetet. Her og
ved den polytekniske Læreanstalt, ved hvilken han
1846 tog Examinandexamen, hørte han Forelæsninger
især over Mathematik, Fysik og Filosofi, vandt
1845 Universitetets Guldmedaille ved Besvarelsen
af en historisk-geografisk Prisopgave og tog
1852 Magisterkonferens i Filosofi. 1847 ægtede han
Constance Maria Døderlein, f. 27. Sept. 1817, Datter
af kgl. Livmedikus, Stadsfysikus, 
Dr. med. Jens Grønbek D. i Christiania. Fra Jan. 1867
har han været Bestyrer af Slagelse Realskole. I
Jan. 1879 valgtes han til Medlem af Folketinget i
Sorø Amts 3. Valgkreds og har til Dato stedse været
gjenvalgt. Som Politiker hører han til Højre. --
Foruden forskjellige Oversættelser af ældre og
nyere filosofiske Arbejder (Platos «Theætetus»
og «Meno», Schweglers «Geschichte d. Philosophie
im Umriss») har D. udgivet et Par selvstændige
filosofiske Arbejder: «Om Forskjellen mellem
Platos og Aristoteles' Naturfilosofi» (1854) og «Om
Naturbegrebets Grundmomenter» (1859) og ligeledes
et Par pædagogiske Smaaafhandlinger: «I Skolesagen»
(I-II, 1870). Forskjellige mindre Arbejder fra hans
Haand findes desuden i Tidsskrifter, Dagblade og
Skoleprogrammer, ligesom han har medvirket ved de
sidste Udgaver af L. Meyers og F. P. J. Dahls store
Fremmedordbog. D. er den første, som her hjemme
har taget Ordet for en organisk Forbindelse af de
forskjellige Slags Skoler (s. Lindes «Meddelelser»
f. 1884, S. 83).

K. Kroman.

 1788-1864, Sprogmand">

Dahl, Frederik Peter Jacob, 1788-1864,
Sprogmand. Født 5. Avg. 1788 i Slangerup, hvor
hans Fader, den senere Sognepræst til Skjævinge
og Gjørløse Frederik D. (f. 1749 d. 1813), en
Søn af nedennævnte Hans Jørgen D., den Gang var
residerende Kapellan. Moderen var Anna Margrethe
f. Dahl, en Præstedatter fra Asnæs. Efter i 4 Aar
at have besøgt Frederiksborg Skole dimitteredes
han 1804 til Universitetet og tog 1812 theologisk
Embedsexamen med Udmærkelse ved denne Prøve som ved
alle de tidligere. Hans indholdsrige akademiske Liv
i Kjøbenhavn fandt sin Afslutning ved, at han 1816
overtog Posten som konstitueret Docent i Filosofi ved
Universitetet i Christiania, men allerede næste Sommer
maatte han af Helbredshensyn trække sig tilbage. 1818
kom han som Overlærer tilbage til sin kjære, gamle
Skole i Frederiksborg og virkede nu her indtil 1840,
da han paa Grund af langvarig Øjensvaghed maatte
søge sin Afsked. 1841 blev han som Kjøbstaddeputeret
valgt til Østifternes Stænderforsamling, men ved
Salg af sin Ejendom i Hillerød mistede han allerede
Aaret efter sit Sæde. Resten af sit Liv henlevede
han som Privatmand i Kjøbenhavn. Tit. Professor
1854. Død 16. Jan. 1864. -- 1819 havde han ægtet
Tønnesine Antoinette Langøe (f. 1795 d. 1864), Datter
af Koffardikapitajn T. S. L.

D. var en meget kundskabsrig Mand, hjemme paa mange
af Videnskabens Omraader, men som Forfatter er det
dog væsentlig ved sproglige Arbejder, at han har sin
Betydning. Under sit 
Ophold i Frederiksborg, hvor hans Undervisning i Modersmaalet 
særlig fremhæves af hans berømte Discipel J. N. Madvig, udgav han 
en klar og velordnet «Oversigt af den danske Retskrivningslære» 
(1823), af hvilken et enkelt Afsnit optoges til mere udtømmende 
Undersøgelse i en egen Afhandling: «Om Toneholdet i det danske
Sprog», hvoraf dog kun Begyndelsen (1. Hæfte) udkom (1836). 
Ligeledes i Frederiksborg optraadte han mod Torkil Badens 
Supplement til Molbechs Ordbog I-II med et Par andre saakaldte 
Supplementer (1834-35), og Striden med T. Baden, som han førte 
med stor Slagfærdighed og kritisk Dygtighed, affødte yderligere
hans «Aftvungne Bemærkninger til «Roma Danica»» (1838). I 
Kjøbenhavn, hvor han 1844 -- atter til Forsvar for C. Molbech -- 
havde et mindre Sammenstød med I. Levin i Anledning af den af 
det Holbergske Samfund paabegyndte Udgave af Holbergs Komedier,
er hans litterære Virksomhed betegnet ved hans omhyggelige Udgave 
af P. E. Müllers «Dansk Synonymik» (2. Udg. 1853) og ved 
Besørgelsen af et Par Udgaver af Ludv. Meyers Fremmedordbog, 
hvori han har nedlagt en ikke ringe Kundskabsfylde, og som under 
hans (og senere hans Sønners) Hænder i stedse voxende Grad er
bleven en meget søgt og skattet Haandbog.

Erslew, Forf. Lex.
Illustr. Tid. V, 141.
J. N. Madvig, Livserindringer S. 60.

M. Lorenzen.



Dahl, Hans Jørgen, 1694-1779, Regimentsskriver, Landmand, 
en Søn af Præsten Jacob Christensen D. i Faarevejle i Ods Herred, 
fødtes i Vig. Han opdroges fra sin tidlige Ungdom til Landvæsenet,
blev 1736 Forvalter over det ene frederiksborgske Rytterdistrikt, 
1745 Regimentsskriver over Kjøbenhavns Amts Rytterdistrikt 
og forblev i denne Stilling indtil 1771, da han efter længere Tids 
Svagelighed afskedigedes med Pension ved en Kabinetsordre. Snart
efter blev der dog anlagt Sag imod ham for Mangler i de Regnskaber, 
han havde at gjøre Rede for, og denne Sag trak ud til efter hans Død, 
som efter langvarige Lidelser indtraf 16. Sept. 1779. Dommen
gik hans Bo imod og kunde vel ikke andet; men at han ikke havde 
handlet af Egennytte, og at han til almennyttige Foranstaltninger havde 
anvendt -- om end uden Bemyndigelse -- langt større Summer 
end dem, han droges til Ansvar for, synes sikkert. Utvivlsomt er
det i ethvert Fald, at han nød stor Anseelse ikke alene som en 
aarvaagen og nidkjær Embedsmand, men tillige som en erfaren og 
virksom Landmand, der paa mange Maader arbejdede for 
Landbrugets Fremme i sit Distrikt ved at indføre
forbedrede Agerdyrkningsredskaber, udgrave
Tørvemoser, sætte udyrkede Jorder i frugtbringende
Stand, besaa betydelige Strækninger med Skovfrø,
udbedre Vejene osv. Faa højere Steder var han desuden
en varm Talsmand for Distriktets Bønder, som han ved
selv at udsætte Præmier og paa andre Maader utrættelig
opmuntrede til Flid og Vindskibelighed. Forskjellige
af sine Erfaringer paa det landøkonomiske Omraade lod
han offentliggjøre ved Trykken. -- Han var gift med
Dorothea Magdalene f. Schäffer, der overlevede ham.

Nyerup, Lit. Lex.

G. Kringelbach.



Dahl, Johan Christian, 1764-1821, Læge, var født i
Preetz, hvor Faderen, Johan Matthias D., den Gang var
Sagfører, og blev 1783 dimitteret fra Ribe Skole. En
Onkel, der havde Ansættelse i Rusland, foranledigede
ham til i 1786 at drage til St. Petersborg, hvor
han blev Privatlærer i en Kollegieassessor Freytags
Hus. Efter at være bleven forlovet med dennes Datter
begav han sig 1789 med sin Svigerfaders Understøttelse
til Jena for at studere Medicin. 1791 promoveredes
han i Erlangen og vendte tilbage til Rusland,
hvor han efter en Examen for Collegium medicum i
St. Petersborg 1792 blev Fysikus i Gatschina, 1796
Gouvernementslæge i Petrosowodsk og kort efter i
Luganskoje. 1804 udnævntes han til Hofraad og samtidig
til Medicinalinspektør for Sortehavsflaaden, med
Station i Nikolajew. I denne vigtige Stilling vandt
han megen Anerkjendelse og blev 1809 Kollegieraad,
1816 Statsraad. Hans Død indtraf 5. Okt. 1821. --
En Søn, Valdemar Ferdinand (Vladimir Ivanowitsch)
D., gjorde sig meget bekjendt og berømt som Læge,
Naturforsker, Lingvist og belletristisk Forfatter
(i sidstnævnte Henseende under Psevdonymet «Kosak
Luganskij»).

Kjøbenhavns Skilderi 1826, Nr. 9.
Thaarup, Fædrenelandsk Nekrolog 1821-26 S. 6 ff.
Biogr. Lex. der hervorrag. Aerzte II.

Jul. Petersen.



Dahl, Kristen Hans Jørgen, f. 1830, sproglig
Forfatter, Søn af ovennævnte F. P. J. D. Født i
Hillerød 31. Avg. 1830, Student fra Metropolitanskolen
1849 og theologisk Kandidat 1855. Efter i
Aarene 1855-63 at have virket som Lærer ved østre
Betalingsskole i Kjøbenhavn blev han 1863 Kapellan
i Fjelsted-Harrendrup, Fyns Stift, 1865 Kateket
og Overlærer i Svendborg, 1873 Sognepræst for
Skorup-Tvilum, Aarhus Stift, 1881 Sognepræst for
Havrum-Sal i samme Stift samt endelig 1889 Sognepræst
for Kjeldby Menighed paa Møen. 1865 ægtede han Andine
Henriette Henriksen, f. i 
Christiania 1842. -- Hans varme Kjærlighed til
Modersmaalet, en Arv fra hans Fader, har -- uden i
strængere Forstand at gjøre ham til Videnskabsmand --
givet sig Udslag i en Række større og mindre Skrifter,
hvori han med usvækket Iver har virket for Sprogets
Renhed, for Fremmedords Afløsning med Ord af nordisk
Rod, som han med ikke ringe Flid har fremdraget
fra ældre og nyere Kilder og derved tillige ydet
sit Bidrag af Forarbejder til en fremtidig dansk
Ordbog. Efter det første lille Skrift, «100 danske
Ord» (1868), fremkom 1875 nans omfangsrige «Dansk
Hjælpeordbog», og blandt hans senere Arbejder kan
end videre nævnes «F. C. Sibbern og Modersmaalet»
(1884) med en hel lille Sibbernsk Ordbog samt Skriftet
«Vort Kirkemaal» (1888), der har øvet en ikke ringe
Indflydelse paa den Form, hvori Forslagene til
Fornyelse af Salmebogens rituelle Del nu foreligge.

Elvius, Danmarks Præstehist. 1869-84 S. 185.

M. Lorenzen.



Dahl, Nicolai Thomas, d. 1777, s. Dall.



Dahl, Niels Carl Michaelius Flindt, 1812-65,
Marinemaler, var Søn af Kammerraad, Toldinspektør
D. i Faaborg og blev født der 24. Marts 1812. Fra
1830 besøgte han Kunstakademiet, samtidig med at
han hos Eckersberg uddannede sig til Sømaler
og med Iver lagde sig efter Perspektivens
Studium. Han begyndte at udstille 1837, og 1849
vandt han den Neuhausenske Pengepræmie for «Skibe,
der ere passerede Kronborg». Han fik Akademiets
Rejseunderstøttelse i 2 Aar og opholdt sig mest i
Italien og ved Middelhavet. Med grundigt Kjendskab
til Skibenes Udseende og Perspektivens Love forstod
han ikke at forene sand malerisk Frihed nok til
ret at give hans Billeder kunstnerisk Værd. Hans
betydeligste Arbejde «Søtræfningen ved Helgoland» i
den kgl. Malerisamling, hans sidste større Arbejde,
tiltaler mere ved sin jævne Troværdighed end ved Liv
og Friskhed. D. blev 1844 gift med Pouline Birgitte
Weber (d. 1850).

Weilbach, Konstnerlex.
Illustr. Tid. 1865, Nr. 291.

Ph. Weilbach.

 1807-72, Politiker, Stiftamtmand">

Dahl, Torkild Christian, 1807-72, Politiker,
Stiftamtmand, blev født i Aarhus n. Sept. 1807
og var en Broder til ovennævnte C. B. A. D. Han
dimitteredes fra Aarhus Skole 1827, blev 1834 juridisk
Kandidat og efter nogle Aars Virksomhed som Amts- og
Herredsfuldmægtig 1837 Overretsprokurator ved Viborg
Overret. I 1838 kjøbte han sammen med en Ven Mosgaard
(ved Aarhus) 
med Gods og blev 1844 Eneejer af dette smukke
Herresæde. Allerede tidlig sluttede han sig til
det national-liberale Parti, blev 1847 valgt til
Stænderdeputeret for Sædegaardsejerne i Aarhus
Stift og mødte i Viborg 1848. I dette bevægede Aar,
hvor en stor Del af Jylland var besat af preussiske
Tropper, var han fra Maj til Okt. konstitueret
Amtmand i Skanderborg Amt. Til den grundlovgivende
Rigsforsamling valgtes han i Aarhus Amts 3. Kreds,
og han var Sekretær i Grundlovsudvalget, et Hverv,
som stillede store Fordringer til Indsigt og
Arbejdsevne. Ogsaa han blev, som andre af Grundlovens
Fædre, strax Offer for den demokratiske Strømning og
faldt igjennem i sin Kreds ved Valget i Dec. 1849, men
valgtes endnu i samme Maaned til første Landstingsmand
for 9. Kreds. Uden at være nogen fremragende Taler
tog han gjennem en Række Sessioner livlig Del i
det parlamentariske Arbejde og sad ligeledes fra
1856 i Rigsraadet. I denne Periode havde han tillige
adskillige offentlige Tillidshverv; han var Medlem af
den i 1849 nedsatte store Landbokommission, i 1851 --
52 Taxationskommissær paa Statsgodserne, Medindbyder
til og Medbestyrer af den jyske Kreditforening, fra
1852 Meddirektør for Daareanstalten ved Viborg. I
Okt. 1855 modtog han under Unsgaard Posten som Chef
for Indenrigsministeriets 2. Departement, og i 1858
blev han Stiftamtmand i Aarhus, hvormed senere
fulgte Udnævnelse til Kammerherre. 10 Aar efter
nødte svageligt Helbred ham til at søge sin Afsked,
og Natten mellem 4. og 5. April 1872 døde han paa
Mosgaard. 28. Maj 1852 havde han ægtet Eleonore
Emilie Andersen (Datter af Skibskapitajn A.), som
overlever ham.

D. var en ualmindelig fint dannet Mand med
mange aandelige Interesser. Han var Medstifter
af det jyske historisk-topografiske Selskab og
var nøje fortrolig med Fædrelandets Litteratur og
Historie. Ved Siden deraf var han praktisk dygtig,
en udmærket Forretningsmand og en samvittighedsfuld
Embedsmand. Aarhus skylder ham Anlægget af Fredensgade
og nogle tilstødende Gader, det første Skridt fremad
til Byens hurtige Udvidelse.

Illustr. Tid. XIII, 279.
Erslew, Forf. Lex.
F. Barfod, Dansk Rigsdagskal.

C. St. A. Bille.



Dahlén, Carl, 1770-1851, Danser. Den svensk fødte Danser
D., som i 1791 var flygtet fra Stockholm, fordi han
paa Theatret havde slaaet en af Kongens Kammerherrer,
der fornærmede ham, optraadte første Gang paa det
kgl. Theater i Kjøbenhavn som Danser 
25. Okt. 1791. Han havde en ualmindelig smuk Figur og
gjorde stor Lykke ikke blot ved sin Legemsskjønhed,
men tillige ved sin lette og yndefulde Dans;
derfor varede det heller ikke længe, før han,
der var en særdeles smagfuld Demi-Karakterdanser
og indtagende Elsker i Hyrdeballetterne, fik fast
Ansættelse som Solodanser, men længe varede det
heller ikke, inden han blev saa før, at han maatte
høre op med at danse. Man forsøgte nu at anvende ham
som Balletarrangør, og i denne Egenskab benyttedes
han ogsaa i en Del Aar, endskjønt han hverken havde
Talent for Komposition eller Arrangement. Vistnok
væsentlig af Hensyn til hans (ndfr. nævnte) Hustru
beholdt man ham i Theatrets Tjeneste, indtil han
endelig afskedigedes fra 1. Juli 1823. Han døde i
Kjøbenhavn 1. Dec. 1851.

Overskou, Den danske Skueplads III og IV.

Edgar Collin.



Dahlén, Johanne Elisabeth, 1767-1845,
Skuespillerinde. Jomfru Morthorst, der i en Alder af
17 Aar debuterede paa det kgl. Theater 21. Sept. 1784
som Charlotte i «Det foregivne Hexeri», var en
meget musikalsk ung Pige, der udmærkede sig ved en
usædvanlig blød og bøjelig Sopranstemme, der navnlig
egnede sig godt for Koloratursang. Hun blev derfor
snart af Vigtighed for Syngespillet, men anvendtes
samtidig meget i Skuespillet, hvor hun ikke uden Held
fremstillede naive og muntre Elskerinder. I flere Aar
indtog hun paa denne Maade en ikke ubetydelig Plads i
Repertoiret og vandt ikke ringe Bifald, om man end saa
vel i hendes Sang som i hendes Spil savnede egentlig
Varme og Følelse. Da hendes Ungdom var forbi, gik hun
over til at spille værdige Mødre og ældre Koner og
betraadte Scenen sidste Gang 4. Maj 1827 som Baronesse
Düthelm i «Det sidste Middel». Det fortjener at
bemærkes, at Jomfru M. var den første unge Pige ved
Theatret, der modtog Præmie af Theaterbestyrelsen «for
Dyd og ulasteligt Levned». Hun blev 16. Nov. 1792
gift med den ovfr. nævnte Carl D., afskedigedes ved
kgl. Resolution af 9. Juni 1827 og døde 28. Juli 1845.

Overskou, Den danske Skueplads III og IV.

Edgar Collin.



Dahlerup, Edouard August, 1812-82, Læge, blev født
9. Marts 1812 i Hillerød, hvor hans Fader, Hans
D. (d. 1838), var Vejfiskal, Hospitalsforstander
og Postmester. Hans Moder var Vilhelmine Marie
f. Birch. Efter i 1828 at være dimitteret fra sin
Fødebys Latinskole tog han 1835 den kirurgiske og
kort efter den 
medicinske Examen, var derpaa i nogle Aar Kandidat
paa Frederiks Hospital og foretog 1838-39 en
Udenlandsrejse, under hvilken han i Paris studerede
den nye franske Medicin. Kort efter sin Hjemkomst
blev han Reservemedikus ved Frederiks Hospital
og tog 1840 Licentiat-, 1841 Doktorgraden. Efter
sin Svoger O. L. Bangs Fratræden fra Hospitalets
Overmedikat var han i nogen Tid konstitueret i
Stillingen, 1843 blev han Rejselæge hos Christian
VIII, og fra 1845 til Kongens Død var han dennes
Livlæge. 1846 blev han Medlem af Frederiks Hospitals
Direktion. 1848 fik han Professortitelen, 1849 var
han konstit. Overlæge ved Garnisonshospitalet. 1852-60
redigerede han «Bibliothek for Læger». 1854 blev han
Medlem af Direktionen for Fødselsstiftelsen og samme
Aar Etatsraad. 1856-68 var han Borgerrepræsentant
og som saadan et meget aktivt og indflydelsesrigt
Medlem af Kommissionen for Kommunehospitalets
Oprettelse. 1860-73 var han Overmedikus paa
Frederiks Hospital, fra 1862 og til sin Død Medlem
af Sundhedskollegiet, 1865-70 Medlem af Direktionen
for det Classenske Litteraturselskab. 1870 blev han
Kommandør af Danebrog, 1874 Konferensraad. Han døde
24. Febr. 1882. Han ægtede 1848 Elizabeth Mac-Dougal
(f. 1827), Datter af Bibliothekar ved det Classenske
Bibliothek Gordon Mac-D.

Denne hans saa omfattende og fremskudte Samfundsvirken
var vel mindre betinget af nogen fremragende
Begavelse end af gunstige ydre Omstændigheder i
Forbindelse med en energisk Arbejdslyst; men sine
mange betydningsfulde Hverv udførte han med en aldrig
svigtende Iver og Samvittighedsfuldhed, ligesom han
ogsaa var i Besiddelse af en ikke ringe administrativ
Dygtighed. I sin mangeaarige kliniske Stilling
paa Frederiks Hospital viste han sig baade som en
meget omhyggelig Læge og som en dygtig Lærer for de
studerende. Nogen større videnskabelig Virksomhed
udfoldede han ikke.

Erslew, Forf. Lex.
Smith og Bladt, Den danske Lægestand, 5. Udg.
Bibl. f. Læger 6. R. XII, 331 f.
Illustr. Tid. 5. Marts 1882.

Jul Petersen.



Dahlerup, Hans Birch Baron, 1790-1872, Søofficer,
fødtes 25. Avg. 1790 i Hillerød og var Søn
af ovfr. S. 143 nævnte Hans D. og Sophie Marie
f. Birch. Oprindelig bestemt til Studeringerne gik
han fra Frederiksborg Skole ind paa Søkadetakademiet
1802 og tog 3 Aar senere Officersexamen med
Udmærkelse. Ikke 16 Aar gammel udnævntes han 1806
til Officer og kom strax i Virksomhed 
som tredjekommanderende paa Briggen «Lovgen» ved
Udbruddet af Krigen; senere hen samme Aar forflyttedes
han til Linjeskibet «Prins Christian», et af de faa
større Skibe, som var blevet sparet den danske Flaade
efter 1807. Efter et Togt til Norge kom Linjeskibet
om Vinteren til vore Farvande, hvor det krydsede
indtil 21. Marts 1808, da det ud for Sjællands Odde
under den energiske Kapitajn Jessen blev angrebet af
2 engelske Linjeskibe og 3 Fregatter og til sidst,
efter at være blevet sat paa Grund, maatte stryge for
Overmagten. D., som havde været syg under Kampen,
førtes som Fange først til Gøteborg og senere til
England; hans Broder Sekondlieutenant J. V. D. tillige med
den berømte Willemoës og flere faldt i Slaget. Efter
at være bleven udløst sendtes han 1810 til Norge og
fik her Kommandoen over 2 smaa Kanonskonnerter, der
i Ulsvaagen ved Bergen 22. Juli bleve angrebne
og til Dels ødelagte af armerede Fartøjer fra 2
engelske Fregatter. D. maatte overgive sig
og kom saaledes paa ny i Fangenskab. Paa Grund
af svækket Helbred forsattes han noget efter sin
Udløsning 1812 til Danmark, hvor han, efter at
have fungeret et halvt Aars Tid som Lærer paa
Søkadetakademiet, udsendtes til Bæltet med
et Rekognosceringsfartøj. I en tæt Taage
kom han her ind i en engelsk Konvoi og blev
da for tredje Gang tagen til Fange.

Efter Krigen gik D., som 1813 var avanceret
til Premierlieutenant og 1819 forfremmedes til
Kapitajnlieutenant, i Koffarditjeneste. Fra 1822-26
var han Lærer i Artilleri ved Søkadetakademiet, 1824
skrev han en «Almindelig Grammatik», var senere sammen
med L. de Coninck Redaktør af «Arkiv for Søvæsen»,
til hvilket han forfattede adskillige værdifulde
Bidrag. 1827 udsendtes han som Chef for Briggen
«St. Croix» til New-York og Vestindien,
2 Aar senere førte han, udnævnt til
Kapitajn, Vagtskibet ved Kjøbenhavn. 1838
hjemførte han som Chef for Fregatten «Rota» i
Middelhavet Thorvaldsen og en Del af hans Kunstværker,
hvilken Begivenhed er bleven foreviget
ved det bekjendte Freskomaleri uden paa
Thorvaldsens Musæum. 1840 forfremmedes han
til Kommandørkapitajn, og i 1846 ledsagede han den
daværende Kronprins Frederik til Spanien og Madeira.

Mod Forventning blev D., der 1847 var avanceret
til Kommandør, ikke anvendt ved Krigens Udbrud
1848. Da der kort Tid efter gjennem Marineministeren
Zahrtmann rettedes en Opfordring til ham om at gaa i
Østerrigsk Tjeneste for at reorganisere denne Stats
Marine, modtog han Tilbudet og forlod i Febr. 1849
Danmark mod Løfte om, at hans Nummer skulde blive ham
for beholdt, samt med Kontreadmirals Karakter. Ved sin
Ankomst til Østerrig fremstillede han sig for Kejseren
i Oimiitz og udnævntes strax til kgl. kejserlig
Viceadmiral og Feltmarskal-Lieutenant samt Marinens
Overkommandant. Det viste sig snart, at det Hverv,
D. her havde paataget sig, ingenlunde var let:
de østerrigsk-italienske Provinser vare i Oprør,
hvorved Marinen havde mistet sin Flaadestation Venedig
tillige med største Parten af sit Officerspersonel og
henved Halvdelen af sine Skibe 5 de tilbageværende
vare kun i maadelig Stand, Personellet dertil
stærkt demoraliseret og Organisationen grumme
utidssvarende. Ved sit bestemte, myndige Væsen
og med sine overlegne Kundskaber lykkedes det
ham imidlertid snart at sætte sig i Respekt,
saa at de første Arbejder kunde komme i Gang:
Indretningen af en Marinestation ved Triest samt
Lukning af de værste Huller i Organisationen. De
disponible Skibe udrustedes snarest mulig derefter,
og med disse tog han Station ud for Venedig, hvor
en regelmæssig Blokade endelig etableredes ved alle
Pomundingerne. Samtidig indesluttedes den oprørske
Stad til Lands af en Hær under Anførsel af den
gamle Radetzky og Feltmarskal-Lieutenant, Baron
Hainau. I et Krigsraad, der afholdtes kort efter,
at Cerneringen var fuldført, foreslog D. at lade
bygge 12 Kanonbaade og med disse at optage Kampen
paa Lagunerne, men Planen strandede paa Modstand fra
den østerrigske Krigsminister, som den Gang endnu
var Marinens øverste Avtoritet. Der var da intet
andet for end at udhungre Byen ved en Stræng Blokade,
og dette gjennemførte D. med stor Energi. Samtidig
fortsatte han sine Organisationsarbejder i Triest og
udviklede her en Virksomhed, der lige meget viste,
hvilken uhyre Arbejdsevne og hvilken glimrende
Forstand han var i Besiddelse af. Vel kom Marinen ikke
til at spille nogen blodig Rolle ved Belejringen,
men dens Andel i Byens Cernering var ikke desto
mindre af stor Betydning, ligesom den ogsaa havde
væsentlig Andel i Staden Anconas Overgivelse og
Fordrivelsen af Garibaldi, der forgjæves søgte at
trænge frem til Venedig ad Søvejen. D.s og Marinens
Fortjenester fik da ogsaa deres Paaskjønnelse,
da Radetzky efter Venedigs Indtagelse omfavnede
D. paa Marcus-Pladsen, hvor den faldne Bys Nøgler
overraktes dem. Han udnævntes til Gehejmeraad og
dekoreredes med Jærnkroneordenens Storkors, hvortil
ogsaa Paven føjede sin Anerkjendelse ved Storkorset
af St. Gregorius-Ordenen; med den førstnævnte Orden
fulgte Ret til at lade sig optage i den østerrigske
Friherrestand.
Indtoget i det overvundne Venedig efter Kapitulationen
og Indtrykkene fra de mange Festligheder, der
ledsagede denne Begivenhed, beskriver D. i sine
utrykte Memoirer paa fængslende Maade som noget af det
mest storartede, han nogen Sinde har oplevet, samtidig
med at han ikke kan frigjøre sig fra en stærk Sympathi
for disse italienske Oprøreres værdige Holdning,
uagtet han klart indsaa, at denne Følelse kunde bringe
ham i Konflikt med hans Pligter som Østerriger.

Da Felttoget hermed var endt, kunde D. nu
koncentrere alle sine Kræfter paa Reorganisationen
af Marinen. Virksomheden paa Værftet i Venedig
blev gjenoptagen, Etablissementet i Triest
udvidet samt en ny Marinestation oprettet i Pola;
nye Skibe sattes i Bygning, Marine-, Infanteri- og
Artilleriafdelinger dannedes, en ny Officersskole
anlagdes, Kadrene udrensedes, nye Reglementer
indførtes, Skibe udsendtes paa Togt, Besætninger
indøvedes, samtidig med at Havnevæsen og Kystpoliti
helt ned ad Dalmatiens Kyst organiseredes; kort sagt,
der blev arbejdet paa alle Omraader, og forbavsende
hurtig viste sig ogsaa Frugterne af hans ihærdige
Virksomhed. Det synes imidlertid, som om der sammen
med alt dette -- nu da den værste Fare var fra Haanden
-- begyndte en underjordisk Virksomhed, hvis Maal var
at faa Udlændingen fjærnet fra Bestyrelsen, og som
gav sig Udslag ved alle Haande Intriger af en Del
indflydelsesrige Land- og Søofficerer. Ved Aaret 1851
vare disse Bestræbelser naaede saa vidt, at Kejserens
Tillid til D.s Administration var ble ven rokket,
og D. tog da uden Vaklen den Beslutning at søge om
Afsked. Denne erholdt han med Pension, men samtidig
tilbød man ham dog en Stilling ved Kejserens Stab. For
D. havde Udsigten til en Hofcharge imidlertid intet
tillokkende; tilmed mente han, at da hans Hverv nu
til en vis Grad var bragt til en Afslutning, saa burde
han atter vende hjem til sit Fædrelands Tjeneste. Han
afslog derfor Tilbudet og rejste, efter at have faaet
sin Friherrerang anerkjendt, tilbage til Danmark.

Ved sin Hjemkomst havde han i Henhold til tidligere
Løfter ventet at kunne træde ind i sit Nummer. En
af hans tidligere Eftermænd, den ovfr. nævnte
Zahrtmann, var imidlertid, med Forbigaaelse af
nogle andre, avanceret til Kontreadmiral, og
der tilbødes nu D. Plads efter ham, tilmed kun i
Extranummer. Fornærmet herover trak han sig tilbage
og havde endda den Krænkelse, at man nægtede ham
Pension. En Slags Erstatning erholdt han vel, i det
man dekorerede ham med Storkorset (1851), men ikke
desto mindre
var det vedblivende med Sorg, at han saa sig udelukket
fra aktiv Virksomhed i sin Stand. Da derfor Ærkehertug
Ferdinand Maximilian, den samme, som senere fristede
en sørgelig Skæbne som Kejser i Mexiko, i 1861 var
bleven den østerrigske Marines øverstkommanderende og
opfordrede ham til atter at komme til Triest, fulgte
han villig Kaldelsen og ansattes nu som maritim og
teknisk Raadgiver, hjærtelig modtagen af tidligere
underordnede. Her henlevede han 2 Aar meget glad og
tilfreds over atter at kunne gjøre Nytte, men fandt
sig dog allerede i 1863 paa Grund af sit svækkede
Syn forpligtet til at indgive fornyet Begjæring
om Afsked. Ved Ærkehertugens indstændige Anmodning
bevægedes han imidlertid til at blive, men fortrød
det bittert, da Østerrig Aaret efter indvikledes i
Krig med hans Fædreland, uagtet man gjorde alt for
at mildne Forholdene for ham. I Juni 1865 trak D. sig
endelig tilbage, rejste atter hjem og henlevede sine
sidste Aar paa en lille Ejendom uden for Kjøbenhavn,
hvor han døde 26. Sept. 1872.

D. havde altid haft Kjærlighed til litterære Sysler;
foruden de alt nævnte Arbejder foreligger der fra
hans Haand «Natur, filosofiske og kulturhistoriske
Betragtninger» (1862), der røber stor Tænkning,
grundige historiske Kundskaber og en ikke almindelig
Evne som Stilist. Var det end i en forholdsvis ringe
Grad, at Fædrelandet kom til at nyde godt af D.s
store Evner og skarpe Forstand, vil han dog altid
her hjemme blive mindet som en af de mest betydelige
Personligheder, den danske Marine har ejet i sine
Rækker, ligesom han ganske sikkert har været en af
dem, der uden for Danmark har bidraget mest til at
hæve dens Anseelse.

D. var gift med Louise Margrethe L. f. van Dockum
(Datter af Viceadmiral Just van D.), f. 26. Jan. 1799
d. 14. Marts 1840.

Tidsskr. f. Søvæsen 1872.
Illustr.Tid. XIV, 17.
Erslew, Forf.Lex.

C. With.



Dahlerup, Jens Vilhelm, f. 1836, Arkitekt. Han er Søn
af Stiftsprovst Michael Henrik Ludvig D. og Susanne
Marie f. le Sage de Fontenay og fødtes i Norup
Præstegaard ved Mariager 4. Avg. 1836. Hans første
Tegneundervisning lededes af Adjunkt Høegh-Guldberg
i Aarhus lærde Skole, 1853 kom han til Kjøbenhavn
og gjennemgik fra 1856 Kunstakademiet, hvor han 1857
vandt den Neuhausenske Præmie i Dekoration, 1858 den
lille og store Sølvmedaille, 1859 Æresmedaillen,
1860 den Neuhausenske Præmie i Arkitektur, 1861 den
lille og 1862 den store Guldmedaille for Opgaven:
«en Domkirke i gothisk Stil». 1864-66 rejste han
i Udlandet 
for Akademiets store Stipendium, 1871 blev han Medlem
af Akademiet, 1875 titulær Professor. 1885 ægtede
han Marie Vilhelmine Koch, Datter af Provst Hans
Peter Christian K. og Alvilde Cordelia Vilhelmine
f. Jensen. D. er Elev af G. F. Hetsch og Henrik
Nebelong.

D. er og har været Medlem af utallige Udvalg
og Komissioner; han var saaledes Jurymedlem ved
Verdensudstillingen i Philadelphia 1876, Jurymedlem
og Arrangør ved Verdensudstillingen i Paris 1879. Han
er kunstnerisk Konsulent for Havnevæsenet fra 1870
(se hans Deltagelse i Havneprojektet 1889), for
Orlogsværftet fra 1880 (de kongelige Dampskibe
«Fyn», «Valkyrien», «St. Thomas» osv.). Han har
været Arkitekt for Tivoli, hvor Portalen og det
fantasifulde, maleriske Pantomimetheater fra 1874
ere de vigtigste Minder om hans Virksomhed, ligesom
han har arrangeret flere større Fester, f. Ex. i
Rosenborg Have 1869. Overhovedet er D. et afgjort
dekorativt Talent, og hans manuelle Tegnefærdighed
-- han tegner lige godt med højre og venstre Haand
-- er ganske betydelig; i sin Ungdom vaklede han
ogsaa mellem Maler- og Bygningskunsten. Derfor
er han naturlig kommet til at beskæftige sig en
Del med Kunsthaandværket og har leveret adskillige
Tegninger til Kunstflidslotteriet, f. Ex. til det
rigt udstyrede Nøddetræs saakaldte Dyremøblement i
Renæssancestil, ligesom han er kunstnerisk Vejleder
for Hertz' Guldsmeddeværksteder (f. Ex. Tempelopsatsen
i forskjelligartet Materiale 1888) og Sev. og
Andr. Jensens Møbelværksteder (f. Ex. det store
Rokokomøbel 1888). End videre kan i denne Sammenhæng
nævnes Monumenterne over Frederik VII i Hillerød,
L. N. Hvidt i Ørsteds-Parken, V. Topsøe paa Assistens
Kirkegaard 1883 og Ivar Huitfeldt paa Langelinje  1886 samt
Dronning Louises Bro '1887.

D. har ved sine Bygninger ofte arbejdet sammen med
andre; saaledes ved Kjøbenhavns Toldbodbygning 1868,
Iselinge Herregaard 1868 og Landboskolen i Lyngby 1868
sammen med F. C. Bøttger, ved Hotel d'Angleterre 1872,
Villaen Søro ved Frederiksdal 1884 og det med
første Præmie belønnede Projekt til et Kunstmusæum
1886 sammen med Georg E. W. Møller, ved det kongelige Theater 1872-74
og Byggeselskabets Ejendomme Nr. 5, 7 og 9 i Ny
Østergade sammen med Ove Petersen.

Blandt D.s andre Arbejder maa nævnes: Restavrationen
af Nysted Kirke 1861, Saxkjøbing Kirke 1863 (Arbejdet
udført af Ove Petersen) og Roholte Kirke ved Faxe
1884, Opmaaling af
Kirkebø-Ruinen paa Færøerne 1864 og Forslag til dens Bevaring,
en Trækirke ved St. Francisco og Jesuskirken i
Valby 1885 (ufuldendt); Knabstrup Hovedbygning 1863,
Landskabsmaler C. F. Aagaards Villa i Rosenvænget
1876, Prof. Munchs Villa ved Nysted 1878, Silkeborg
Badeanstalt 1882, Ny Carlsbergs Bryggerikomplex 1884;
Ombygningen af Folketheatret 1882 og forskjellige
Ejendomme i Bredgade og Amaliegade. Blandt hans
Projekter til større uopførte Bygningsværker kan
fremhæves: Victor Emanuels Monument i Rom 1883
(præmieret), en gothisk Frimurerloge i Christiania
1887 og Ny Carlsbergs (Kjøbenhavns) Glyptothek 1888.

D. er en højt begavet Arkitekt, i Besiddelse af rig
Fantasi og ualmindelig Arbejdslethed, men hans Smag
er ikke fuldt paalidelig, hvorfor man blandt virkelig
værdifulde Arbejder af ham kan træffe paa barokke
Underligheder. I Modsætning til den nyere danske
Bygningsskole har han kun undtagelsesvis anvendt
Middelalderens Stil med Murstenen som Hovedmateriale,
men som oftest i Puds eller huggen Sten fulgt den
italienske Renæssances Spor.

Weilbach, Konstnerlex.

Erik Schiødte.



Dahlmann, Friedrich Christoph, 1785-1860,
Historiker. D. var født 13. Maj 1785 i Hansestaden
Wismar, der indtil 1804 hørte til Sverige. Hans Fader,
Joh. Ehrenfried Jac. D., Syndikus, senere Borgmester,
troede at tilhøre den svenske Slægt af samme Navn,
som var introduceret paa Ridderhuset; Moderen, Lucie
Augusta f. Jensen, var fra Kiel. Disse Omstændigheder
bragte D. gjennem hele sin Ungdom i et særligt
Forhold til de nordiske Folk; han omfattede dem
med en levende Sympathi og en blandt hans Landsmænd
ualmindelig Forstaaelse; men han førtes ogsaa ved dem
ind i en Virksomhed, som blev skæbnesvanger for vort
Fædrelands politiske Udvikling.

17 Aar gammel sendtes han til Kjøbenhavn, hvor
hans Morbroder og Gudfader, Fr. Chr. Jensen, hidtil
Professor i Kiel, lige var bleven Deputeret i det
tyske Kancelli. Han blev indskreven ved Universitetet
og begyndte at studere Filologi; senere fik han Adgang
til det Schimmelmannske Hus, og der var en Tid Tale
om at ansætte ham som Lærer for Prins Ferdinand. Efter
Slaget ved Jena opholdt han sig flere Aar i Tyskland;
da det imidlertid ikke lykkedes ham at finde en varig
Virkekreds her, kom han i Efteraaret 1810 atter til
Kjøbenhavn, bestemt paa nu for bestandig at knytte sig
til Universitetet. Han tog Doktorgraden, blev Docent 
og fik Indfødsret. Han lagde sig efter det danske
Sprog og studerede den ældre og samtidige Digtning med
saa stor Iver, at han kunde udgive «Betragtninger over
Oehlenschlägers dramatiske Værker» (1812), som han
dog selv havde nedskrevet paa Tysk. Han var stærkt
betagen af den nordiske Oldtid og dens Gjenfødelse
i Oehlenschlägers Digtning; i Opfattelsen af denne
Digters Betydning stod han fuldstændig paa nordisk
Grund, i Modsætning til den almindelige Dom i Tyskland
baade den Gang og senere. Imidlertid kaldtes han ved
Morbroderens Indflydelse til Professor i Historie
ved Kiels Universitet (Maj 1812). Dermed var hans
Fremtidsbane anvist ham.

Medens han fra nu af kastede sig over de
historiske Studier i videste Omfang, fulgte han
tillige med den største Opmærksomhed de samtidige
Verdensbegivenheder, som han opfattede fra et rent
tysk-nationalt Standpunkt; ved Efterretningen
om Slaget ved Waterloo holdt han en begejstret
Festtale paa Universitetet. Samtidig blev han af
Ridderskabet kaldet til Sekretær ved dets staaende
Udvalg («fortwährende Deputation»). Det kunde da ikke
undgaas, at han med sin endnu mangelfulde historiske
Kundskab og sine stærke nationale Sympathier kom ind
paa en slesvig-holstensk Opfattelse af det danske
Monarkis statsretlige Forhold og med sin aabne
Sans for den nyere Tids politiske Ideer blev en
veltalende Ordfører for Hertugdømmernes formentlige
Forfatningskrav. I Forening med sine Kaldsfæller
begyndte han Udgivelsen af «Kieler Blätter», i
hvilke han nedlagde sine Tanker om en tidssvarende
Gjenoplivelse af de gamle slesvig-holstenske Landdage
efter engelsk Mønster med Tilsætning af borgerlige
deputerede, og som Ridderskabets Ordfører søgte han at
føre dem ud i Livet. Som et første Forsøg, foretaget
under højst uheldige Tidsforhold, mislykkedes hans
Bestræbelser dog aldeles: Forbundsdagen anerkjendte
ikke den holstenske Forfatning som faktisk bestaaende,
og enhver Tanke om fra dens Side at udstrække sin
Kompetence til Slesvig, blev bestemt afvist (1823);
men ikke des mindre var Spiren lagt til hele den
senere Bevægelse.

D. selv kom dog ikke til at deltage i denne; 1829
kaldtes han til Gøttingen, hvorfra han 8 Aar senere
maatte vandre i Landflygtighed som Deltager i den
bekjendte Protest mod Forfatningens Kuldkastelse;
efter nogle Aars Omflakken blev han 1842 Professor
i Historie i Bonn, hvilken Stilling han beholdt til
sin Død, 5. Dec. 1860. I det store Forsøg paa at
grundlægge et nyt tysk Enhedsrige, som gjordes i
Frankfurt 1848, spillede han en fremragende Rolle
som en af Førerne for det nationale Parti.

Af Betydning for vor Historie ere især 3 af hans større Skrifter: 
«Forschungen auf dem Gebiete der Geschichte» I (1822), Neocorus' 
«Chronik des Landes Ditmarschen» (I-II, 1827) og «Geschichte 
von Dänemark» (I-III, 1840-43). Især det sidste, omfattende 
ogsaa Norge og Island, fra Oldtiden til Reformationen, hører til 
det bedste, som paa Tysk er skrevet om de nordiske Folk, og 
henregnes af hans Landsmænd med rette «zu den Perlen unserer 
historischen Literatur».

A. Springer, F. C. Dahlmann, I-II, 1870-72.

A. D. Jørgensen.



Dahlstrøm, Frederik Christian Emil, 1815-94, Stiftamtmand. 
D., en Søn af Overkrigskommissær, Prokurator Nicolai Christian D. 
(f. 1784 d. 1824) og Louise Frederikke f. Lund (f. 1787 d. 1871), 
fødtes 20. Dec. 1815 i Roskilde, blev 1831 Student fra sin Fødebys 
lærde Skole, 1835 juridisk Kandidat, 1838 Volontær i danske 
Kancelli, 1840 Avditør i Armeen og Kancellist ved Generalprokurørforretningerne, 
1842 tillige Kancellist i danske Kancelli, fungerede 
1838-46 som Sekretær hos de kgl. Kommissarier ved 
Provinsialstænderforsamlingerne i Roskilde og Viborg, blev 1847 Fuldmægtig 
i danske Kancellis 2. Departement, 1848 Departementschef i 
Justitsministeriet og Justitsraad, 1850 Etatsraad, 1856 Stiftamtmand over 
Aalborg Stift, blev 1864 beskikket til overordentlig Regeringskommissær 
for Nørrejylland under den paa Londonner-Konferencen 
besluttede Vaabenhvile, var 1864-66 Medlem af Rigsraadets Landsting, 
blev 1865 Kammerherre, 1871 Medlem af den i Aabenraa 
sammentraadte internationale Kommission til Undersøgelse af de 
fra Slesvig udvandrede værnepligtiges Stilling, s. A. Kommandør 
af Danebrog, 1879 Storkors af Danebrog og entledigedes 1886. 
Han ægtede 23. Maj 1843 Sophie Wilhelmine Bertha Ørsted (en 
Datter af Fysikeren Hans Christian Ø. og Inger Birgitte f. Ballum), 
f. 9. Jan. 1821 d. 17. Marts 1889. -- d. 26. Nov. 1894.

G. Kringelbach.



Dajon, Nicolai, 1748-1823, Billedhugger, hørte til en vistnok 
snarere fransk end, som der meldes, holstensk Familie, der allerede 
i Begyndelsen af det 17. Aarhundrede var bosat i Kjøbenhavn, og 
hvis Medlemmer gjennem flere Slægtled vare kongelige Boldmestre, 
Materialforvaltere eller Bygningskommissærer. N. D., en Søn af 
Materialforvalter Frands D. (d. 1794) og Agnete f. Plum (d. 1787), 
blev født 21. Jan. 1748. Han gjennemgik Kunstakademiet fra 1759-66, 
da han fik den store Guldmedaille; samtidig dermed uddannedes 
han i Billedhuggerkunsten hos Wiedewelt, der hørte til Familien D.s 
nærmeste Omgangskreds, og deltog saaledes bl. a. i
Arbejdet paa Frederik V's Monument i Roskilde
Domkirke. 1775 fik D. Rejsestipendium. Han var
i Italien til 1781 og blev efter sin Hjemkomst
Medlem af Akademiet (1783). Det var en kummerlig
Tid for Kunstnerne, særlig for Billedhuggerne, og
D., der tilmed kun var en Kunstner af tredje Rang,
hensad i mange Aar i den beskedne Stilling som Lærer
i Ornamentskolen, indtil han endelig 1803, efter
Wiedewelts Død, blev Professor ved Akademiet. Fra 1815-21
var han Akademiets Direktør. D. s Direktorat
var en højst bedrøvelig Tid baade for Akademiet og
for Kunsten, men om end D. s Mangel paa Energi og
Initiativ bærer sin Del af Skylden herfor, hviler dog
største Delen af Ansvaret paa Forholdene her hjemme
i det hele og paa de styrendes uforsvarlige Kølighed
lige over for Kunsten og dens Udøvere, og Forholdene
bleve ikke bedre, for Modelskolens Vedkommende endog
meget værre, efter D.s Bortgang.

Hans mest bekjendte Arbejder ere Statuerne «Tapperhed»
og «Borgerdyd» paa Bondefrihedsmonumentet,
Tordenskjolds Gravmæle i Holmens Kirkes Kapel og
A. P. Bernstorffs Buste paa Rosenborg. Af andre
Arbejder af D. kan nævnes Brystbillede af Kirurgen
Fr. Chr. Winsløw, en Jupiter fra 1774, en Paris
fra 1778 og hans Receptionsstykke «Østersøen».
Han udførte ogsaa adskillige Gravmonumenter,
mest særdeles tarvelige, som Weidenhaupts paa
Assistens Kirkegaard, Søren Gyldendals og Ole
J. Samsøes sammesteds og Magens' paa Holmens. --
D. var en venlig, beskeden Mand, velvillig mod alle
og afholdt af alle. Han døde 12. Dec. 1823. Han havde
aldrig været gift, men efterlod sig en naturlig Søn,
der dog ikke bar hans Navn.

Thaarup, Fædrenelandsk Nekrolog 1821-26 S. 184 f.
Personalhist. Tidsskr. 2. R. I.
Weilbach, Konstnerlex.
Meier, Wiedewelt, passim.

F. J. Meier.



Dalberg, Carl Anton Sciawitsky, f. 1835,
Officer. D. er født 5. Marts 1835 Paa Frederiksværk,
hvor hans Fader, Major Carl Gunder D., var Inspektør;
Moderen, Albertine Andrea, var født Tscherning. Efter
at have gjennemgaaet Landkadetakademiet fra
1848-53 udnævntes han til Sekondlieutenant med
Aldersorden fra 1852 og traadte i 1857 ind paa
den kgl. militære Højskole, hvor han gjennemgik
Generalstabsafdelingen. Efter at have modtaget den
videre Uddannelse som Generalstabsofficer ansattes
han i Jan. 1864 ved Armeens Overkommando, i hvilken
Stilling han forblev til Felttogets Slutning,
hvorefter han ansattes i Krigsministeriet. 
D., som i 1864 var bleven Premierlieutenant,
gjorde i 1867-68 Tjeneste ved den franske Armé i
Algier og avancerede i førstnævnte Aar til Kapitajn,
hvornæst han i et Par Aar virkede som Kompagnichef
ved 21. Bataillon. Allerede i 1870 ansattes han dog
som Stabschef ved fynske Brigade og blev dernæst i
1873 som Kapitajn af Generalstaben ansat først i den
taktiske Afdeling, dernæst i Krigsministeriet. Som
saadan blev han Sekretær i den under Kronprins
Frederik i 1879 nedsatte Kommission angaaende Hærens
Ordning, ligesom han ogsaa virkede i forskjellige
andre Kommissioner. I 1882 forfremmedes han
til Oberstlieutenant og ansattes som Chef for
17. Bataillon, men allerede i 1885 traadte han
paa ny ind i Generalstaben som Stabschef ved
1. Generalkommando. I 1883 og i 1888 overværede han
Manøvrer ved den tyske og den italienske Hær. 1890
blev han Oberst og Chef for 8. Regiment.

Ved sin Virksomhed i den øverste Hæradministration
fik D. et udstrakt Kjendskab til denne og antoges som
militær Medarbejder ved den af Forlagsbureauet udgivne
«Opfindelsernes Bog» og ved «Danmarks Statistik»,
udarbejdet af V. Falbe Hansen og W. Scharling, medens
han ligeledes sendte Beretninger om vort Hærvæsen
til det bekjendte Tidsskrift: Löbells «Militärische
Jahresberichte». Fra 1884 har han desuden
overtaget Redaktionen af «Militært Tidsskrift». --
16. Nov. 1869 ægtede D. Gerhardine Louise de Serene
d'Acquèria, f. 1846, Datter af Kammerjunker Prosper
L. de S. d'A., Arkivar i Udenrigsministeriet.

P. N. Nieuwenhuis.



Dalby, Christopher Hansen, 1566-1637, theologisk Forfatter. 
Han var født i Dalby i Sjælland og gik
i Roskilde Skole. Efter at han var bleven Student,
rejste han i flere Aar i Udlandet. 1590 kom han
fra Strasburg til Herborn, hvor han tog Ophold i
længere Tid og modtog Understøttelse af Greven af
Nassau. Siden rejste han i Frankrig og England. 1595
skal han have opholdt sig i Edinburgh. Efter
sin Hjemkomst var han, som det synes, en kort Tid
(1598) Hører ved Herlufsholm Skole, men utilfreds med
Forholdene i sit Fædreland vendte han 1599 tilbage til
Herborn og det nassauske Hof. Da han gik over til den
reformerte Kirke, gav Greven af Nassau ham strax en
Skoletjeneste og efter 3 Aars Forløb et Præsteembede,
i Nieder-Zeuzheim. 1615 besøgte han Danmark med
sine 3 «Pusiller». Men skjønt han fandt en venlig
Modtagelse hos flere danske Stormænd, lykkedes det
ham dog ikke 
at faa nogen Ansættelse i Hjemmet. Han vendte derfor tilbage til 
Nieder-Zeuzheim, hvor han døde 18. Marts 1637 i sit 72. Aar i Hadamar i Nassau. Undersøgelser 
om Stridsæmnerne mellem reformerte og Protestanter udgjøre det væsentlige 
Indhold af hans Skrifter.

Reformirte Kirchen-Zeitung 1902, Nr. 6 ff.
Personalhist. Tidsskr. VI, 152 f.

S. M. Gjellerup.



Dalgas, Carl Frederik Isak, 1787-1870, landøkonomisk 
Forfatter. C. D. fødtes 13. Marts 1787 i Fredericia, hvor Faderen, 
Jean Mark D. (f. 1752 i Lausanne, d. 1811), var Præst ved den 
reformerte Menighed; Moderen, Marie f. Aldebert, var fra Erlangen. 
17 Aar gammel kom han til Landbruget, fik sin første Uddannelse 
hos en holstensk Landmand (Valentiner), opholdt sig 1805-7 paa 
Taasinge, hvor Generallieutenant F. Juels Landbrug med Vexelbrug, 
Brakfrugtavl og Staldfodring den Gang vakte en vis Opsigt. Fra 
Valdemars Slot drog han til Kjøbenhavn, hvor han besøgte Veterinærskolen 
til 1808. S. A. begyndte han med offentlig Understøttelse 
en større Udenlandsrejse, Rejsen gik til Tyskland, Schweits og 
Frankrig, han tilbragte en Vinter paa Møglin hos «Fader Thaer», 
der i sit Testimonium omtalte ham «als einen sehr einsichtsvollen, 
scharfsinnigen, die ganze Theori und Praxis der Landwirthschaft 
umfassenden Oeconomen»; en Maaneds Tid lærte han Ostefabrikationen 
hos Fellenberg paa Hofwyl ved Bern, drog her fra til 
Frankrig for at sætte sig ind i Hampeavlen, nødtes imidlertid til 
at afbryde Studierne, før han selv havde ønsket det, da Faderen 
havde kjøbt en Landejendom, Margrethelund i Højen Sogn ved 
Vejle, og nu anmodede ham om at vende hjem for at bestyre 
denne Gaard. Efter 2¼ Aars Fraværelse er D. atter hjemme 
1810, overtager Gaardens Bestyrelse for Faderen, bliver 1813 efter 
Forældrenes Død selv Ejer af den og ægter s. A. Christiane Nisson, 
Datter af daværende Kontrollør N. i Ringkjøbing. Paa Ejendommen, 
som han senere gav Navnet Aldebertsminde, levede han Resten af 
sit Liv.

D. var en arbejdsom og energisk Mand, Dagen igjennem var 
han ved sit Landbrug eller i Haven, Aftenen anvendtes til litterære 
Sysler. De første 15-20 Aar, han ejede Aldebertsminde, vare vanskelige 
Aar for Landmanden; hvad der hjalp D. til at holde sig ved 
Gaarden, var, som han selv siger, «den ikke ubetydelige 
Fortjeneste», de skriftlige Arbejder gave ham. Hans landøkonomiske 
Skribentvirksomhed har ogsaa efter vore Forhold været af 
usædvanligt Omfang. I sin Selvbiografi (1860) nævner han saa vel sine 
originale Arbejder som de Skrifter, han har oversat
eller bearbejdet, de førstes Tal er 13, de sidstes 8;
desuden har han skrevet o. 500 Artikler af politisk
og landøkonomisk Indhold, bl. a. i «Vejle Amts
Avis», «Aarhus Stiftstidende», «Almuevennen»
og «Morgenposten», samt adskillige landøkonomiske
Afhandlinger i Olufsens «Annaler», «Landøkonomiske
Tidender», «Tidsskrift for Landøkonomi» og «Ugeskrift
for Landmænd». D. blev i sine yngre Aar anset for
en fremragende theoretisk Forfatter, enkelte af
hans Arbejder foreligge i flere Oplag, gjentagne
Gange hædredes han af Landhusholdningsselskabet,
og om hans Lærebog i Agerbrug for Bondestanden
skrev bl. a. Gehejmeraad Collin, at den havde
stiftet «uberegnelig Nytte». Der var dog ikke saa
lidt overdrevent i den Ros, der saaledes ydedes ham;
hans Skrifter ere af meget forskjelligt Værd, og bære
flere af dem end Vidnesbyrd om Forfatterens Dygtighed
og Energi, særlig fremragende og overlegne Arbejder
ere de ikke, og saa vel hans originale Arbejder
som Oversættelserne bleve ogsaa forholdsvis hurtig
ansete for forældede. Af D.s Skrifter kunne følgende
fremhæves: «Iagttagelser over Hampens Dyrkning»
(1812), «Forsøg til en kort og fattelig Lærebog i
Agerbruget til Afbenyttelse for den danske Bonde»
(1822), «Husdyrenes Behandling» (1831) og «Mine
Erfaringer i Landbruget» (1859); end videre har
han blandt de af Landhusholdningsselskabet udgivne
Amtsbeskrivelser beskrevet «Vejle Amt» (1826), «Ribe
Amt» (1830) og «Svendborg Amt» (1837); gjennem sine
Oversættelser har han endelig gjort tyske Forfattere
som Lobe, J. A. Schlipf, v. Schwerz, Knitzsch,
J. D. Martens og Kirchhof bekjendte her i Landet.

D. skrev et ret let og livligt, i de politiske
Artikler ofte yderlig gaaende Sprog, hans Avisfejder
vare uendelige, og oftere bragte de ham paa Grund
af hans iltre sydlandske Temperament i Konflikt
med Censuren. Han dømtes saaledes en Gang til en
Mulkt af 100 Rdl. og et Aars Censur for «utilbørlig
og fornærmelig Skrivemaade»; Mulkten blev betalt
af Bønder, og der bestod i det hele mellem denne
«Bondeven» og Omegnens Bønder et Venskabs- og
Tillidsforhold, der jævnlig gav sig karakteristiske
Udslag. Med hele sit Temperaments Varme havde D. i
sin Tid sluttet sig til det liberale Parti; «Frihed
er mit Løsen» -- skriver han -- «og min Frisindethed
er saa langt fra at kølnes med Aarene tvært imod
tiltaget». Han var udnævnt til Kammerraad (1836),
men i sin høje Alder frasagde han sig denne Titel,
«ønskende i Gjerningen at vise, at jeg ikke betragter
mig for mere end andre skikkelige Mennesker».

For Bønderne i en vid Omkreds var han en uegennyttig
Raadgiver og Hjælper, og mange Anmodninger bleve
rettede til ham om at stille sig til Folketingsvalg,
hvad han paa Grund af en stærk Døvhed imidlertid
afslog. I Tidens Løb havde han selvfølgelig ikke
faa offentlige Hverv at røgte, bl. a. var han
Formand for Sogneforstanderskabet i Højen og
Jerlev Kommune, Landvæsenskommissær og Formand for
et Assuranceselskab. D. døde 27. Marts 1870 paa
Aldebertsminde; ved hans Jordefærd samledes Bønder
fra nær og fjærn, saa der næppe før har været
et saa stort Følge i Højen Sogn.

C. Dalgas, Min Selvbiographi, 1860.
Landbrugsordbog I, 403.
Vejle Amts Avis 29. Marts 1870.
Erslew, Forf. Lex.

H. Hertel.



Dalgas, Carlo Edoardo, 1821-51, Dyrmaler. 
Begge Kunstnerens Forældre, Jean Antoine D. (f. 1788
d. 1835), Kjøbmand og dansk Konsul i Livorno og
Broder til den foregaaende, og Johanne Thomine
f. de Stibolt (f. 1792 d. 1871), var danske fødte,
men levede i Italien, hvor Sønnen blev født i Neapel
9. Nov. 1821 Han blev opdragen i Kjøbenhavn og besøgte
Kunstakademiet fra 1837. Efter at have udstillet
1843 vandt han 1847 den Neuhausenske Pengepræmie for
«Parti af et Dyrskue», solgte 1848 «En Faareflok»
til den kgl. Malerisamling og havde faaet Akademiets
Rejseunderstøttelse, da Krigen 1848 kaldte ham under
Fanen som frivillig. Han deltog i alle 3 Felttog
og var som Premierlieutenant med i Krigens sidste
Fægtning ved Møllhorst, hvor han blev haardt saaret
31. Dec. 1850 og udaandede 2. Jan. 1851. D. vilde
være Dyrmaler og havde allerede gjort alvorlige
Studier dels i den kgl. Malerisamling, hvor han
paavirkedes af de hollandske Dyrmalere, dels i Naturen
i Samkvem med unge, fremadstræbende Kammerater,
saa at han stod som et lovende Talent, da Krigen
standsede hans Virksomhed. I Kobberstiksamlingen
bevares en Del af hans Tegninger.

Weilbach, Konstnerlex.
Harbou, Nekrologer ov. de i 1850 faldne danske Officerer S. 105.

Ph. Weilbach.



Dalgas, Enrico Mylius, 1828-94, Ingeniør og Hededyrker. 
D., der er født 16. Juli 1828 i Neapel,
er en Broder til den foregaaende. Konsul D. havde
været en velstaaende Mand, men døde, ruineret ved
fejlslagne Spekulationer, allerede da Enrico D. var
7 Aar gammel. Moderen drog nu med sine Børn til
Kjøbenhavn og levede der i smaa Kaar, understøttet af
en Svoger, der boede i Livorno. Den unge Enrico kom
fra Efterslægtsselskabets Skole ind paa den militære
Højskole og blev 1849 Premierlieutenant, 
men afgik paa Grund af Krigen, i hvilken han tog
nogen Del, først 1853 fra Højskolen. Kort efter blev
han som Ingeniørofficer udkommanderet til Tjeneste
ved de store Vejanlæg i Jylland, hvor han snart som
Kapitajn fik et selvstændigt Distrikt med Bolig i
Holstebro, senere i Aarhus. Denne Virksomhed blev
af overordentlig Betydning for hans Fremtid, thi
ved at lede praktiske Vejbygningsarbejder rundt om
i Jylland, navnlig i den vestlige Del, fik han et
meget indgaaende Kjendskab saa vel til Befolkningen
og Samfærdselsforholdene som til Landets Terræn,
Jordbundsforhold og Vandløb, foruden at han lærte at
administrere paa en sparsommelig og energisk Maade.

Medens D. saaledes, til Dels i Selskab med Juristen
G. Morville, færdedes i Heden, modnedes efterhaanden
hans Plan at danne et Selskab til Frugtbargjørelse af
de jyske Heder, en Tanke, som Carstens (s. III, 406)
og Riegels forgjæves havde søgt at realisere. D. saa
med sit klare Blik for praktiske Forhold, at man først
og og fremmest burde stræbe at udbrede Kjendskab
til Jyllands Hedeegne, og han forstod, at man mere
burde arbejde paa at støtte og vejlede Hedeboernes
Opdyrkningsforetagender end paa for egen Regning at
bringe større Arealer under Kultur.

Efter nogle indledende Skridt dannedes i Aarhus
28. Marts 1866 «det danske Hedeselskab» med det
Hovedformaal at fremme Frugtbargjøreisen af de
jyske Heder, fortrinsvis ved at befordre Engvanding,
fremme Plantning og søge udvirket, at Vejene i Heden
bleve forøgede og forbedrede. Bestyrelsen kom til at
bestaa af F. Mourier-Petersen, G. Morville og, som
administrerende Direktør, D. Ved Landmandsforsamlingen
1866 i Aarhus lykkedes det D., der allerede forinden
havde skrevet et Par orienterende Afhandlinger: «En
Oversigt over Hederne i Jylland» og «Engvanding i de
jyske Heder», at skaffe Selskabet stor Tilslutning,
og i de følgende Aar blev han Sjælen i en ihærdig
Virksomhed, som bar Frugt i et hurtig stigende
Medlemstal og en tilsvarende Stigning i Tilskuddet
fra Staten og forskjellige Institutioner. I 1867-68
udkom hans «Geografiske Billeder fra Heden» I-II,
og i disse livlig skrevne Skildringer af Hedenaturen
lægger Forfatteren allerede de Egenskaber for Dagen,
der senere have præget hans litterære og praktiske
Virksomhed: en ualmindelig Evne til at iagttage og
til hurtig -- maaske lidt for hurtig -- at kombinere
Iagttagelserne til anskuelige Billeder, som undertiden
minde en Del om Blichers Noveller fra Heden, og som
trods de Indvendinger, man kan gjøre
mod Enkelthederne, i det hele taget vare ypperlig
skikkede til at vække det store Publikums Interesse
for «Hedesagen».

Siden har D. fortsat og udvidet sin Virksomhed,
støttet af sin varme Tro paa Hedesagens store
nationale Betydning, og det skyldes fremfor nogen
anden ham, at baade Landbrug og Skovbrug i Heden
have taget saa stort et Opsving i den sidste Snes
Aar. Saaledes har han ledet de storartede Anlæg
af Vandingskanaler og Mergelsporbaner, som have
frembragt Enge og Kornmarker, hvor der før kun var
Kær og Lynghede; han har søgt at fremme Kulturen paa
Hedemoserne for ogsaa at gjøre disse Strækninger
produktive, og han har bevæget en Række Godsejere
og, navnlig fra Midten af Halvfjerdserne, tillige de
egentlige Hedeboere til under Vejledning og Tilskud
fra Hedeselskabet at beplante 1 1/2 Kvadratmil
med Naaletræer, hvorefter en stor Del af Arealet
er paalagt Forpligtelse til stadig at behandles
og drives som Skov. Paa Hedeplantningens Omraade
har han virket meget for Indførelsen af den dybe
Reolpløjning, ved hvilken Allaget bliver gjennembrudt,
og for Udluftningen af Lyngskjolden, samtidig med
at han er optraadt som en ivrig Forkæmper for en
udstrakt Anvendelse af Bjærgfyrren (Pinus montana)
og har vakt en hidtil ukjendt Sans for Træplantning
og Havekultur i Vestjylland.

D.s Navn vil først og fremmest være knyttet til det
praktiske Arbejde i Hederne. Hans store Udholdenhed
og ualmindelige Arbejdsevne i Forbindelse med hans
fremragende Egenskaber som Fører have bevirket, at han
desuden har kunnet udgive Piecer om Skovplantning,
Engvanding, Mosekultur, Planteskoledrift m. m.,
samtidig med at han for en meget stor Del har skrevet
og redigeret Hedeselskabets periodiske Meddelelser,
har holdt en utallig Mængde Foredrag, Møder og
Sammenkomster om Hedesagen og har ledet Selskabets
store Centraladministration saa vel som Driften af
en Række ret betydelige Ejendomme, hvilke Selskabet
efterhaanden paa forskjellig Maade er kommet i
Besiddelse af. Hans betydeligste Skrifter ere,
foruden de ovennævnte «Geografiske Billeder fra
Heden», «Anvisning til Anlæg af Smaaplantninger,
levende Hegn og Pilekulturer» (1875), «Hedemoser
og Kærjorde» (1876), «Om Engvanding» (1877), «Om
Plantning i Jylland» (1877), «Regler for Behandling
af Planteskoler» (1884), «Fortids- og Fremtidsskovene
i Jyllands Hedeegne» (1883-85); den sidstnævnte
Afhandling er offentliggjort i «Hedeselskabets
Tidsskrift».

Det rette Tidspunkt for en Bedømmelse af Enkelthederne i
D.s praktiske Virksomhed og Skrifter er vel endnu
ikke kommet, men man vil sikkert til enhver Tid give
ham en fremragende Plads blandt de Mænd, der have
gjort sig fortjente af vort Jordbrugs Udvikling. Hans
Karaktermærke er sydlandsk Livlighed parret med jysk
Sej hed, Evnen til at føre militær Kommando paa
administrative Omraader, forenet med et ypperligt
Greb paa til enhver Tid at finde det aktuelle og
slippe det, der ikke er gjennemførligt; det er
disse Egenskaber, der have gjort «Kapitajnen», som
for Resten 1880 er forfremmet til Oberstlieutenant,
til Midtjyllands mest populære Mand.

Ved Siden af at virke for Hedesagen har D., vel
fornemmelig af pekuniære Grunde, stadig været
knyttet til Vejvæsenet. Indtil 1868 var han ansat
i Ingeniørkorpset og blev derpaa Assistent hos
Overvejinspektøren, hvem han afløste i 1885. Desuden
driver han i Aarhus en betydelig Planteskole og har
til forskjellige Tider ene eller sammen med andre ejet
et Par Hedeplantager samt Gaarden Hesselvig, saaledes
at han ogsaa paa denne Maade har haft Lejlighed til
praktisk at lære Vanskelighederne ved Hededyrkningen
at kjende. I 1876 blev han Medlem af Folketinget,
men nedlagde snart sit Mandat.

D. ægtede 1855 Marie Magdalene Christiane Købke
(f. 1832), hvis Fader, Niels Christian K., døde 1849
som Oberstlieutenant. 1875 fik D. Fortjenstmedaillen
i Guld og 1888 Kommandørkorset. d. 16. April 1894.

H. R. Hiort-Lorenzen, De Fredericia Bruun'ers Slægtebog, 2. Udg.
A. Oppermann, Bidrag til det danske Skovbrugs Hist. 1786-1886.

A. Oppermann.



Dalhoff, Jørgen Balthasar, 1800-90, Kunsthaandværker,
var født 11. Nov. 1800 i Ønslev paa Falster, hvor
hans Fader, Peder D. (f. 1757 d. 1827), var Præst,
Moderen var Anne Margrethe f. Plesner (f. 1766
d. 1817). 1815 blev han sat i Guldsmeddelære i
Kjøbenhavn, og det kan som noget i hin Tid mærkeligt
nævnes, at 4 af Pastor D.'s 5 Sønner bleve satte
i Haandværkslære. Da han 1820 blev Svend, var han
allerede kjendt som en dygtig Gravør og Ciselør,
og som saadan nedsatte han sig 1822 sammen med sin
ældre Broder Gjørtleren Knud Plesner D. (d. 1832). Ved
den daværende Prins Christian Frederiks Hjælp opnaaede
han paa en 3aarig Udenlandsrejse (1824-27) under meget
gunstige Forhold at kunne besøge bl. a. Berlin, Wien,
Rom, Neapel og Paris, og længst dvælede han i Rom,
hvor han ihærdig studerede Antiken og knyttede et
for ham betydningsfuldt Venskab med Thorvaldsen. 
Han sluttede sig inderlig til den ny-klassiske Stil,
som han blev tro i hele sit lange Liv. Efter sin
Hjemkomst fik han Lejlighed til at udføre forskjellige
betydelige Arbejder (8 Broncekandelabre, et
Guld-Sværdhæfte m. m.), og efter Ansøgning blev han i
1828 ved kgl. Resolution uden Mesterprøve Mester
i Kjøbenhavns Guldsmeddelav. «Som Kunstner» fik
han tillige Ret til at arbejde i alle saa vel ædle
som uædle Metaller, og denne Ret benyttede han
i vid Maalestok. Han holdt sig nemlig langtfra
udelukkende til Guldsmedderiet. I Besiddelse af
ikke alene en rig formende Evne, men ogsaa en
sjælden teknisk Begavelse beskæftigede han sig
med Arbejder i Galvanoplastik og Nysølv, med
lakerede Blikarbejder, opfandt Pressemaskiner,
Filehuggemaskiner og Geværvesirer, ja støbte i
Fyrrerne en Række store Broncefigurer, navnlig til
Christiansborg Slot, ligesom han samtidig brændte
dette Slots store Frontongruppe i Ler. Ingen Teknik
syntes ham fremmed, overalt gik han banebrydende i
Spidsen, og den Betydning, han herved fik for den
danske Industris Udvikling, forøgedes yderligere
ved den af ham udøvede Lærervirksomhed. Fra 1827-64
var han saaledes Informator ved Kunstakademiets
Modellerklasse. Al hans Virksomhed båres af Ønsket
om at fremme de danske Haandværkeres Dannelse,
og det var dette Ønske, der i 1838 lod ham give
Impulsen til Stiftelsen af «Industriforeningen
i Kjøbenhavn», af hvis Bestyrelse han var et
virksomt Medlem lige til 1865. 70 Aars Dagen for
sin Anbringelse i Guldsmeddelære (1. Nov. 1885) blev
han under almindelig Tilslutning Æresmedlem i denne
Forening. Allerede 1876 var han bleven Æresmedlem
af «Haandværker-foreningen i Kjøbenhavn»; fra 1833
var han Hofguldsmed. -- 28. Okt. 1829 ægtede han
Vilhelmine Henriette Hanuschke (f. 29. Marts 1806 d.
18. Dec. 1853), Datter af Skræddermester Johan H.,
der var indvandret fra Sachsen; 9. Avg. 1856 indgik
han andet Ægteskab med Olivia Francisca Eddelien
(f. 5. Juli 1818), Enke efter Historiemaler E. og
Datter af Naalemager, Justitsraad Franz Hjorth. --
Han døde 2. Marts 1890.

I. Barfod, Den falsterske Gejstlighed II, 287 f.
C. Nyrop, Udstill. i Sommeren 1880 af kunstind. Frembring. S. 30 f. 50. 63.
C. Nyrop, Meddelelser om dansk Guldsmedekunst.
C. Nyrop, Industriforen. i Kbhvn. 
Tidsskr. f. Kunstindustri 1888, S. 105 f.

C. Nyrop.



Dalhoff, Nicolai Christian, f. 1843, Præst. D. er født
i Kjøbenhavn 18. Juni 1843 og en Søn af ovfr. nævnte
J. B. D. Han blev Student 1862 fra Borgerdydskolen
paa Christianshavn og 
theologisk Kandidat 1869. Efter at have været
Huslærer og personel Kapellan blev han 1875 Præst
ved St. Hans Hospital paa Eistrup og 1880 Præst
paa Diakonissestiftelsen ved Frederiksberg. Som
disse Embedsstillinger begge ere af særegen Natur,
saaledes har ogsaa hans Livsvirksomhed særlig været
rettet paa at fremme de kristelige og sociale Opgaver,
der knytte sig til de to nævnte Anstalter. I det D.,
understøttet af Lægerne og i Besiddelse af deres
Tillid, søgte at sætte sig i et personligt Forhold
til de sindssyge, kom det til at staa klart for
ham, hos hvilket stort Tal Sygdommen skyldes enten
Drikfældighed eller Usædelighed; han udtalte sig
herom i det fortjente Skrift «Vore sindssyge» (1879;
oversat paa Tysk). Særlig har han taget virksom
Del i Arbejdet for Ædruelighedens Fremme, dels ved
Bladartikler (saaledes allerede 1878 i «Fædrelandet»)
og Bogen «En farlig Ven» (1884, udkommen i 3 store
Oplag), dels som Medstifter af «Samfundet til
Ædruelighedens Fremme». -- Den mest omfattende Del
af hans Livs Arbejde har imidlertid været helliget
Diakonissesagen. Han tiltraadte sin Virksomhed her
under Forhold, der i mange Henseender vare vanskelige;
men i de Aar, D. har været Diakonissestiftelsens
Præst, har han bidraget meget til at skaffe Sagen
virkelig Indgang i den danske Menighed, og navnlig har
han med Held ført dens Arbejde ud i Provinserne. Baade
ved Tale og Skrift har han med stor Udholdenhed
virket for dette sit Formaal; særlig skal nævnes
hans Udgivelse af Bladet «Phøbe» (fra 1881 af) og
af «Diakonissestiftelsens Almanak». 1888 udkom «Den
danske Diakonissestiftelse i dens første 25 Aar», et
Festskrift. -- D. er i det hele en produktiv Forfatter;
særlig har han gjennem en Mængde varmt og besindig
skrevne Artikler i Blade og Tidsskrifter virket for at
oplyse Publikum om, hvad der kan modarbejde Folkenes
timelige og aandelige Nød, især for saa vidt dette
Arbejde udgaar fra Kirkens Side som «lndre Mission»
eller «Menighedspleje». -- I 1876 ægtede han Helene
Marie Christine Munk, Datter af Kjøbmand J. M. i
Horsens.

Elvius, Danmarks Præstehist. 1869-84 S. 106 f.

V. Schousboe.



Dall (eller Dahl), Nicolai Thomas, --1777, Maler, dansk
af Fødsel. Om hans Ungdomsaar vides intet. Omtr. 1760
var han bosat i London og Medlem af Kunstnersocietetet
der. 1771 blev han Medlem af det kgl. Kunstnernes
Akademi i London. D. var, som det synes, en ret dygtig
Landskabsmaler og udstillede i det engelske Akademi
lige til sin Død. En Tid opholdt han sig i 
Yorkshire og arbejdede der for Hertugen af Bolton,
Lord Harewood o. a. Han var ogsaa Theatermaler og
som saadan knyttet til Covent Garden Theatret. Han
døde i London i Foraaret 1777 og efterlod Enke og
smaa Børn i saa trange Kaar, at der paa det nævnte
Theater blev givet en Forestilling til Indtægt for
hans efterladte.

Stephen, Dictionary of Nat. Biogr. XIII.
Redgrave, Dict. of Artists.

F. J. Meier.



Dallin, Anders Bentsen, --1607, Biskop. Om hans
Forældre og Fødested vides intet. Han blev tidlig
forældreløs og studerede først ved Kjøbenhavns
Universitet og senere i Udlandet. 1583 blev han
Præst i Eltang og Vilstrup i Brusk Herred ved
Kolding, forflyttedes 1586 til Kolding og blev
derefter o. 1590 Præst ved Helliggejstes Kirke
i Kjøbenhavn. 1591 udnævnte Christian IV ham
til Hofprædikant, og s. A. disputerede han for
Magistergraden. 1597 fulgte han Kongen paa en Rejse
til Gulland. 29. Marts 1601 blev han indviet til
Biskop over Oslo og Hammer Stifter. 1604 deltog han
i Rigsdagen i Bergen, hvor Kongen selv var tilstede,
og fik s. A. Befaling til at indtræde i en Kommission,
der skulde udarbejde den norske Kirkeordinans. Han
var gift med Anne Pedersdatter, men om de havde
Børn, vides ikke. Han har oversat flere tyske
Opbyggelsesskrifter og Christian IV's Salvings og
Kronings Beskrivelse. Han døde 18. April 1607.

Zwergius, Siellandske Clerisie I, 522 ff.

S. M. Gjellerup.



Dallin, Mogens Bertelsen, -o.1619, Magister,
var en Søn af Bertel Pedersen, Sognepræst i Dalby
og Tureby. Efter at have studeret i Udlandet,
bl. a. i Padua og Wittenberg, træffes han 1594-96 som
Forstander for Helliggejstes Hospital (nu Vartov) i
Kjøbenhavn; samtidig stod han i nært Forhold til Tyge
Brahe, der havde megen Tillid til ham. 1596 eller
Aaret efter kaldtes han til Herlufsholm, hvor han
i en Aarrække var Oeconomus eller, hvad nu nærmest
vilde kaldes Inspektør; i denne Stilling gjorde
han sig almindelig afholdt, baade af store og smaa,
og havde som Skoleherren Arild Huitfeldts betroede
Mand stor Indflydelse paa Stiftelsen, ved hvilken
han i nogle Aar ogsaa forrettede Fogedtjeneste. I
mangfoldige Breve fra Datiden finder man ham omtalt,
stedse med den største Hengivenhed og Agtelse. Efter
Huitfeldts Død forlod D. Herlufsholm 1611 og opholdt
sig Resten af sit Liv først hos Christian Friis paa
Borreby, siden hos Enevold Kruse paa 
Tranekjær, hvor han døde o. 1619. I sine sidste Aar var
han forlenet med et Vikariat i Lund.

D. var en mærkelig Mand; han var hjemme i de mest
forskjellige Videnskaber og vakte især sin Samtids
Forbavselse ved sine Indsigter i mekaniske og fysiske
Ting, hvorom det morsomme latinske Vers, der digtedes
til ham af Steen Brahe og Hans Jensen Alanus, bærer
Vidne. Denne sin Indsigt i Mekanikken, der hos Almuen
skaffede ham Anseelse som Troldmand, viste han i et
Forslag, som han 1617 stillede til Christian IV om
Kjøbenhavns Vandforsyning. D. var ugift.

Pontoppidan, Marmora Dan. I, 191.
Kirkehist Saml. I.
Ny kirkehist. Saml. I.

G. L. Wad.



Dalsgaard, Christen, f. 1824, Maler. D., Søn af
Hovedgaardsejer Jens D. og Christiane f. Rasmussen,
fødtes 30. Okt. 1824 paa Hovedgaarden Krabbesholm
ved Skive. Han besøgte Kunstakademiet fra 1841
og samtidig Rørbyes Atelier til dennes Død. Han
begyndte at udstille 1847 og viste allerede tidlig
et selvstændigt Syn paa Naturen, hvilket han dog kun
gjennem en langsom Kamp naaede at give harmonisk
Udtryk i Form og Farve, og selv efter at han var
brudt igjennem, har Beskueren mangen Gang, navnlig
i Farvevirkningen, maattet føle et vist Misforhold
mellem, hvad Kunstneren tydelig nok havde villet naa,
og det Resultat, der virkelig var opnaaet. Den stærke,
rene Følelse, hvormed han saa og gjengav, som oftest
alvorlige, Optrin i Bondens Liv, den stilfærdige
Kraft, hvormed Stemningen udtalte sig, maatte
dog trods disse Brydninger vinde hans Kunst mange
Venner. Det var først paa det 10. Aars Udstilling,
at «Mormonerne», et med kraftig Karakteristik
og en egen dyb Stemning gjennemført Billede,
aabnede Publikums Blik for Kunstnerens Talent. Fra
«Selskabet for nordisk Kunst» er saa vel dette
som «Den hjemforlovede Artillerist» gaaet ind i
offentlige Samlinger (den kgl. Malerisamling og
Musæet i Aarhus). I 1859 fik han den Neuhausenske
Pengepræmie for «To jyske gamle Bønder, der nyde
Nadverens Sakrament i Hjemmet,» og i 1861 samme Præmie
for «En Kirkegangskone», et stemningsfuldt, ogsaa
fra Udførelsens Side harmonisk Billede, som tillige
blev tilkjendt Udstillingsmedaillen og indkjøbt til
den kgl. Malerisamling. Sammesteds findes et af hans
største Billeder, «Udpantningen», malet 1860, hvori
han maaske spredte Opmærksomheden lidt for meget fra
det gribende, med et 
vist melankolsk Lune fortalte Optrin ved det malerisk
interessante, men vanskelige Motiv i Belysningen. Til
D.s senere Arbejder hører «Stengangen i Sorø
Akademi i Frikvarteret» (1872) og «Steen Blicher
paa Heden» (1867 og 1882). Flere af hans Arbejder
ere gjengivne af Ad. Kittendorff i «Billeder efter
danske Malere». D. ægtede 1858 Marie Hansen, blev
1862 Tegnelærer ved Sorø Akademi og 1872 Medlem af
Kunstakademiet.

Weilbach, Konstnerlex.

Ph. Weilbach.



Dalsgaard, Jens Nikolaj Leth, 1825-1904, Præst. D. er
født paa Faderens, Jens D.s, Gaard Krabbesholm ved
Skive 21. Okt. 1825; han blev Student fra Viborg
1847 og theologisk Kandidat 1854. Efter i 8 Aar at
have været Huslærer -- 3 Aar i Solbjærg Præstegaard
paa Mors, 5 Aar hos Konsul G. Hage i Stege -- blev
han personel Kapellan i 1863, residerende Kapellan
1866 og først 1872 som 18aarig Kandidat Sognepræst
i Ringgive og Give, et lille Kald i en afsides
Hedeegn; der fra er han 1879 bleven forflyttet til sit
nuværende Embede, Ødum og Hadbjærg i Aarhus Stift. --
I sine Universitetsaar var han stærkt grebet af
S. Kierkegaard, medens han dog paa samme Tid fulgte
Martensens Forelæsninger med stor Interesse; senere
har han, paavirket af Samlivet med Præsten F. Boisen i
Stege, sluttet sig til den grundtvigske Retning. Søm
Broder til Maleren Christen D. fik han tidlig en
varm Kjærlighed til Kunsten, hvilket har givet sig
Vidnesbyrd i hans Bog «Om Malerkunsten med særligt
Hensyn til os Nordboer» (1883), et Forsvar for den
ældre nordiske Kunstskole over for den realistiske
Opfattelse. Hans theologiske Studier ere gaaede i
apologetisk Retning; navnlig har han søgt at vise,
at Vantroen i sine Angreb paa Kristendommen ingenlunde
finder Vaaben hos Videnskaben. Et dygtigt Indlæg fra
dette Stade er hans Bog om Forholdet mellem Geologi
og Religion: «Stenene raabe» (1879). I 1887 oversatte
han V. v. Strauss und Torney: «Nogle Overvejelser
angaaende den almindelige Religionsvidenskab». --
1867 ægtede han Mandrupbine Ottilia Andrea Due,
Datter af daværende Sognepræst A. D. Han døde 24. Avg. 1904.

Elvius, Danmarks Præstehist. 1869-84 S. 609.

V. Schousboe.



Dam, Mads Gregers, 1791-1863, Violinist, skal være
født 2. April 1791 i Svendborg i fattige Kaar. I
Følge Ministerialbogen er han døbt (30. April)
M. Jørgensen D., men han har senere antaget Navnet
Gregers, vistnok efter sin dygtige, første Lærer,
Stadsmusikant, Organist og Borgerkapitajn Gregers
Simonsen i Svendborg, 
hos hvem han som 8 Aars Dreng kom i Lære; ved dennes
Undervisning bragte han det saa vidt, at han, 12 Aar
gammel, kunde give sin første Koncert 19. Nov. 1803
paa det kgl. Theater i Kjøbenhavn, hvor han vandt
meget Bifald. En Koncert blev foranstaltet for at
skaffe det unge Talent Subsistensmidler, og han fik
en Understøttelse af Kongen for at kunne uddanne
sig videre under du Puys Vejledning. Fra sit
15. Aar gjorde han Tjeneste i det kgl. Kapel, hvor
han senere fik Ansættelse; men kjed af de trykkede
Forhold her hjemme opgav han i 1810 sin Stilling,
gav Koncerter paa flere Steder i Tyskland og bosatte
sig i Berlin, hvor han 1815 blev ansat i Kapellet
som kgl. preussisk Kammermusikus. 1827 blev han
«Symfonidirigent» (2. Kapelmester), pensioneredes
1859 og døde 1863. Sit Fædreland gjensaa han ikke
mere med Undtagelse af et kort Besøg i 1819. Blandt
hans faa udgivne Kompositioner kan nævnes en
Strygekvartet i D-Dur. En Søn af ham, ligeledes
kgl. preussisk Kammermusikus, Georg Hermann D., f. i
Berlin 5. Dec. 1815, d. sammesteds 27. Nov. 1858,
har komponeret flere Operaer og Kantater m. m.

C. v. Ledebur, Tonkünstler-Lex. Berlin's.
«Kapel-Protokollerne» i det kgl. Theaters Arkiv.

S. A. E. Hagen.



Dame, Friedrich, 1567-1635, Præst, var født i Holsten
i Nærheden af Preetz 22. Juli 1567. Faderen, Hinrich
D., var først Militær, men blev siden Amtsforvalter
i Glücksborg, Moderen hed Agathe Leve. Han besøgte
først Flensborg Skole, men 1578 sendte hans Forældre
ham til Herlufsholm, som den Gang lededes af den
bekjendte Skolemand M. Hans Mikkelsen, der siden blev
Christian IV's Lærer. Fra denne Skole afgik han til
Universitetet i Rostock, hvor han lagde sig efter
Theologien. 1588 drog han til Frankfurt a. d. Oder,
hvor han 1590 tog Magistergraden og begyndte sin
litterære Virksomhed med en Række Disputatser,
af hvilke de to første ere over meteorologiske
Æmner. 1592 blev han Rektor i Itzeho og senere
først Diaconus og dernæst Sognepræst sammesteds. 1604
kaldtes han til Præst ved Nicolai Kirke i Flensborg og
Provst i Flensborg-Bredsted Provsti. Her havde han
1622 ff. en Del Stridigheder med de religiøse Sværmere
Nicolaus Teting og Hartvig Lehmann, der endte med,
at disse Mænd maatte fortrække fra Flensborg. Da de
kejserlige Tropper 1627 trængte her ind i Landet,
flygtede D. med sin Familie over til Sjælland, og
i henved 3 Aar var Slagelse hans Exil. Efter Freden
1629 vendte han tilbage til 
sit Embede, som han derefter forestod til sin Død,
18. Dec. 1635. I sit Ægteskab med Margrethe, en Datter
af hans Formand i Diakonatet i Itzeho, havde han 8
Børn, der næsten alle bleve Præster eller Præstekoner
i Omegnen af Flensborg. Man har en Del theologiske
Skrifter af ham paa Plattysk, Højtysk og Latin. Et af
dem («Exercitatio moralis») udkom i Kjøbenhavn 1628,
medens han som Flygtning havde Bolig i Slagelse.

Moller, Cimbria lit. 
O. H. Moller, Die kgl. Pröbste des Amtes Flensburg S. 16 ff.

H. F. Rørdam.



Damgaard, Anders Knudsen, 1808, Præst. Han er
født i Bostrup, Lyby Sogn ved Skive, 1. Nov. 1808 i
en Bondegaard, efter hvilken han siden tog Navn. Hans
Fader hed Knud Lauridsen, Moderen Ane Andersdatter. Da
han viste Begavelse og Lærelyst, lykkedes det ham ved
Velynderes Hjælp at blive optaget i Viborg Skole,
fra hvilken han 1828 afgik til Universitetet. Som
Student var han en Tid Huslærer paa Avnø ved
Næstved. Tog 1834 theologisk Attestats og blev Aaret
efter Alumnus paa Borchs Kollegium. Efter en 5aarig
Manuduktørvirksomhed blev han 1839 kaldet til Præst
i Borbjærg ved Holstebro. Valgtes i Dec. 1849 til
Folketingsmand for Ringkjøbing Amts 3. Kreds og mødte
i 3 Rigsdagssamlinger. Blev 1850 Provst i Hjerm,
Ginding og Hammerum Herreder. S. A. Formand for
Hoveriafløsningen i 8. Landstingskreds. Forflyttet
1855 til Kullerup og Refsvindinge i Fyn, hvorfra han
i Jan. 1858 kaldtes til Sognepræst ved St. Knuds
Kirke og Stiftsprovst i Odense. Han deltog 1851
f. i den offentlige Forhandling om Indførelse af en
Kirkeforfatning i Danmark og har siden ydet Bidrag
til Diskussionen af forskjellige kirkelige Spørgsmaal
(Salmebog og Liturgi). D. har betydelige Fortjenester
af Restavrationen af St. Knuds Kirke. Det lykkedes
hans ualmindelige Skarpsindighed at forklare den
mærkelige gamle Indskrift fra Biskop Gisicos Tid,
der løber langs hen under Kirkens Tag og hidtil
havde trodset Arkæologernes Fortolkningsforsøg
(s. «Ny kirkehist. Saml.» VI). I Odense tog D.,
ligesom tidligere i Jylland, megen Del i det
offentlige Liv. Han var saaledes i 6 Aar Medlem af
Byraadet og medvirkede til mange gavnlige Reformers
Gjennemførelse. Saaledes tog han Initiativet til
Oprettelsen af «Mulernes Legatskole» og var virksom
for Hospitalets Udvidelse ved Opførelse af det til
samme hørende Kloster, for en bedre Indretning af
Lahns Stiftelse, for Byens Matrikulering og meget
andet. 1883 dekoreredes 
han med Kommandørkorset af 2. Grad, da han i
25 Aar havde været Stiftsprovst, ved hvilken
Lejlighed han ogsaa modtog forskjellige andre
Vidnesbyrd om den Agtelse, han havde erhvervet
sig i Odense. 19. Febr. 1889 holdt han sit
5oaarige Jubilæum som Præst. Kort før var han
ved Biskop Engelstofts Død bleven konstitueret
i Bispeembedet, som han bestyrede i o. 4
Maaneder. Samme Aar blev han Kommandør af 1. Grad. --
1836 havde han ægtet Emma Augusta Fritzsche,
Datter af Buntmager F. i Kjøbenhavn.

Erslew, Forf. Lex.
Barfod, Dansk Rigsdagskal.
Elvius, Danmarks Præstehist. 1869--84 S. 379.

H. F. Rørdam.



Damkier, Jacob Rasmus, 1810--71, Præst, er født 21. April
1810 i Kjøbenhavn; Faderen, Jacob Georg D. (d.
1853), var Overretsrokurator; Moderen hed Anna
Marie f. Dein (d. 1856). 1827 blev han Student
fra Borgerdydskolen i Kjøbenhavn og tog 1832
theologisk Embedsexamen. For at gjenvinde
sit ved Overanstrængelse svækkede Helbred fik han
offentlig Understøttelse til en Udenlandsrejse,
og 1835 ansattes han som Sognepræst for Kjetterup
og Gjøttrup. Ved Kroningsfesten 1840 disputerede
han for Licentiatgraden, 1851 blev han Provst for
Han Herrederne og Hvetbo Herred. 1858 kaldtes
han til Dannemare og Tillitse paa Laaland, men
modtog ikke Kaldet. Han ægtede 1. 1835 Johanne
Krebs, Datter af Oberstlieutenant C. F. T. K.,
Postmester i Ringsted, og efter hendes Død
(1853) 2. 1856 Henriette Christiane Brunnich (d.
1882), ogsaa en Postmesterdatter. -- Han har
udgivet en Postil af danske Prædikanter
(1847--49) samt deltaget i Forhandlingerne om
en ny Salmebog i Aarene efter 1840. Død 10. Maj
1871.

Erslew, Forf. Lex.
Wiberg, Alm. Præstehist. II, 86.
Elvius, Danmarks Præstehist. 1869--84 S. 268.
Forhandlinger ved Kjøbenhavns Universitets Fest i Anledn. af Kroningen 1840.

L. Koch.



Damkier, Jens Emil, 1811-58, Jurist og Politiker, født 7. Okt.
1811 i Kjøbenhavn, Broder til den foregaaende.
Han blev 1829 Student, 1839 juridisk
Kandidat og derefter Fuldmægtig hos sin
Fader, i hvilken Stilling han tidlig fik
Lejlighed til at vise sin Dygtighed som Sagfører
i Pressesager. 1851 blev D. Prøveprokurator
og 1853 Overretsprokurator i Kjøbenhavn, hvor han
vandt en meget stor Praxis. 1849 valgtes han
i Middelfart-Kredsen til Folketingsmand og hørte
til det national-liberale Parti, men stod i mange
Spørgsmaal Bondevennerne nær. Han tog vigtig Del i
Presselovens Behandling, var 1850 Ordfører for
Udvalget om denne Sag og i 
næste Samling (1850--51) et af de 5 Medlemmer, som
paa ny bragte Forslaget frem, og den, der nærmest
førte det gjennem Tinget. 1852 faldt D. igjennem i
sin tidligere Kreds og næste Aar tillige i Holbæk;
derimod valgtes han 1854 i Aarhus, dog kun for to
korte Samlinger, og var igjen uheldig ved et Valg i
Kjøbenhavn 1858. Døde 26. Avg. 1858. -- Siden 1841
var han gift med Augusta Christiane f. Stabell
(f. 1. April 1815), Datter af Byfoged N. F. S. i
Middelfart, senere Oldfrue ved Sorø Akademi.

Barfod, Dansk Rigsdagskal. S. 250.

Emil Elberling.



Dampe, Jacob Jacobsen, 1790-1867, Politiker. D.,
Søn af Skræddermester Jac. Frandsen D. og Anne
Gertrud Christensdatter, blev født i Kjøbenhavn
10. Jan. 1790. Han dimitteredes 1804 fra Frue
Latinskole, vandt 1808 Guldmedaillen for Besvarelsen
af den æsthetiske Prisopgave, tog 1809 theologisk
Embedsexamen og ansattes 1811 som Lærer ved Slagelse
Latinskole. Medens han virkede der, disputerede
han 1812 for den filosofiske Doktorgrad over en
Afhandling om de ethiske Principper i Koranen. 1816
tog han Afsked og udfoldede derefter i Løbet af
henved 5 Aar en privat Virksomhed i Hovedstaden
som Skolebestyrer, men ved Siden af denne Gjerning
beskæftigede han sig ogsaa med filosofiske Studier og,
da han var i Besiddelse af en vis poetisk Aare, med
bellettristiske Arbejder. Som Theolog stod han paa
det rationalistiske Standpunkt, der var betegnende
for det 18. Aarhundredes Oplysningstidsalder,
og hans Anskuelser i den Retning paadroge ham det
første Sammenstød med Avtoriteterne, i det han 1819
holdt en Prædiken «om Frihedens Overensstemmelse med
Kristendommens Aand», hvilken blev undertrykt ved
Dom og Konfiskation. D.s Interesse var imidlertid
ogsaa bleven vendt udad, mod de store politiske
Begivenheder i Evropa, hvor de konservative, der
støttede sig til den mellem Fyrsterne afsluttede
Alliance, overalt søgte at undertrykke den af de
liberale baarne Bevægelse, der gik ud paa Folkets
Deltagelse i Lovgivning og Skattebevilling gjennem
frit valgte Repræsentanter. I disse Forhold ligger den
almenhistoriske Baggrund for det af D. projekterede
Foretagende, der her i Landet kan betegnes som den
første Dønning af den konstitutionelle Bevægelse i
Evropa. I Følge D.s Plan skulde Folket gjennem valgte
Repræsentanter udtale sig om Regeringsformen. Ønskede
det en fri Forfatning, skulde der afæskes Kongen en
Erklæring, om han anerkjendte Folkets Ret til selv at
bestemme sin Regeringsform, og hvis han nægtede den, 
skulde den valgte Repræsentation sætte sin Vilje
igjennem med Magt, i det Hæren gjennem Proklamationer
skulde opfordres til at gjøre Opstand. D.s Planer
vare endnu noget uklare og temmelig svævende, men
til deres Gjennemarbejdelse og praktiske Udførelse
besluttede han at stifte en Forening, efter at han
havde indviet nogle af sine nærmeste Omgangsvenner
i sit Forehavende. En af disse, Kapitajn Top ved
Livjægerkorpset, anmeldte imidlertid Sagen for
Politiet, og da den projekterede Forening i Nov. 1820
skulde holde sit konstruerende Møde, blev D. fængslet,
og hans Papirer beslaglagdes. Samme Skæbne fristede
hans Medvider, Smeddemester Hans Christian Jørgensen,
der havde bidraget til Udbredelsen af de Manuskripter,
hvori D. havde nedlagt sine Tanker. D. og Jørgensen
tiltaltes af Generalfiskalen for crimen perduellipnis
et læsæ majestatis, men da de ikke havde gjort sig
skyldige i udvortes Vold til Opnaaelsen af deres
Øjemed, og da der til Iværksættelsen af dette kun
var paatænkt Dannelsen af en Forening, bleve §§ 1
og 25 af Forordningen af 27. Sept. 1799 bragte til
Anvendelse paa dem. De dømtes begge til Døden, men ved
et Reskript af 14. Marts 1821 forandrede Kongen Dommen
til livsvarigt Fængsel paa Christiansø. Forgjæves
ansøgte D. om, at den oprindelige Dom maatte
blive staaende ved Magt og exekveret. Fra nu af
var D. fuldstændig tabt for det offentlige Liv i et
Tidsrum af 20 Aar. Først efter at han havde hensiddet
omtrent 5 Aar, 1821--26, som Fange i Citadellet, førtes
han til Christiansø, hvorfra han med en Afbrydelse fra
1831--32, da han flyttedes til Citadellet, forblev,
indtil hans Fangenskab mildnedes. D. var i den
første Periode af sit Fangenskab Gjenstand for en i
det hele temmelig ublid Behandling og et utaalelig
nærgaaende Tilsyn. Mærkværdig nok tænkte Frederik VI,
hvis Hjærte ellers var saa aabent for humane Følelser,
aldrig paa at benaade den politiske Fange, hvortil der
dog kunde have været et Slags ydre Anledning ved det
delvise politiske Systemskifte, der fandt Sted ved
Stænderinstitutionens Bebudelse og Indførelse. Med
Hensyn til D. stillede Kongen sig paa et strængt
legitimistisk og militært Standpunkt, i det han i
førstnævnte Henseende ikke kunde tilgive ham hans
Theori om Folkets Revolutionsret og i sidstnævnte
hans Forsøg paa at vække Oprørsaand i Hæren. Efter
Frederik VI's Død oprandt bedre Dage for D. Ved
Reskript af 22. Maj 1841 bestemte Christian VIII,
at D. skulde løslades af Fængselet, dog saaledes, at
han skulde tage Ophold paa Bornholm og være undergiven
Politiets særlige Tilsyn.
Befrielsens Budskab overbragtes D. af Kronprins
Frederik personlig, der paa sin Bryllupsrejse til
Meklenborg lod Skibet lægge til ved Bornholm. D.,
hvis Aandskraft ikke var bleven svækket, og hvis
Legemsstyrke ikke var bleven nedbrudt af det lange
Fængsel, valgte nu Rønne til Opholdssted, og han kunde
frit færdes og udgive Skrifter, dog kun under speciel
Censur. Efter Frederik VII's Tronbestigelse 1848
og Udstedelsen af Amnestien for politisk domfældte
fik D. fuldstændig Frihed. Han vendte tilbage til
Kjøbenhavn. Da de konstitutionelle Principper, for
hvilke han, om end i en rudimentær Form, først havde
gjort sig til praktisk Talsmand, og for hvilke han
vitterlig havde lidt, nu vare komne til Herredømmet
i Danmark, fik D. som en Art Belønning en lille
aarlig Livrente af Staten. Det sidste Afsnit af sit
Liv tilbragte han i Stilhed. Han døde i Kjøbenhavn
22. Dec. 1867. D. ægtede 1811 Dorthea Kirstine Boye,
Adoptivdatter af Justitsraad Hans B. Ægteskabet synes
at have været alt andet end lykkeligt.

Dampe, Fortælling om mit Fængsel osv., 1858.
Erslew, Forf. Lex.

A. Thorsøe.



Danchel, Folkmar, 1672-1726, Præst, blev
født i Kjøbelev Præstegaard paa Laaland
24. Dec. 1672. Forældrene vare Sognepræst Poul D. og
dennes anden Hustru, Anna Cathrine v. Støcken. Han
blev Student 1691 fra Nykjøbing Skole p. F. Da
Kapellanen ved Trinitatis Kirke i Kjøbenhavn Poul
Holm døde 1696, ægtede han samme Aar dennes Enke,
Anna Margrethe, og overtog hans Embede. 1698 fik han
Magistergraden. 1705 forflyttedes han til øverste
Kapellani ved Frue Kirke sammesteds og blev Provst
i Sokkelunds Herred. 1711 kom han til Amager som
Sognepræst i Taarnby, og endelig 1720 blev han
Sognepræst ved Helliggejstes Kirke i Kjøbenhavn. Han
døde i Juli 1726; hans Hustru overlevede ham i
12 Aar. D. har ikke efterladt Skrifter, men af en
samtidig (deri pietistiske Lærer ved Waisenhuset
Edv. Schwartzkopf) berømmes han i stærke Ord: han
var «en Englemand saa vel af Ansigt som Væsen, hvis
Lige ikke var i Byen paa den Tid»; han roses tillige
for sine «nervøse, nette og aandrige Prædikener»,
for sin «ugemene Poesi», ligesom han skal have øvet
Kobberstikker- og Drejerkunsten.

Danske Saml. IV, 84.

A. Jantzen.



Danchel, Poul, 1685-1743, Præst, 
forriges Søskendebarn, blev født i Øster Ulslev Præstegaard
paa Laaland; hans Fader var 
Provst, Mag. Zacharias D., Moderen Margrethe Rud. 21
Aar gammel dimitteredes han fra Nykjøbing Skole, blev
Alumn paa Regensen og tog Attestats 1709. Han vendte
derpaa tilbage til Laaland, blev 1713 Kapellan med
Successionsløfte hos Præsten i Slemminge og Fjelde,
Anders Beske, og ægtede 1716 dennes Datter Johanne
Cathrine B. Ved Svigerfaderens Død (1718) rykkede
han op i Sognekaldet, hvilket han beklædte til sin
Død, 16. Avg. 1743; i 2 Aar skal han imidlertid have
været suspenderet fra Embedet. 1739--41 udgav han i
4 Dele «Diskurser om Menneskets Sjæl», tilegnet den
treenige Gud, med Beviser, uddragne af Fornuften og
af den hellige Skrift, for Sjælens Udødelighed. Heri
tager han ogsaa Hensyn til ældre og yngre Filosofers
Meninger. Bogen fik hurtig en betydelig Udbredelse
og blev læst som Opbyggelsesskrift af læg og lærd
Da han døde, lagde hans Hustru største Delen af
hans Manuskripter med ham i Graven. Hans Søstersøn
Peder Danchel (West), der den Gang lige var bleven
theologisk Kandidat, kom et Par Maaneder efter
Begravelsen til Præstegaarden og blev meget ilde
berørt ved det skete, men det lykkedes ham dog
endnu at redde fra lignende Tilintetgjørelse det
meste af en udførlig Forklaring over Johannes'
Aabenbaring med skarpe Udfald mod Papister og
Synkretister. I 10 Aar henlaa Skriftet nu og
ventede paa Udgivelse. Da fik Søstersønnen Bistand
af Professor P. Rosenstand-Goiske, der ledsagede det
med en lang, lærd Fortale og anbefalede det paa det
bedste (Kbh. 1754, 4to). -- Efter sin første Hustrus
Død havde D. ægtet Anne Sophie Holm, der overlevede
ham og senere blev gift med en Premierlieutenant
L. Ellenberg. I Forening med hende skjænkede han 1734
Slemminge By et lille Skolehus.

Rhode, Saml. t. Laalands og Falsters Hist, ved Friis, I, 411 f.
Riegels, Smaa hist. Skrifter III, 498.
Hofman, Fundationer VI, Lollands Stift, S. 65 ff.

A. Jantzen.



Danchell, Henrik Leonhard, 1802-71, Handlende og
Fabrikant. Han er født 3. Nov. 1802 i Nakskov, hvor
hans Fader, Poul Christian D., var Amtsforvalter og
Raadmand; Moderen var Lovise Henriette f. Hahn. Han
oplærtes i Klædehandelen i Kjøbenhavn, tog Lavsexamen
i 1824 og Borgerskab i 1828 som Grosserer,
i det han samtidig etablerede en Agentur- og
Kommissionsforretning. 29. Marts 1829 ægtede han Hanne
Frederikke Hambro (f. 2. April 1807 d. 5. Jan. 1887),
Datter af Malermester C. S. H., og da denne i 1831
afgik ved Døden, overtog han 1832 hans Malerværksted
og nylig begyndte Voxdugsfabrik. 1837 oprettede han
sammen med 
Portrætmaler Emil Bærentzen det lithografiske
Etablissement Em. Bærentzen & Co. Heraf udtraadte
han 1843, da nan kjøbte Papirfabrikkerne Ørholm og
Nymølle, som han drev til 1854, da han solgte dem
til Drewsen & Sønner. Herefter flyttede han paa ny
til Kjøbenhavn og udvidede nu sin Voxdugsfabrik med
et Garveri og en Fabrik for lakeret Læder. 1838 var
han en af Stifterne af og derpaa Formand for «den
merkantile Industriforening», der 1840 gav Stødet til
en livlig Aktieselskabsbevægelse. Samme Aar gik den op
i den forud for den i 1838 stiftede «Industriforening
i Kjøbenhavn», for hvilken D. var en virksom Formand
1840-43. Under et Ophold paa Fredensborg døde han
29. Avg. 1871.

Nyrop, Industriforeningen i Kbhvn., 1888.

C. Nyrop.



Danckwardt, Christian Albrecht, --1710, Officer. Hans
Forældre kjendes ikke, men meget tyder paa,
at D. af Herkomst er Slesviger. Han blev 1684
Fændrik og 1687 Sekondlieutenant i Marineregimentets
Grenaderkompagni. Et Par Aar efter fik han Tilladelse
til at gaa i fremmed Tjeneste og deltog 1690 i
Krigen ved Rhinen i sachsisk Tjeneste, rimeligvis
som Volontær; han fik derefter Ansættelse i et
fransk Regiment, der senere fik Navn af Royal
Danois. Han fulgte Regimentet i dets Kampagner i
Flandern i flere Aar og fik 1695 det Tillidshverv
at hente Rekrutter fra Norge og udførte dette meget
møjsommelige Hverv paa bedste Maade. Uagtet der blev
ham tilbudt en Stilling som Major ved Royal Danois
foretrak han dog, da han imidlertid var bleven
udnævnt til Kapitajn ved sin Afdeling i Danmark,
at vende hjem. Der vides i øvrigt meget lidt om hans
Liv. Han blev 1699 Kompagnichef ved Garden til Fods,
1704 Major og 1709 Oberstlieutenant d. v. s. Kommandør
for denne Afdeling. Da i det ulykkelige Slag ved
Helsingborg 10. Marts 1710 den danske højre Fløj
først var slaaet, stod Garden til sidst alene paa
sin Plads, næsten omringet af Fjender. Skjønt Hesten
var skudt under ham, kommanderede D. Regimentet med
stor Koldblodighed, indtil en Kanonkugle knuste begge
hans Ben. Det fortælles, at han desuagtet endnu nogle
Minutter holdt ud, opmuntrede sine Folk og forsvarede
sig mod de angribende svenske Soldater, indtil han
blev stødt ned. Han døde næste Dag af sine Saar.

P. F. Rist.



Danckwart, s. Dankwart.



Danckwerth, Caspar, --1672, topografisk Forfatter,
fødtes i Oldensworth i Ejdersted, hvor hans Fader,
Holsteneren Hans D., 
var Landfoged, senere Borgmester i Husum. I sin
Ungdom studerede C. D. Lægevidenskab ved tyske
Universiteter, tog 1633 Doktorgraden i Basel og
praktiserede senere i Husum. 1641 udnævntes han
til Borgmester sammesteds og giftede sig med Enken
Helene Angel, der bragte ham nogen Formue. Han lagde
sig da efter Studiet af Historien, og da Kartografen
Johannes Mejer nogle Aar senere opfordrede ham til at
skrive en korografisk Text til de Kort, Mejer i Aarene
1642--48 havde udarbejdet over Hertugdømmerne, skrev
han sin «Landesbeschreibung der zwei Herzogthümer
Schleswig und Holstein». Dette store og for sin Tid
epokegjørende Arbejde udkom 1652 med 37 af Mejers
fortrinlige Kort. Det tryktes i det hertugelige
Hoftrykkeri paa Gottorp; Omkostningerne, der beløb
sig til 6746 Rdl., afholdtes af Forfatternes Brødre,
Apotheker Samuel Mejer i Kjøbenhavn og Kammermester
Joachim Danckwerth paa Gottorp, men C. D. stod alene
for Redaktionen, og har derved stillet Joh. Mejer i
Skygge. Dennes Kort overgaa dog langt D.s Text. I
Steden for at give en virkelig Beskrivelse af
Landet fyldte han Bogen med et højst upaalideligt
historisk-ethnografisk-genealogisk Stof; hans
Slægttavler ere ubrugelige, hans Ordfortolkninger
urimelige indtil det parodiske og hans ethnografiske
Udviklinger for største Delen værdiløse eller, hvor
danske Forhold omtales, uretfærdige. D. bringer
de holsten-gottorpske Lærdomme paa Tryk, og
han tillige med Troels Arnkiel maa betragtes som
Slesvig-Holsteinismens vigtigste Forløbere. Denne
Side af Værket bragte ham i Konflikt med Kong Frederik
III, der endogsaa truede med Konfiskation; ligeledes
udgave Hertugerne af den yngre kongelige Linje et
Stridsskrift imod ham, og da han paa forskjellige
Maader traadte sin Medarbejders Rettigheder for nær,
f. Ex. ved at beholde for sig alene den gottorpske
Hertugs Dedikationsgratiale til begge Forfatterne, og
da han ikke vilde indlade sig paa et ordentligt Opgjør
af deres vidtløftige Mellemregnskab, paaførte Mejer
ham Proces for Hofretten i Gottorp, der dømte D. til
at udrede nogle Summer. Den store Anseelse, D. og
hans Arbejde nøde, særlig hos det 18. Aarhundredes
Forfattere, kan ikke bestaa for den moderne Kritiks
Domstol; men hans «Landesbeschreibung» vil dog altid
forblive et interessant Monument i Hertugdømmernes
Litteratur, og hist og her indeholder den værdifulde
Meddelelser om Datidens Forhold og Tilstande. D. døde
i Aaret 1672.

Hist. Tidsskr. 6. R. I, 305 ff.

P. Lauridsen.



Danell, David Urbanus, --1660, Søofficer, 
antages almindelig at have været en Nederlænder, men derfor haves ingen 
som helst Hjemmel. 1641 blev han Kapitajn i Flaaden, og 1644 var han 
Pros Munds Flagkapitajn i Slaget under Laaland, hvor han toges 
til Fange; men han har dog særlig knyttet sit Navn til de
Grønlandstogter, som General-Toldforvalter Henrik Müller udrustede i 
Aarene 1652-54 for at opsejle Østerbygden. Da Togterne 1605-7 
ikke havde naaet Østkysten, slog D. atter ind paa den gamle Vej,
den saakaldte Eriksstævne, i det han 1652 gik nord om Island til 
Grønlands Østkyst. Her stødte han dog paa saa store Ishindringer, 
at han maatte staa syd paa langs Iskanten og kom først i Land 
paa Vestkysten omtrent i samme Egn, hvor Cunningham havde 
landet 1605 (s. ovfr. S. 120). I Aaret 1653 gik han endogsaa helt op 
til Jan Mayen, men ikke des mindre forløb Rejsen paa samme 
Maade. Hans sidste Rejse 1654 var et almindeligt Fangsttogt til 
Vestkysten. Hans Expeditioner have haft nogen Indflydelse paa
den følgende Tids Opfattelse af Spørgsmaalet om Østerbygdens 
Beliggenhed. Ved sin Død 1660 var han Assessor i Admiralitetet. 
Hans Hustru hed Maren Pedersdatter.

Grønlands hist. Mindesmærker III, 713 ff. 
Meddelelser om Grønland IX. 
Lind, Kristian IV og hans Mænd p. Bremerholm S. 305 f.

P. Lauridsen.



Danielsen, Erasmus, 1743-1809, Rektor, 
født 21. April 1743 i Egenæs (Ekenis) i Borne Sogn ved Kappel (Sønderjylland), har især gjort sig bekjendt som Skolemand og religiøs-filosofisk Forfatter. 
Siden 1778 Rektor ved Kieler Stadtschule stillede han sig i et den 
Gang vistnok ualmindeligt og særdeles rosværdigt Forhold til 
Elevernes Forældre og Hjem, hvorom flere Skrifter af ham noksom 
vidne, saasom: «Darstellung der kielischen Stadtschule» (Kiel 1801), 
«Halbjährl. Schrift zur näheren Vereinigung der Eltern mit den 
Lehrern der kiel. Stadtschule» (1802-3), «Schulschrift zur näheren 
Vereinigung der Eltern und des Publicums mit der kiel. Stadtschule»
(1804). Desuden udgav han til forskjellige Tider pædagogiske og religiøs-filosonske Smaaskrifter, f. Ex. «Die wahre Philosophie des 
Christenthums für jedermann» (Flensb. 1775), «Predigt am 2. Ostertage
1796 gehalten» (Kiel 1796), «Taschenbuch über die Richtigkeit 
der deutschen Sprache im Sprechen und Schreiben» (Kiel 1796-99). 
Siden 1790 var han Professor honor. ved Kiels Universitet, siden 
1807 Mag. philos. Død i Kiel 25. Marts 1809.

Lübker u. Schröder, Schlesw.-Holst.-Lauenb. Schriftsteller-Lex.

C. A. Nissen.

 s. Danckwardt.">

Dankwardt, s. Danckwardt.



Dankwart, Frederik Christian Emil Theodor Claus,
1782-1856, Direktør i det udenlandske Departement,
fødtes 15. Nov. 1782 i Segeberg. Efter at have
taget juridisk Examen i Gluckstadt 1804 blev
D. senere Privatsekretær hos Statsminister Grev
E. H. Schimmelmann, der beholdt ham hos sig indtil
1823, da han udnævntes til Hus- og Herredsfoged i
Munkbrarup Herred i Slesvig. Denne Stilling beklædte
D. imidlertid kun kort, thi Grev Schimmelmann, der
i Begyndelsen af 1824 var bleven Udenrigsminister ad
interim, kaldte ham i Foraaret 1826 tilbage her til
og foranledigede, at han blev ansat som Sekretær
i Udenrigsdepartementet og samtidig udnævnt til
Gehejmelegationsraad. 1831 blev D. Depechesekretær
i Departementet og 30. Marts 1842 Direktør for
samme. Under denne sin Embedsvirksomhed var D. bleven
Kommandør af Danebrog 1835, Konferensraad 1840 og
Storkors 1843. D. var en meget dygtig og begavet Mand,
dertil i Besiddelse af mange Kundskaber samt megen
Dannelse og personlig Elskværdighed; det er derfor
let forklarligt, at saa vel Kongerne Frederik VI og
Christian VIII som Kongehuset i det hele i høj Grad
satte Pris paa ham, der ogsaa stod i Venskabsforhold
til Hertug Vilhelm af Glucksborg (Kong Christian
IX's Fader). Fremdeles stod D. i høj Gunst hos
de forskjellige Udenrigsministre, han kom til at
tjene under. D. var i politisk Henseende en meget
konservativ Mand, og Tronskiftet i 1848 medførte hans
Entledigelse af Statens Tjeneste (8. April s. A.);
samtidig udnævntes han til Gehejmekonferensraad,
hvorhos han beholdt sin fulde Gage (3500 Rdl.) i
Pension. Med D.s Udtræden af Statstjenesten ophørte
imidlertid ikke hans Virksomhed til Statens Vel,
thi dels skal han være ble ven anvendt ved Ordningen
af Successionsforholdene i de paafølgende Aar,
dels er det aldeles notorisk, at Udenrigsministeren
i November-Ministeriet, Grev A. V. Moltke, daglig
indhentede hans Raad om de vigtigere indkomne
Sager. D., der var ugift, henlevede sine sidste Aar i
Kjøbenhavn, hvor han boede i Schimmelmanns Palais. Han
døde temmelig pludselig 23. Okt. 1856.

F. C. Bruun, Udenrigsministeriet 1770-1870 S. 55.
Berlingske Tidende 1856, Nr. 253 ff.

C. Zytphen-Adeler.



Dankwerth, s. Danckwerth.

 --1676, Officer">

Dannefer, Jacob Nielsen, --1676, Officer. Skal være en
født Møenbo, men Fødselsaar og Herkomst ere for øvrigt endnu 
ubekjendte, og først fra 1655 kan man med nogenlunde
Sikkerhed følge hans bevægede Livsbane. I Slutningen
af nævnte Aar var han i Polen og gjorde her Krigen
med som Korporal og Kvartermester i den polske
Konges Livregiment Rytteri. I Foraaret 1657,
da der her hjemme rustedes til Kamp mod Sverige,
søgte han Afsked fra den polske Hær, vendte tilbage
til Danmark og lod sig hverve som Enspænder (menig
Rytter) i Generalkrigskommissær Ditlev Ahlefeldts
Regiment til Hest, der kommanderedes af Josias Breide
Rantzau. Her avancerede han under Felttoget til
Adjudant, men ved den paafølgende totale Opløsning
af Hæren indlemmedes han i de 2000 Ryttere, som efter
Roskildefreden 1658 afstodes til Carl Gustav, og blev
nu taget til Tjeneste som Livknægt hos den svenske
Hærs næstkommanderende, den berømte Rigsadmiral
C. G. Wrangel. Han maa have vundet dennes fulde
Fortrolighed, thi da der efter Kronborgs Erobring
i Sept. 1658 skulde overføres danske Krigsfanger
til Pommern, og Wrangel vilde benytte Lejligheden
til at sende sin Gemalinde en Del Kostbarheder
og Gods, stillede han dette under Tilsyn af D. De
fangne Soldater, 120 i Tallet, under Kommando af en
svensk Fourér, og Godset vare om Bord paa et med 16
Kanoner armeret Kjøbmandsskib, der konvoieredes af
en Galiot. D. havde imidlertid inden Afsejlingen fra
Helsingør fattet Plan til at bemestre sig Skibet og
truffet Aftale med 10 af de flinkeste Soldater om
paa givet Signal at staa ham bi, og da Skibene vare
i Højde med Kjøbenhavn og skulde staa Sundet ud syd
efter, satte han sit Forehavende i Værk, overmandede
Skibsmandskabet og den fjendtlige Anfører og tvang
Skipperen til at sætte Kursen mod Kjøbenhavn, som
han lykkelig naaede, uagtet Galioten kanonerede
stærkt efter ham. D.s mærkelige Tilsynekomst
(2. Okt.) med Skib, Mandskab og Bytte blev et
forjættende Solglimt i den mørke Efteraarsstemning,
der da paa Grund af Kronborgs Forlis og Frygt for
Udeblivelse af den hollandske Undsætningsflaade
trykkende laa over den haardt belejrede Hovedstad,
og en begejstret Modtagelse blev D. til Del fra høje
som lave. Frederik III udnævnte ham strax til Officer
og Ritmester i U. C. Gyldenløves Regiment Ryttere og
skjænkede ham en Del Gods og Bøndergaarde paa Møen,
deriblandt Nygaard, hvoraf det nuværende Liselund skal
være fremstaaet. Det noget ualmindelige Efternavn er
derimod ikke, som det almindelig siges, blevet givet
harn af Kongen ved samme Lejlighed til Minde om hans
Bedrift, thi med dette Navn («Danefehr») staar han
allerede 1657 opført i Rytterstamrullen. D., der
ved Gyldenløves Død fik Rytterkompagni i Kongens,
senere i Dronningens Livregiment, viste sig under
Belejringen og Krigens fortsatte Gang vest for Store
Bælt som en tapper, selvbevidst Mand og sin Post
fuldt voxen. Efter Krigens Slutning blev der derimod
rejst Tiltale mod ham for udvist Insubordination mod
Oberstlieutenant Gotfried Rauch, med hvem han tjente
sammen i Regiment og længe havde staaet paa en spændt
Fod, og denne Sag fik et saa alvorligt Udfald for
ham, at han mistede sit Kompagni. Frederik III var
imidlertid for trofast en Mand, til at han skulde
slaa Haanden af dem, der havde sluttet sig om ham
i Ulykkens Dage, og allerede i Jan. 1661 udgik der
Reskript om, at Kongen paa ny havde antaget D. som
Ritmester og givet ham 400 Rdl. i aarlig Pension,
indtil han kunde blive anbragt ved et Regiment
eller paa anden Maade forsørget. Dette skete Aaret
efter, ved at Kongen gjorde ham til Tolder i Stege,
hvilket Embede han beklædte indtil 1671, da han med
kongelig Tilladelse og «godvillig» afstod det til
en Lorents Erichsen, der kalder sig «Holtstein»
og upaatvivlelig var en nærpaarørende af D.s
Hustru, Mette Holstein. D. levede nu et Par Aar som
Privatmand, men da den Skaanske Fejde stundede til,
vaagnede hans krigerske Drift paa ny, og 1674 findes
han antaget til Tjeneste i den oprettede Feltlejr,
og Aaret efter udnævntes han først til Staldmester
ved Artilleriet og dernæst til Generalvognmester ved
Hovedhæren, der under Kongens Anførsel drog ind i
Pommern og Meklenborg. Efter Erobringen af Wismar
indtog en Del af Hæren i nogen Tid Kantonnement
i og om denne By, og her angives D. at være død i
Febr. 1676. Han efterlod sig Enke og 8 Børn. Da hans
Dødsbo 1680 kom under Behandling, lagde Christian
V sin efter Faderen i Arv tagne Velvilje mod D. for
Dagen ved at tilbagegive Enken en for en forfalden
Kavtion udlagt Gaard med udtrykkelig Anerkjendelse
af D.s gode Tjeneste.

Danske Mag. 3. R. VI.
Øst, Minerva III.
Geh. Arch. Aarsberetn. VI. I.
Barfod, Falsterske Gejstligheds Personalhist. I.

S. A. Sørensen.



Dannemand, Bente Frederikke, 1790-1862, Frederik
VI's Mætresse. Bente Rafsted, Datter af Borer ved
Holmen Morten Andersen R. og Malene Gregersdatter,
blev født i Kjøbenhavn 6. Avg. 1790. Kort efter
sin Tronbestigelse stiftede Frederik VI gjennem
Generaladjudanten F. Bülow Bekjendtskab med den unge
Pige og traadte i et intimt Forhold til hende. Hun
blev kaldt 
Fru Frederikke Dannemand og fik ved Reskript af
9. Dec. 1829 Rang med Oberstinder, samtidig med at
hendes Børn ophøjedes i Adelstanden (Adelspatentet
udfærdigedes 4. Febr. 1830). Lige til Kongens Død
varede Forbindelsen, der dog ved en enkelt Forseelse
fra hendes Side en kort Tid var afbrudt. I hendes Hus
paa Toldbodvejen tilbragte Kongen jævnlig Aftenen. Hun
fødte ham 2 Døtre og 2 Sønner, af hvilke sidste den
ældste var Frederik Vilh. D. til Aastrup (f. 1813,
ophøjet i Grevestanden 1839, d. 1888). Fru D.,
der stedse førte et stille, tilbageholdent Liv,
var meget godgjørende. Hun døde i Kjøbenhavn
23. Dec. 1862. 

A. Thorsøe.



Danner, Louise Christine Grevinde, 1815-74,
Frederik VII's Gemalinde, 
Datter af Mægler Gotthelf Ludvig Køppen
og Juliane Caroline Rasmussen (d. 1869), hvis Navn
hun bar, blev født i Kjøbenhavn 21. April
1815. Hendes Moder ægtede Theaterkontrollør, senere
Toldassistent, Johannes Jensen, i hvis Hus Datteren
tilbragte en Del af sin Ungdom. Louise R. optoges
som Elev i det kgl. Theaters Balletkorps, fik Løn
fra 1830 og blev ved kgl. Resolution af Avg. 1835
ansat som Figurantinde. Efter Ansøgning blev hun
i Avg. 1841 midlertidig fritagen for Tjeneste, og
da der i Sommeren 1842 foretoges en Reduktion af
Personalet, blev hun ved kgl. Resolution afskediget
med Pension. Hun etablerede sig derefter som
Modehandlerinde i Hovedstaden.

I Slutningen af Trediverne havde L. R. stiftet
Bekjendtskab med Prins Frederik, der den Gang levede
i et Slags Forvisning i Fredericia. Mellem Prinsen
og hende opstod et intimt Forhold, der fortsattes
gjennem Fyrrerne. Efter at Prinsen 1848 havde besteget
Tronen som Kong Frederik VII, tænkte han paa at
ægte hende. I Marts 1849, da Kongen stod i Færd
med at rejse til Hæren, tilkjendegav han officielt
Ministerpræsidenten Grev Moltke, at det var hans
Agt at lade sig vie til L. R., men det lykkedes
Ministeriet at forhindre dette Skridt. Det henviste
i en Indstilling til de forestaaende Underhandlinger
om Arvefølgen og erklærede, at hele dette Spørgsmaal
vilde være foregrebet, hvis Kongen for al Verden gav
Afkald paa et fornyet standsmæssigt Ægteskab og afskar
Muligheden af at skjænke Landet en Tronarving. Kongen
opgav denne Gang sit Forsæt, men det følgende Aar, da
den store Folkeyndest, Junigrundlovens Stadfæstelse
havde skaffet ham, yderligere forøgedes ved den
Glans, der fra Hærens sejrrige Felttog faldt tilbage
paa ham som Kronens Bærer, dristede han sig til at
virkeliggjøre sin 
Plan, hvis Udførelse kom overraskende for
Ministeriet. Ved Resolution af 7. Avg. 1850 ophøjedes
L. R. til Lensgrevinde af Danner, og samme Dag blev
hun i Frederiksborg Slotskirke af Biskop J. P. Mynster
viet til Kongen.

Denne ægteskabelige Forbindelse vakte almindelig Sorg
hos den oplyste og fintfølende Del af det danske Folk;
thi Grevinde D.s Fortid var, selv bortset fra hendes
tidligere Forhold til Kongen, ingenlunde pletfri, og
den offentlige Menings Dom om hende var i det hele af
en saadan Beskaffenhed, at Frederik VII ved at kaare
hende til Hustru kun kunde svække sin Kongeværdigheds
Glans og Vægt. Hun blev Gjenstand for Smædeskrifter,
blandt hvilke maa fremhæves Schaldemoses Heltedigt
«Rasmusine». Sagen vilde alligevel have stillet
sig taaleligere, hvis Grevinde D. i Egenskab af
morganatisk Hustru havde ført en tilbageholden
Tilværelse og ikke forladt Privatlivets Sfære, men
hun gjorde lige det modsatte. Da Kongen i Sommeren
1851 besøgte Christiansø og Bornholm, ledsagede
hun ham og stillede sig ingenlunde afvisende over
for de upassende Forsøg, der hist og her foretoges
paa at overføre en Del af den Hyldest, der vistes
Frederik VII som Landets Konge, paa hende. Under
Kongens Besøg i Jylland 1852 var Grevinden ogsaa med,
og da samme Optrin gjentoge sig der, nedlagde den
psevdonyme Forfatter «Intrepidus» (dvs. Salicath) i et
politisk Flyveskrift Indsigelse derimod. Han hævdede,
at Kongens Hustru kun var berettiget til at dele en
saadan Hyldest med ham, naar hun tillige var Landets
Dronning. Men hverken Kongen eller hun tog Hensyn til
slige statsretlige Betragtninger. Grevinden optraadte
derfor i Efteraaret 1854 officielt ved Kongens Side
under hans Besøg i Holsten, Lauenborg og Lybek, men
hendes Nærværelse bidrog til, at Kongens Modtagelse
blev noget kølig, og det gjorde et pinligt Indtryk,
at Ridderskabets og det dannede Samfunds Damer
overalt holdt sig saa meget som muligt tilbage fra
Souverænen. Dette Saarede hendes Forfængelighed, og
ærgjerrig, som hun var, stod hendes Higen til at blive
anerkjendt som Kongens Gemalinde. Udenrigsminister
Scheele, der personlig var Kongens Ven, gjorde
da Skridt for at imødekomme hendes Ønske. Ved et
Reskript befalede Frederik VII, at Grevinden skulde
indføres i Statskalenderen som hans morganatiske
Gemalinde, og dernæst underrettede han det svenske
Hof og de Fyrster, med hvilke hans Hus var forenet ved
Slægtskabsbaand: Kejseren af Rusland og Storhertugerne
af Oldenborg, Meklenborg-Schwerin og
Meklenborg-Strelitz, om sin ægteskabelige Forbindelse.
Udenrigsminister Scheele sendte
12. Jan. 1856 Gesandterne i Udlandet en
Rundskrivelse, hvori han paalagde disse at meddele
de respektive Udenrigsministre Grevindens Optagelse i
Statskalenderen samt forespørge, om denne Omstændighed
ikke kunde medføre Forandringer i Instruktionerne til
Repræsentanterne i Kjøbenhavn. Dette. diplomatiske
Skridt forblev dog virkningsløst. Efter dette
Tidspunkt begyndte alligevel Grevinde D. at indtage
en stedse mere fremskudt Position. I Efteraaret 1857
ledsagede hun Kongen paa hans Rejse i Nørrejylland og
Slesvig og blev paa flere Steder baade i Tale og Sang
hyldet som hans Gemalinde. Grevinden og Kammerherre
Berling (II, 131), hendes intime Ungdomsven,
fik mere og mere den afgjørende Indflydelse ved
Hoffet. Ministeriet Hall saa med Bekymring, at
Kronens Værdighed led derunder, hvad der atter ikke
indvirkede heldig paa Forholdet til det engelske og
det russiske Hof, til hvis Sympathi Danmark under
dets Strid med det tyske Forbund trængte. Ministeriet
fordrede derfor, at Berling skulde fjærnes, og det
nedlagde Indsigelse mod, at Grevinden optraadte
officielt ved Kongens Side som hans Ægtefælle. Da
Kongen vægrede sig ved at tage hin Fordring og denne
Protest til Følge, traadte Ministeriet tilbage i
Dec. 1859, hvorefter et Venstreministerium under
Forsæde af Rotwitt overtog Magten. Grevinde D., hvem
Venstre af Oppositionslyst mod de national-liberale
stedse havde vist en vis Imødekommen, havde ved
dette Ministerskifte gjort sin Indflydelse gjældende
ogsaa i politisk Retning. Dette forbitrede i høj Grad
Hovedstadens national-liberale Opinion; et af dennes
ledende Presseorganer betegnede Kongens Ægteskab
som Danmarks store Sorg og Ulykke; i det paa Kasinos
Theater opførte franske Stykke «Grevinden og hendes
Søskendebarn» blev hver Replik, der mutatis mutandis
kunde anvendes paa det danske Hof, hilst med stormende
Bifald, og foran Christiansborg Slot foretoges der
larmende Folkedemonstrationer mod Grevinden. Fra det
Tidspunkt, og efter at et nationalliberalt Ministerium
med Hall som Konseilspræsident og Udenrigsminister
atter havde faaet Magten (1860), trak Grevinden sig
noget mere tilbage, i det mindste blandede hun sig
ikke i Politik.

Efter Frederik VII's Død paa Glücksborg 15. Nov. 1863
paakaldte Grevinde D. Kong Christian IX's Beskyttelse,
der ogsaa blev tilsagt, men hvoraf hun ikke kom til
at gjøre Anvendelse, da den store politiske Krise,
Tronskiftet fremkaldte, fuldstændig bortledede den
offentlige Opmærksomhed fra hende. Grevinde D. var
fra nu
af henvist til en stille Privattilværelse;
hun tog Ophold i Hovedstaden og gjorde nogle
Udenlandsrejser. Paa en af disse døde hun i Genua
6. Marts 1874. Hun bisattes i en Gravhvælving i
Jægersprises Have.

Grevinde D. lagde i sin ydre Optræden ved Hoffet
an paa et vindende Væsen, og det lykkedes hende
saa vel herved som ved den Færdighed, hun havde
tilegnet sig i at konversere paa Fransk, Tysk
og Engelsk, at bringe Omgivelserne baade til at
glemme hendes Oprindelse og hendes lidet tiltalende
Fysiognomi. Lunefuld og intrigant, som hun var,
kunde hun dog til andre Tider ikke hindre, at en
frastødende Kjærne skinnede igjennem den med Flid
og Beregning erhvervede Politur. I økonomisk Retning
var hun særdeles paaholdende. I diætetisk Henseende
havde hun utvivlsomt en gavnlig Indflydelse paa
Kongen, i det hun opbød hele sin Indflydelse for at
bevæge ham til en moderat Levemaade. Hvad hendes
ægteskabelige Forhold til Kongen ellers angaar,
da maa det fremhæves, at hun i sin Enkestand altid
viste stor Pietet mod hans Minde. Hendes Formue,
der beløb sig til henved 7 Mill. Kr., anvendte hun
til Samfundets bedste. Hun oprettede saaledes i
Kjøbenhavn Kong Frederik VII's Stiftelse for fattige
Fruentimmer af Arbejdsklassen. Paa Jægerspris, hvilket
hun arvede efter Kongen, grundede hun en storartet
Stiftelse, hvor hjælpeløse og forladte Pigebørn,
især af Almuen, uden Vederlag undervises og opdrages
til Tjenestepiger. Ved disse to Institutioner har
hun skaffet sig et smukt Eftermæle som den store
ubemidlede Befolknings Velgjørerinde.

A. Thorsøe.



Danneskjold-Laurwigen, Christian Conrad Greve,
1723-83, Søofficer, født 12. Maj 1723, Søn af
ndfr. nævnte Ferd. Ant. Greve D.-L. Allerede 17 Aar
gammel blev han fra Kadet udnævnt til Kapitajn,
nærmest paa Foranledning af Marinens daværende
mægtige Bestyrer, Grev F. Danneskjold-Samsøe, og

uagtet der kort forinden var truffet den Bestemmelse,
at Hensynet til Dygtighed skulde være den eneste
Adkomst til Avancement. D.-L.s Karriere, der
egentlig mere skyldtes Fødsel og indflydelsesrige
Forbindelser end Evner og smuk Karakter, var lige
saa hurtig som glimrende: 1744 forfremmedes han
til Kommandørkapitajn, 1746 til Kommandør, 1755 til
Kontreadmiral, 1758 til Viceadmiral, 1767 til Admiral,
ja i April 1783 udfærdigedes der endog Bestalling
som Generaladmiral-Lieutenant for ham, men han var
da faa Dage forinden afgaaet ved Døden. I Aaret 1744 
udnævntes D.-L. til militær Assessor i Admiralitets-
og General-Krigskommissariatskollegiet og 1761 til
Deputeret i samme Kollegium; 1749 blev han Marinens
Generaladjudant, hvilken Bestilling han beholdt under
hele Frederik V's Regering. Foruden disse Bestillinger
hædredes han desuden 1743 med Titelen af Kammerherre,
1747 dekoreredes han med Danebrogsordenen,
1758 med Enkedronningens Orden, 1764 erholdt
han Rang med Gehejmeraader og 1769 Elefantordenen.
Af større Kommandoer har D.-L. haft følgende:
1748 var han Chef for en Eskadre paa 4
Fregatter i Nordsøen; 1762 under den bevæbnede
Nevtralitet førte han en Eskadre paa 6 Linjeskibe
og 2 Fregatter, med hvilke der overførtes 2700
Mand Tropper til Slesvig; 2 Aar senere var han
endelig øverstkommanderende for en Øvelseseskadre af
Smaafartøjer paa Kjøbenhavns Red.

I Aaret 1760 oprettedes det første Privattheater
i Hovedstaden, væsentlig paa Foranledning af
D.-L. En Skuespillerinde, Jomfru Mette Marie Rose,
blev herved bekjendt med Greven, hvis udsvævende
Tilbøjeligheder førte ham til i Marts 1765 at forsøge
et Bortførelsesattentat mod hende. Hendes Fader tog
imidlertid Sagen saa alvorlig, at den til sidst
kom Kongen for Øre. D.-L. faldt i Unaade og fik
Befaling til ufortøvet at begive sig til sine Godser i
Norge. Her forblev han indtil 1766 efter flere Gange
forgjæves at have bønfaldet Kongen om Tilgivelse;
først paa hans foran nævnte mægtige Slægtnings,
Grev F. Danneskjold-Samsøes, Forbøn lykkedes det ham
at erholde Kongens Naade igjen, hvorefter han ilede
tilbage til Hovedstaden efterladende sig et alt andet
end godt Eftermæle i Norge, hvis Befolkning han paa
Grund af sit usædelige Levned og sine lidet hæderlige
Pengeforhold havde opirret i høj Grad (jvfr. I,
162 f.).

I Danmark havde F. Danneskjold-Samsøe med Titel
af Overintendant imidlertid med megen Dygtighed,
men tillige med Stræng Myndighed bestyret Marinens
Anliggender. Paa Grund af sidstnævnte Egenskab havde
han erhvervet sig en Del Uvenner, der tragtede efter
at styrte ham. Uagtet det just ikke er bevist, synes
dog meget at tyde paa, at D.-L. ved at slutte sig til
disse væsentlig har bidraget til, at hans tidligere
Forsvarer og trofaste Støtte blev fjærnet fra
Bestyrelsen, hvilket skete i Okt. 1767. D.-L. overtog
hans Embede, først med Titel af Overkrigssekretær
og Deputeret i General-Krigskommissariatet, senere
(14. Juni 1769) som Intendant over Søetaten, alt til
liden Baade for Marinen, der herved kom i Hænderne
paa en daarlig og upaalidelig Administrator. Følgerne
viste
sig snart. Flaaden kom i Forfald, og en Expedition,
som under Schoutbynacht F. C. Kaas udsendtes
til Algier for at tugte Barbarerne, mislykkedes
ganske, da de medgivne Bombardérfartøjer viste sig
at være ubrugelige. D.-L. fik i den Anledning en
Irettesættelse af Kongen. 18. Sept. 1770 afskedigedes
han endelig af aktiv Tjeneste, og hans Embeder
inddroges. Han trak sig da atter tilbage til Norge
og døde 9. April 1783 paa sin Ejendom Rolighed ved
Lavrvik.

D.-L. blev 5. Sept. 1743 gift med Dorthe Sophie
v. Holstein, f. 15. Okt. 1713 d. 9. Juli 1766, Datter
af Stiftamtmand Ghr. Fred. v. H. (d. 1747) og Birte
Scheel f. v. Schack.

Overskou, Den danske Skueplads II.

C. With.



Danneskjold-Laurwigen, Ferdinand Anton Greve,
1688-1754, Gehejmekonferensraad, var Søn af Ulrik
Fr. Gyldenløve og Antonette Augusta af Aldenburg
og født 1. Juli 1688. Han ejede Grevskabet Lavrvik,
Herskabet Herzhorn og flere andre store Jordegodser
og blev i en ung Alder Kammerherre. I 1713 udnævntes
han til Gehejmeraad, og 14 Dage efter fik han
Elefantordenen. I 1714 blev han Overstaldmester. I
1711 ægtede han Mette Cathrine Ahlefeldt, Datter
af Hans Joachim Ahlefeldt til Bukhavn; hun døde barnløs
5. Marts 1712, hvorpaa D.-L. 20. Dec. 1713 giftede sig
med Ulrike Eleonore Reventlow, f. 1. Jan. 1690, Søster
til Frederik IV's Dronning Anna Sophie. Forholdet
mellem nævnte Konge og D.-L. var ikke altid det
bedste, da Monarken ikke uden Grund betragtede
sin Dronnings talrige, magtsyge og mægtige, skjønt
indbyrdes splidagtige Slægtninger med mistroiske
Blikke. Heller ikke Christian VI synes at have yndet
D.-L. særlig, og i denne Konges Tid blev der ham ingen
større Naadesbevisninger til Del; vel fik han 1739
Dronningens Orden de la fidélité -- med hvilken hans
Hustru først benaadedes i Begyndelsen af Frederik
V's Regering, 1747 --, men Rang med Gehejmeraaderne
i Konseillet opnaaede han først efter Christian VI's
Død (2. Dec. 1746). En Tid lang (fra 11. Jan. 1723)
var D.-L. Direktør for det vestindiske og guineiske
Kompagni. Han var den første Stifter af Hospitalet
i Lavrvik og lod ved Bygmesteren Joh. Corn. Krieger
opføre det Danneskjold-Laurwigenske (nu Moltkeske)
Palais i Kjøbenhavn. D.-L. døde 18. Sept. 1754;
hans anden Hustru var afgaaet ved Døden 6 Dage
forinden. De efterlode 2 Sønner: Frederik Ludvig
(s. ndfr.) og Christian Conrad (s. ovfr.).

Birch, Geheimeraader. 
Nicolaysen, Norske Stiftelser III. 
Meier, Fredensborg S. 17. 65 f.

F. J. Meier.



Danneskjold-Laurwigen, Frederik Ludvig Greve,
1717-62, Officer, Greve til Lavrvik, Herre til
Dorwerth, Herzhorn, Varel, Kniphausen, Skjoldnæsholm,
Merløsegaard m. m. Han blev født 15. Maj 1717 og var
en Søn af ovfr. nævnte Ferd. Ant. Greve D.-L. Kun 18
Aar gammel blev han 1735 udnævnt til Kammerherre og
Kapitajn ved Grenadererne, men blev Aaret efter forsat 
til Garden til Fods. Den unge Greve levede meget ved
Hoffet og avancerede efterhaanden fremad, samtidig med
at han modtog mange kongelige Naadesbeviser. 1738 blev
han Oberstlieutenant af Infanteriet, 1743 hvid Ridder,
1746 Generaladjudant hos Kongen og Premiermajor ved
Gården, 1747 Oberst af Infanteriet, 1749 fik han Rang
med Gehejmeraader og blev Chef for Kongens Livregiment
i Kjøbenhavn, indtil han endelig 1753 blev udnævnt til
Kommandør for Livgarden efter Castoniers Afgang. Da
hans Fader døde 1754, blev han desuden Overstaldmester
og arvede Grevskabet og Godserne. Aaret efter
blev han Generalmajor og fik 1757 Ordenen l'union
parfaite. Under de store Udrustninger i de paafølgende
Aar, der truede stærkt med Krig for Danmark, var
D.-L. meget beskæftiget med at tilvejebringe Heste
til Hæren, og da Krigen endelig udbrød 1762, blev
han udnævnt til Generallieutenant og fulgte Hæren
som Chef for 1. Brigade af 1. Division, da den under
Saint-Germain rykkede ind i Meklenborg. Faa Maaneder
efter, at Armeen havde faaet Ordre til at rykke
tilbage, døde Greven i Lybek, 12. Avg. 1762. -- Han
blev gift 25. Avg. 1744 med Anna Joachima Ahlefeldt
(f. 5. Maj 1717 d. 15. Febr. 1795), Dame de l'union
parfaite, Datter af Gehejmeraad Hans Adolph A. (I,
148). Da de ingen Børn efterlode sig, gik Grevskabet
og Godserne over til Broderen, ovfr. nævnte Admiral
C. C. Greve D.-L. En temmelig betydelig Stiftelse,
Lavrvik Hospital, som var bleven stiftet af deres
Fader, blev ombygget og udvidet af F. L. D.-L., og
han efterlod den ved sin Død en lige saa stor Sum
Penge, som i sin Tid var den tillagt af Stifteren.

P. F. Rist.



Danneskjold-Løvendal, s. Løvendal.



Danneskjold-Samsøe, Christian Greve, 1702-28,
Bogsamler, ældste Søn af Christian Gyldenløve og
Dorothea Krag, fødtes i Verona 1. Avg. 1702. I 1721
udnævntes han til Danebrogsridder og 4 Aar senere til
Deputeret i Søetatens Generalkommissariat; desuden
var han Kammerherre. Han var ikke blot Greve af Samsø,
men tillige Friherre til Lindenborg og Høgholm. I en 
meget ung Alder viste han stor Interesse for lærde
Studier, og han samlede sig i kort Tid et betydeligt
Bibliothek, dels ved Kjøb i Udlandet, dels ved
Anskaffelser paa danske Avktioner, f. Ex. den
Rostgaardske; Hans Gram var ham en stadig Raadgiver
ved Studeringer og Bogindkjøb. «Hvad gjorde han
med alt det?» sagde Frederik IV efter Grevens
Død karakteristisk nok, «han vilde dog ikke være
Præst.» 1725 stadfæstedes Faderens Testamente,
hvorved Gisselfeld adelige Jomfrukloster oprettedes,
ved en Overenskomst mellem de 3 Søskende D.-S.,
i det Grev Christian blev Overdirektør; Stiftelsen
traadte dog egentlig først 1754 i Virksomhed. Allerede
17. Febr. 1728 døde den fornemme unge Bogven af Kopper
i Kjøbenhavn; hans Lig brændte i Byens Ildebrand samme
Aar. En Avktionsfortegnelse over hans Bogsamling og
andre Samlinger, navnlig af Mønter, udkom 1732 i 4to
med en Fortale af Gram, hvori hans Karakter og Lærdom
roses; alene af trykte Bøger indeholder den mellem
7 og 8000 Bind. Det kgl. Bibliothek bl. a. kjøbte
meget paa Avktionen. Men trods Samlingernes anselige
Værdi formaaede Salget af dem langtfra at dække den
store Gjæld, som D.-S. havde paadraget sig, væsentlig
vistnok ved at gaa i Kavtion for en Slægtning; det
forslog heller ikke, at nogle af hans efterladte
Ejendomme solgtes. D.-S. var 2 Gange gift: 1. (1721)
med Conradine Christiane f. Komtesse Friis (d. 1723),
Datter af Niels Greve F.; 2. (1724) med Cathrine
Christine f. v. Holstein, Datter af Stiftamtmand
Christian Frederik v. H.; hun døde først 1795. Han
havde 3 Sønner og 3 Døtre.

Hofman, Dsk. Adelsmænd III, 261 f.
Werlauff, Det st. kgl. Bibliothek.
Rasmussen, Gisselfeld.

E. Gigas.



Danneskjold-Samsøe, Christian Conrad Sophus Greve,
1774-1823, Amtmand. Han er født n. Juni 1774 og Søn af
Frederik Christian Greve D.-S. (s. ndfr.) og dennes
anden Hustru. Lidt over 3 1/2 Aar gammel mistede han
sin Fader og fik 1785 den senere som Digter og Præst
bekjendte Chr. A. Lund til Vejleder. 1792 tiltraadte
han som mindreaarig Styrelsen af Grevskabet Samsø
og Overdirektoratet for Gisselfeld Kloster, og i
hvilken Retning han gik, kan ses deraf, at han,
før han 1792-93 foretog en længere Udenlandsrejse,
udfærdigede et nyt Hoverireglement for Gisselfeld,
der i høj Grad lettede Bøndernes Stilling. Han
efterkom i det hele ikke alene fuldt ud Tidens nye,
indgribende Landbolovgivning, men gjorde som Regel
mere, end Lovene paabøde, og trods de 
snart Indtrædende daarlige Tider forstod han ogsaa
at ophjælpe sine Skove og fremme Havedyrkningen
paa sine Besiddelser. Han tilkjøbte efterhaanden
Godserne Holmegaard, Ravnstrup, Næsbyholm, Bavelse,
Nordfeld og Aalebæksgaard og var Medinteressent i
Rosendals Gods. For at lette Brændetransporten fra
Næsbyholms Skove lod han Aaen opgrave fra Bavelse
til Næstved, og denne «den Danneskjoldske Kanal»
befaredes første Gang 11. Sept. 1812. 1808 blev han
Amtmand over Præstø Amt, og i denne Stilling, som
han bevarede til sin Død, virkede han bl. a. for
et Havneanlæg ved Karrebæksminde, for et Sygehus i
Næstved osv. 1799 foranledigede han Udfærdigelsen
af en ny Fundats for Gisselfeld, hvorved Adgangen
til Klosteret lettedes derved, at Indskudspengene
nedsattes, og samtidig forhøjedes Hævingerne ligesom
Konventualindernes Tal. Han udvidede desuden
Klosterets Virksomhed ved at bestemme en aarlig
Anvendelse af Summer til Skolevæsenets Fremme og til
Udstyr for uformuende Piger af alle Stænder. 1821
udvirkede han, at Klosteret, der hidtil kun havde
været for adelige Damer, fik en særlig Afdeling for
Døtre af uadelige i de 3 første Rangklasser. 1808 blev
han Storkors af Danebrog, og s. A. fik han for sig
og Descendenter Rang med Nr. 13 i Rangforordningens
1. Klasse; 1815 blev han Gehejmekonferensraad og
døde 6. Juni 1823. -- 30. Nov. 1795 havde ban ægtet
Johanne Henriette Valentine Kaas (f. 12. Avg. 1776
d. 28. Juli 1843), Datter af Admiral Fr. Chr. K. og
Edele Sophie f. Kaas. Hun styrede som Enke sine
Ejendomme med Kraft og Dygtighed, og et af hendes
Mand væsentlig kun paatænkt Glasværk ved Holmegaard,
hvis store Tørvemængde her skulde anvendes, fik hun
i Stand; det kom i Gang 9. Nov. 1825, men fik først
Bevilling 21. Dec. 1826; senere anlagde hun ogsaa 2
Teglværker ved Holmegaard.

Thaarup, Fædrenelandsk Nekrolog 1821-26 S. 185 f.
Rasmussen, Gisselfeld S. 279 f.
C. Nyrop, Bidr. t. d. danske Industris Hist. S. 237 f.
Personalhist. Tidsskr. V, 279.

C. Nyrop.



Danneskjold-Samsøe, Christian Conrad Sophus Greve,
1800-86, Gehejmeraad. Født 16. Sept. 1800, Søn af den
foregaaende, blev Student 1818, 1822 Hofjægermester,
1824 juridisk Kandidat, var 1825-35 Assessor
auscultans i Højesteret og i adskillige Aar deputeret
ved Stænderforsamlingen i Roskilde; ved Christian
VIII's Tronbestigelse blev han Overstaldmester,
1841 Kommandør og 1842 Storkors af Danebrog, 1848
Overskjænk, Gehejmekonferensraad. 1869 succederede
han sin Broder i Besiddelsen 
af Grevskabet Samsø, tog Aaret efter sin Afsked som
Overskjænk og udnævntes til Ridder af Elefanten. Efter
sin Moder (d. 1843) havde D.-S. arvet Holmegaard med
dertil hørende Glasværk, hvis Drift han udvidede og
ledede med megen Dygtighed. Som Lensgreve blev han
tillige Overdirektør for Gisselfeld Jomfrukloster,
hvilket han snart efter udvidede, og desuden gjorde
han sig fortjent ved Oprettelsen af Gisselfeld
Livrentefond (1873); af egne Midler stiftede han et
Legat (100000 Kr.) for studerende. Faa sine Godser
imødekom han Tidens Fordringer ved Salg til Arvefæste
paa en for Bønderne særdeles gunstig Maade. Mod
sine undergivne var han human, ligesom han i det
hele var velvillig og godgjørende. Hans smukke,
livlige og ridderlige Personlighed passede til en
grand Seigneur af den gamle Skole. Død 4. April
1886. -- D.-S. ægtede 1833 en engelsk Dame, Lady
Elisabeth Bruce, f. 1807 d. 1848. Gift 2. 1850 med
Anna Lovise Amalie v. Zytphen, f. 1818, Datter af
Generalmajor Ernst Frederik v. Z. og Hofdame hos
Dronning Caroline Amalie.

Illustr. Tid. XXVII, Nr. 28.

G. L. Wad.



Danneskjold-Samsøe, Christian Frederik Greve,
f. 1838, Politiker og Landmand. C. F. D.-S. er en
Søn af ovfr. nævnte Chr. Conr. Soph. Greve D.-S. (d.
1886) og er født 29. April 1838 i København. Første Gang, han
henledede Offentlighedens Opmærksomhed paa sig,
var i 1877, da han over for den engelske Regering
og den engelske Parlamentskommission med Dygtighed
og Takt varetog Danmarks Interesser i det for
Landbruget vitale Spørgsmaal: Indførselen af levende
Kreaturer fra Danmark til England. Paa Grundlag
af det Navn som Landbrugets Talsmand, han herved
havde erhvervet sig, valgtes han i 1881 til Medlem
af det kgl. Landhusholdningsselskabs Præsidium,
og denne Stilling gjorde det atter naturligt,
at han ved den nordiske Industri-, Landbrugs-
og Kunstudstilling i Kjøbenhavn 1888 overtog den
af de 3 Vicepræsidentposter, som repræsenterede
den mellemste af de nævnte 3 Udstillingsgrene. Som
fremtrædende Landmand blev han ligeledes udnævnt til
Medlem af det i 1886 oprettede Jærnbaneraad. I 1887
valgtes D.-S. til 8. Landstingsmand for 2. Kreds. I
1886 succederede han i Besiddelsen af Grevskabet
Samsø og overtog samtidig Posten som Overdirektør for
Gisselfeld Kloster. Han ægtede i 1867 Emilie Henriette
Dagmar Komtesse Krag-Juel-Vind-Frijs (f. 1848), Datter
af C. E. Greve K.-J.-V.-F. til Frijsenborg. Han er
Hofjægermester og dekoreret med Danebrogsordenens
Kommandørkors (siden 1888).

M. P. Friis.



Danneskjold-Samsøe, Frederik Greve, 1703-70,
Generaladmiral-Lieutenant, Statsminister, var yngre
Søn af Christian Gyldenløve og Dorothea Krag. Han
var født 1. Nov. 1703. Det blev bestemmende for
hans Liv, at han allerede i sit 9. Aar tillige med
sin ældre Broder Christian D.-S. (s. ovfr.) kom til
England, hvor han forblev, indtil han havde fyldt 16
Aar. Han lagde sig der efter det, der senere blev hans
Livsgjerning, nemlig efter alt, hvad der vedrørte
Søvæsen, Skibsbyggen og Mekanik. Efter at have
forladt England opholdt han sig en kort Tid i Paris,
men gjenoptog derpaa i Holland sine maritime Studier.

Da han kom tilbage til Danmark 1721, 18 Aar gammel,
havde han ondt ved at vinde sin kongelige Onkel
Frederik IV's Velvilje. I Søetaten fik han ingen
Ansættelse; men han maatte tage til Takke, først med
Kommando over et Kompagni Ryttere, siden med at faa
et Kompagni i Fodgarden at føre, og det endda kun
for en kort Tid; han fik snart sin Afsked. Dog blev
han 1729 hædret med Gehejmeraadstitel. Da Christian
VI kom paa Tronen, søgte han atter Ansættelse, og
saa blev den til Søvæsenet opdragne Mand ansat som --
Assessor i Højesteret og i Hofretten. Men heldigvis
kom Kongen dog under Vejr med, hvad han egentlig duede
til, og gjorde ham til Deputeret i Søkommissariatet
(1731). Han forstod snart at gjøre sig gjældende
her; men hans Kritik over adskilligt i Marinens
Styrelse bragte ham i Strid med General Løvenørn,
der i Christian VI's første Aar havde den øverste
Ledelse af Søetaten ligesom ogsaa af Landetaten. Da
D.-S. forelagde sine Udsættelser for Kongen, fandt
de i det mindste efterhaanden dennes Tilslutning,
og Resultatet blev, at Christian VI, trods sit varme
Venskab for Løvenørn, besluttede at skille Søetatens
Styrelse fra Landetatens, og efter at Løvenørn
havde fratraadt Marinen 26. Marts 1735, overdroges
dennes Ledelse til D.-S., dog saaledes at han først
23. Nov. blev udnævnt til Oversekretær. Det følgende
Aar blev den øverste Styrelse endnu fuldstændigere
lagt i hans Haand, i det han samtidig fik Titel
af Intendant. Som saadan vedblev han at virke
under hele Christian VI's Regering. 1738 blev
han Gehejmekonferensraad og 1743 Generaladmiral-Lieutenant.

Ingenlunde alt i D.-S.s Kritik af Forholdene under
hans Forgænger var berettiget. Det er et yderst
skjævt Billede, han selv senere har givet af Flaadens
Tilstand, som den var, da han overtog Styrelsen. Intet
kunde være uretfærdigere end at paastaa, at 
den var bleven forsømt af Løvenørn, thi der var blevet
bygget betydeligt i hans Tid, og en sagkyndig fransk
Admiral har den Gang i en Indberetning derom til sin
Regering udtalt en meget anerkjendende Dom over det
Arbejde, der blev udført paa Holmen. D.-S. kunde med
rette have kritiseret, at man byggede Linjeskibene for
smaa; men i det Sted angreb han selve den talentfulde
Konstruktør Benstrup og voldte hans og hans Forsvarer
Fr. Lütkens Fald (s. II, 61 f. og 236). Dog maa
det nævnes, at han nogle Aar senere udvirkede, at
Kongen tildelte Benstrup en aarlig Pension paa 800
Rdl. Hvor ensidig han var optraadt imod Benstrup,
viste sig, da han kom i Spidsen for Søetaten,
thi han havde ondt ved at komme til Klarhed om,
hvorledes Linjeskibene skulde bygges, og han maatte
efter faa Aars Forløb tage sin Tilflugt til en fransk
Konstruktør, Barbé, hvis Princip for Skibsbygningen
var det samme som Benstrups, kun anvendt paa Skibe
af større Dimensioner, hvorved det først kom til sin
rette Anvendelse.

Men trods dette betegner D.-S.s Styrelse et
tydeligt og stort Fremskridt. Han var et afgjort
administrativt Talent, der havde Øjnene med sig
i forskjellige Retninger, og samtidig med at han
gavnede Marinen paa mange Omraader, forstod han
at vise forstandig Økonomi. Den Flaade, der kunde
raades over paa den Tid, da Christian VI døde,
talte 29 Linjeskibe og en Mængde mindre Skibe;
han havde strax fra sin første Tid taget fat paa
at skaffe Flaaden en Dok, hvortil der selvfølgelig
var den største Trang, og ved Hjælp af en indkaldt
hollandsk Vandbygmester, Dumreicher, gjennemføre han
i Løbet af 4 Aar med stor Energi dette Foretagende,
som de stedlige Forhold gjorde vanskeligt; han
uddybede Flaadens Leje og Kjøbenhavns Havn saaledes,
at Orlogsskibene nu først fuldt kunde ekviperes der,
og det var under ham, at Flaaden fik flere af sine
vigtigste Arsenalbygninger, som den har brugt til
den Dag i Dag. Ikke mindre tænkte han paa at sikre
Havnen ved faste Søbatterier, en Plan, der dog først
senere blev udført. Alt, hvad der vedrørte Skibenes
Ekvipering, kom i en tidligere ukjendt Orden, og
det var ham, der gjenoptog og fuldt udviklede, hvad
der tidligere var forsøgt for at skaffe Flaaden dens
nødvendige Mandskab ved Indrullering, men var kommet
i Forfald. Nu grundlagdes 1739-41 det Indrulleringsværk 
baade i Danmark, Norge og Slesvig, som har holdt
sig indtil de nyeste Tider. Samtidig arbejdede han
med Iver paa at skaffe Marinen en god Søofficersstand
ved at lade Officererne faa en meget bedre 
Uddannelse, end de tidligere havde haft. Den skarpe
Opmærksomhed, han havde henvendt paa Havneforholdene
ved Kjøbenhavn, bragte ham ind paa den storartede
Tanke at uddybe Kalvebodstrand saaledes, at
Skibsfarten syd fra til Kjøbenhavn kunde gaa den
Vej. Men han gav rigtignok sin Plan et aldeles
overdrevent Omfang. Samtidig med at Kalvebodstrand
skulde uddybes, var det nemlig hans Mening, at man
skulde forsænke Drogden, saa al Skibsfart til og
fra Østersøen nødvendigvis kom til at gaa igjennem
Kjøbenhavns Havn. Dette vilde aabenbart baade have
vakt andre Østersøstaters Forbitrelse og vilde desuden
kun have ført til en udstrakt Brug af Flinterenden og
Store Bælt, hvilke Løb han dog ikke kunde spærre. Men
som et Middel til at forbedre Indsejlingen til
Kjøbenhavn havde hans Tanke sin store Berettigelse.

Uheldigvis forenede D.-S. et vanskeligt Temperament
med sin ualmindelige Dygtighed. Han var aabenbart
ikke let at arbejde sammen med, og det blev ikke
bedre ved hans Oplagthed til at finde det galt,
andre gjorde. Selv Christian VI skrev betegnende nok
om ham til Schulin: «Grev D. er meget sensibel; men
efterdi han er os nyttig, ville vi gjærne menagere
ham saa meget som muligt». Det var godt for D.-S.,
at Christian VI, der interesserede sig meget for
Flaaden, havde denne Opfattelse af hans Dygtighed,
thi der skete gjentagne Gange Forsøg paa at styrte
ham. Snart hed det, at Dokken var et forfejlet
Arbejde, der aldrig vilde blive til noget, snart fik
Kongen Meddelelser saa ad den ene, saa ad den anden
Vej om, at D.-S.s Beretninger om Flaadens Tilstand
gave en aldeles falsk Forestilling derom, eller det
hed sig, at Arbejdet gik rent i Staa paa Holmen,
og at der intet blev udført der ude. Farligst var
det maaske, da selve Holmens Chef, Admiral Suhm --
Historikerens Fader --, som tidligere havde staaet
ham meget nær, optraadte imod ham med den Klage
til Kongen, at Havnen ikke var i den Tilstand,
som D.-S. havde indberettet. Men hvor tilbøjelig
Christian VI end var til Mistænksomhed, saa tog
han med Besindighed paa al denne onde Snak, han lod
Forholdene omhyggelig undersøge, og det uretfærdige
i Sigtelserne imod D.-S. traadte da tydelig frem.

Imidlertid havde Kongen ogsaa ladet denne faa stor
Indflydelse paa et andet Omraade, det var, da han
5. Dec. 1735 oprettede General-Landøkonomi- og
Kommercekollegiet. D.-S. har aabenbart været Sjælen
i dette, hvis Præses han var fra dets Oprettelse
til Marts 1739. For saa vidt det var Kollegiet,
der fremkaldte
Stiftelsen af Banken i Kjøbenhavn, hvis Virksomhed
begyndte 1737, har D.-S. her arbejdet i en heldig
Retning. Man kan heller ikke miskjende, at der var
noget fædrelandssindet i den Iver, som blev udfoldet
for at udvikle Handel og Industri; men det hele
Forsøg paa at skabe Vindskibelighed ved et til stor
Yderlighed drevet Beskyttelsessystem med Forbud paa
Indførsel af en Masse Varer var dog i sin Grund en
stor Misforstaaelse.

Allerede under Frederik IV var D.-S. paa en Tid,
da han ellers havde ondt ved at arbejde sig frem,
bleven Danebrogsridder (1722), hvad der vel altsaa
er bleven opfattet som en Æresbevisning, der ikke
kunde nægtes ham, en Konges Sønnesøn. Christian VI
synes at have haft en egen Smag med Hensyn til sine
Hædersbevisninger. I det mindste lod han ved Dokkens
Indvielse D.-S. kun faa en Sølvmedaille, medens hver
af Konseillets Medlemmer fik en Guldmedaille. Senere
skjænkede han ham efter en af Anklagerne imod ham
som et Oprejsningstegn sit Portræt, indfattet i
Brillanter, til at bære paa Brystet. Derimod blev
D.-S. besynderlig nok ikke under ham Ridder af
Elefanten. Denne Orden skjænkedes ham først ved
Frederik V's Kroning 1747. Den blev den Gang sendt
ham med den Tilføjelse, at dette Exemplar af Ordenen
var det, Christian VI selv havde baaret, og at Kongen
derfor troede, den vilde være ham dobbelt kjær.

Men dog kom denne udsøgte Hædersbevisning nærmest
som et Plaster paa et Saar. D.-S. var meget snart
efter Christian VI's Død bleven afskediget fra sin
Stilling i Søetaten. Han var nu i adskillige Aar
pensioneret Embedsmand, blev fristet af Frederik
II af Preussen til at træde i hans Tjeneste for at
organisere ham en Marine, men modstod det og levede
i Ro, først paa Søllerødgaard, som han havde ejet
en Række Aar, saa i Aarhus, hvor han kunde være i
Nærheden af Marselisborg, som han havde faaet efter
sin Farbroder Ulrik Chr. Gyldenløves Død (1719). Men
da kaldte Kongen ham tilbage til Virksomhed i Statens
Tjeneste, dog ikke inden for Marinens Omraade, men som
Overhofmester ved Sorø Akademi (1760). Embedskarrieren
under Enevælden slog tit besynderlige Bugter, saaledes
ogsaa her. Men den virksomme Mand tog sig med Iver af
de ham hidtil ganske fremmede Forretninger. Der var
altid noget af en stærk Personlighed i, hvad han tog
sig for, og han skal have arbejdet Akademiet hæderlig
op i de 4 Aar, han tilbragte der, indtil hans mange
Klager over den pekuniære slette Stilling, hvorunder
Regeringen lod Akademiet lide,
bevirkede, at han fik sin Afsked (1764). Man har et
Par Taler af ham fra denne Tid, den ene holdt kort
efter, at han havde mistet sin Hustru, som han havde
levet meget lykkelig med. De vise en dyb religiøs
Følelse og et for Ungdommen varmt Sind, der særlig
tiltaler, fordi det Sprog, hvori han udtrykte disse
Stemninger, har et paafaldende naturligt og simpelt
Præg. Efter hans Død udgaves hans «Samling af Morgen- og 
Aftenbønner» (2 Dele, 1775), dels originale,
dels frie Oversættelser. Hans stærkt religiøse Stade
bragte ham til at se med lidet venlige Øjne paa den
som Pædagog bekjendte Basedow, hvem han paa Grund
af hans fritænkerske Meninger holdt for en farlig
Ungdomslærer, og han fik ham fjærnet fra Sorø Akademi,
hvor han var Professor. Da senere Basedow havde faaet
et Professorat i Altona, søgte D.-S., haardnakket
som han var, ogsaa at faa Regeringen til at fjærne
ham der fra og derimod at lade ham faa en Stilling
af en helt anden Slags, i hvilken han ingen Skade
kunde gjøre (s. I, 579 f.).

To Aar efter, at D.-S. havde forladt Sorø, indtraf
en ny Svingning i hans Liv. Da Christian VII
havde tiltraadt Regeringen, henvendte D.-S. sig
strax til ham med en Fremstilling af, hvor uheldig
Søetatens Styrelse var ordnet, og da den daværende
Overkrigssekretær, F. Chr. Rosenkrantz, forgjæves
havde stræbt at tilbagevise hans Angreb, udnævnte
Christian VII ham -- ikke uden stærk Tilskyndelse af
sin Svoger Carl af Hessen -- 1. Avg. 1766 til Medlem af
Konseillet. 25. samme Maaned blev han atter stillet
i Spidsen for Marinen som Overkrigssekretær for
Søetaten og «Surintendant de marine». Aarene havde
imidlertid lige saa lidt svækket den lidenskabelige
Mands Stridslyst som hans Virkelyst. Det var ham
ikke nok at styre Søetaten, og i en Memoire, han
overleverede Kongen, angreb han J. H. E. Bernstorff
skarpt som en skadelig Minister (s. II, 165 f.). Men
Bernstorff forsvarede sig saa kraftig, at Angrebet
prellede af, og det varede ikke længe, inden
D.-S. selv maatte vige sine Stillinger i Konseillet
og i Søetaten (27. Okt. 1767). Man har i tidligere
Tid givet den temmelig uværdige Mand, der blev hans
Efterfølger i Søetaten, Grev Danneskjold-Laurwigen
(s. ovfr. S. 182), Skylden for at have faaet ham
styrtet; men højst sandsynlig har han ogsaa haft
en særlig Fjende i den hos Kongen meget formaaende
russisk-holstenske Diplomat Saldern, der var forbitret
paa ham, fordi han var en Modstander af det holstenske
Mageskifte og af den stærke Tilnærmelse til Rusland,
der den Gang var betegnende for J. H. E. Bernstorffs
udenrigske Politik.
D.-S. overlevede kun kort sin sidste Afskedigelse,
han døde allerede 18. Juli 1770 paa Marselisborg.

I sit Ægteskab med Dorothea f. Komtesse
Wedell-Wedellsborg (d. 1763) som han var bleven
gift med i en Alder af 21 Aar 31. Juli 1724, havde
han haft 3 Sønner og 6 Døtre. Kun 1 Søn og 2 Døtre
bleve voxne. Dels som Formynder en Tid lang for en
Brodersøn, dels som Styrer af sine egne Sager viste
han paafaldende ringe økonomisk Sans; men han har
aabenbart som Embedsmand haft administrative Evner som
faa her hjemme, og hvad der end var af lidenskabeligt
og trættekjært ved hans Natur, ere hans Fortjenester
ubestridelige. De have været lige saa store, som hans
Fædrelandsfølelse var varm.

H. Treschow, Grev Fr. Danneskjold-Samsøes Levnetsbeskrivelse, 1796. 
Høst, Clio I, 1, 1 ff. 
Danske Mag. 3. R. III, 42 ff. 
Danske Saml. 2. R. II, 206 ff.

E. Holm.



Danneskjold-Samsøe, Frederik Christian Greve, 1722-78, Generalpostdirektør. 
Han var Søn af ovfr. nævnte Christian Greve D.-S.s første
Ægteskab og er født 5. Juli (efter andre Beretninger
5. Juni) 1722, blev 1740 Ritmester ved det 3. jyske
Kavalleriregiment og s. A. Kammerherre, 1746 virkelig
Ritmester ved det 2. jyske Kavalleriregiment, 1748
Oberstlieutenant, 1749 Ridder af Danebrog, 1752
første Generalpostdirektør med en aarlig Indtægt
af 1500 Rdl., 1758 Gehejmeraad, 1763 Ridder af
Ordenen de la fidélité, 1766 Gehejmekonferensraad,
afskediget af Struensee 5. Jan. 1771, kort før sin Død
(26. Marts 1778) Ridder af Elefanten. Fra 1754 af,
da Gisselfeld Kloster efter Christian Gyldenløves
Enkes, Dorothea Krags, Død traadte i Virksomhed,
blev han Klosterets første Overdirektør, i hvilken
Egenskab han havde adskillige Vanskeligheder at
bekæmpe, navnlig hidrørende fra Ejendommens maadelige
Forfatning. I Aaret 1749 blev han gift med Nicoline
Rosenkrantz (f. 1721, fik 1756 Ordenen de la fidélité,
d. 7. Febr. 1771), Datter af Gehejmeraad, Amtmand i
Nyborg Christian R. til Skovsbo og Frederikke
Louise f. Krag. Hans anden Hustru, Frederikke Louise
f. v. Kleist (f. 1747, gift 1. Juli 1771, d. 1814),
Datter af Gehejmeraad, Kammerherre, Amtmand i Bredsted
Christian Adam v. K. og Sophie f. Rosenkrantz, var
den førstes Søsterdatter.

Birch, Geheimeraader S. 44. 
Hofman, Dsk. Adelsmænd III, 264. 
Rasmussen, Gisselfeld.

P. Brock.



Danneskjold-Samsøe, Frederik Vilhelm Steen Greve, 1837-95, Politiker. 
F. V. S. D.-S., der er født 16. Sept. 1837, er en Søn af 
efterfølgende Otto Sophus Greve D.-S. Efter at
Grev D.-S. i 1856 havde taget Artium og derefter
anden Examen, blev han i 1863 Ejer af Gaarden
Ulriksholm i Odense Amt. I Aarene 1875-78 havde
han Sæde i Landstinget som en af 6. Kredses
Repræsentanter, og i 1882 modtog han derefter
kongelig Udnævnelse som Landstingsmand. Grev
D.-S., der er Hofjægermester, indgik i 1863
Ægteskab med Eugenie Frederikke Charlotte Clara
Komtesse Holstein (f. 1841), Datter af Christian

Edzard Moritz Greve Holstein til Ledreborg.
Han døde 7.-8. Dec. 1895.

M. P. Friis.



Danneskjold-Samsøe, Johanne Henriette Valentine
Grevinde, d. 1843, s. ovfr. S. 187.



Danneskjold-Samsøe, Otto Sophus Greve, f. 1804-94,
Generalpostdirektør. Han er Søn af ovfr. nævnte
Chr. Conr. Soph. Greve D.-S. (d. 1823), fødtes 4. Juli
1804, indtraadte 1824 som Assessor auscultans
i Generalpostdirektionen, blev 1832 Assessor
med Stemme og Underskrift, 1833 4. Postdirektør,
senere 2. Postdirektør og 1842 Generalpostdirektør,
hvilken Stilling han beklædte til Nytaar 1874;
1846 fik han Storkorset og ved sin Afgang
Elefantordenen; i Ordenskapitlet er han siden
1889 Kansler efter tidligere at have været dets
Vicekansler og Skatmester. Ved Siden af sit Embede
har D.-S. varetaget forskjellige offentlige Hverv,
f. Ex. Præsidiet i Landhusholdningsselskabet. -- I den
Menneskealder, D.-S. ledede det danske Postvæsen,
undergik dette gjennemgribende Forandringer:
Indførelsen af den ensartede Porto, Oprettelsen af
regelmæssige Dampskibsforbindelser, Landpostvæsenets
Indretning, Postbesørgelsen ad Jærnbanerne, en Mængde
Forbedringer i Postforsendelsernes Behandling og
Indførelse af Postanvisninger og -Opkrævninger, alle
disse Foranstaltninger betegne store Fremskridt. Bleve
disse paaskjønnede af Publikum, var det ikke
mindre vel set, at D.-S. -- der nærede den største
Interesse for Postvæsenets Embedsstand, som til
Gjengjæld var sin humane og velvillige foresatte
hengiven -- efterhaanden fik Embederne besatte med
mere kvalificerede Personer, end tidligere ofte havde
været Tilfældet, og derved forbedrede Aanden i Etaten;
hertil bidrog det ogsaa, at Postmestrene bleve satte
paa fast Gage og undergivne et skærpet Tilsyn ved
Ansættelsen af Postinspektører.

Af Jordegods ejer D.-S. Gaardene Nordfeld,
Aalebæksgaard og Klosterskovgaard, alle paa Møen. Gift
1. 1835 med Frederikke Marie v. Levetzau (f. 1813 d.
1852), Datter af Generalmajor Hans 
Frederik Hannibal v. L.; 2. 1866 med  Fernanda Caroline Bille, 
f. 1835, Datter af Viceadmiral Steen Andersen B. 
Han døde 31. Jan. 1894.

Illustr. Tid. XV,  Nr.  745.

G. L. Wad.



Danneskjold-Samsøe, Ulrik Adolf Greve, 1723-51, Søofficer, 
født 16. Juli 1723, Søn af ovfr. nævnte Chr. Greve D.-S. (d. 1728) og
Conradine Christine f. Komtesse Friis. 16 Aar
gammel udnævntes han til Kapitajn i Søetaten
og avancerede gjennem de forskjellige Grader,
senest til Schoutbynacht (Kontreadmiral) i Aaret
1746. Hans hurtige Karriere skyldte han nærmest
sin indflydelsesrige Farbroder Grev Fr. D. -S.,
der den Gang var Marinens Overbestyrer, og som
ogsaa forskaffede ham Kammerherretitelen. 1744
udnævntes han til Assessor i Admiralitetet, Aaret
efter til Chef for Linjeskibet «Prinsesse Charlotte
Amalie» i Viceadmiral Krags Eskadre og senere for
«Elefanten», paa hvilket hans Onkel med Titel af
Generaladmiral-Lieutenant havde sit Flag vajende. 1746
udsendtes han som Chef for Linjeskibet «Oldenborg»
tillige med 2 andre Linjeskibe til Middelhavet,
hvor han sluttede en for Danmark hæderlig Fred med
Bejen af Algier. 1743 19. Juli ægtede han sin Kusine,
nævnte Grev Fr. D. -S. s Datter, Sophie Dorothea
(f. 13. Maj 1726 d. 16. April 1766) og døde efter
8 Aars Ægteskab 3. Juni 1751 paa Gisselfeld.

C. With.



Danrop, Melchior, 1525, s. Colditz (ovfr. S. 49).



Danxt, Cort, 1669-1726, Bogholder, Søn af Kræmmer
Johan D. i Kjøbenhavn, var 1684-90 i Tjeneste hos
Kjøbmand Henrik Schup, der var en af Direktørerne
for Ostindisk Kompagni. 1691 fik han kgl. Bevilling
til at undervise i Bogholderi i Kjøbenhavn og
tog 1695 Borgerskab som Bogholder. 1696-1702
var han Overbogholder ved Ostindisk Kompagni,
men kom i en Strid med Direktionen, der fik ham
dømt som Tremarksmand. Senere var han Bogholder ved
Provianteringskommissionen og en Tid i Tjeneste hos
Grev Danneskjold-Laurwigen. Han døde som Enkemand
16. Febr. 1726 i stor Fattigdom. I den Tid, han var
Lærer i Bogholderi, ligesom ogsaa efter, at han havde
mistet sin Plads ved Ostindisk Kompagni, udgav han
en Mængde Lærebøger i sit Fag efter den Methode, som
anvendtes af Kunstrechnungs-Societetet i Hamborg. Han
har ogsaa udgivet poetiske Værker til Regne-, Skrive-
og Bogholderikunstens Pris, hvor han viser sig fra
en saa komisk Side, at man 
ikke kan andet end tænke paa ham som Forbillede
for Holbergs Bogholdere i «Den stundesløse».

Worm, Lex. ov. lærde Mænd.
O. Nielsen, Kjøbenhavn paa Holbergs Tid S. 344 f.

O. Nielsen.



Darbes, Johan Anton Peter Poul, 1750-1815, Musiker,
var Søn af Violinisten Francesco D. og Charlotte
Christine Amalie f. Kaiser. Faderen kom her til
i 1747 med Mingottis italienske Operaselskab og
døde som kgl. Hofviolon 30. Avg. 1768; Moderen
var en Datter af den ogsaa i Kjøbenhavn bekjendte
hamborgske Operasangerinde Mad. Kaiser. Joh. D., der
fik sin musikalske Uddannelse dels i Kjøbenhavn under
Violinisten Freithoffs Vejledning, dels i Venedig og
Bologna, hvor han et Par Gange opholdt sig i flere
Aar med kongelig Understøttelse, var en udmærket
Violinspiller og indtog allerede i en ung Alder den
første Plads blandt Kapellets Primoviolinister næst
efter Koncertmester Hartmann. I Kompositionen havde
han haft Pater Martini til Lærer, men drev det ikke
til noget betydeligt; han var kun lidet produktiv
og maatte høre grove Beskyldninger for Plagiat. Der
omtales et «Stabat mater» af ham og en Motet til
Text af Mad. Boye, opført ved Hoffet i 1780. Desuden
komponerede og arrangerede han Balletmusik for
Galeotti. Efter at han sidste Gang var vendt tilbage
fra Italien, fik han i 1780 det Hverv at undervise
2 af Theatrets lovende unge Sangerinder og udnævntes
samtidig til Professor og Musikinspektør, i hvilken
Egenskab han skulde føre Tilsyn med Kapellet og oplære
unge Musikere for dette. Hvor meget D. med rette kunde
tilskrive sig af Æren for, hvad Catharine Møller,
senere Mad. Frydendahl, blev for det danske Syngespil,
var omtvistet af hans samtidige. De fleste ansaa
ham for en Charlatan; dog er det muligt, at Dommen
over ham var noget paavirket af den personlige
Uvilje, han vakte imod sig ved sit indbildske,
pirrelige og ubehagelige Væsen. En Udnævnelse til
dansk Generalkonsul i Italien, som han modtog 1783,
blev atter tilbagekaldt og erstattet med en aarlig
Pension. Han døde som Generalkrigskommissær 15. Juni
1815.

Cramer, Mag. der Musik II, 53.
Overskou, Den danske Skueplads III, 188 f. 245 f.

V. C. Ravn.



Darre, Jacob Hersleb, 1757-1841, Præst. Født
20. Nov. 1757 i Overhalden, hvor Faderen, Jørgen
Andersen D. (f. 11. Okt. 1711 d. 4. Marts 1791),
var Præst. Moderen hed Anna f. Hellberg (d. i Sept. 1762).
Familien er gammel i Norge, men har ingen 
forbindelse med den gamle Adelsslægt af dette
Navn. D. blev Student 1776 og tog theologisk Examen
1784, blev s. A. personel Kapellan hos sin Fader
og 1792 efter dennes Død resid. Kapellan til
Ørkedalen, hvorfra han 1797 forflyttedes som
Sognepræst til Klæbo. Fra dette ringe Kald kom
han aldrig, uagtet Biskop Bugge paa det varmeste
anbefalede ham. Den beskedne og dygtige Mand fandt
sig deri, da en inderlig Kjærlighed bandt ham til
Menigheden. Agtet og anset i vide Kredse blev han
valgt til 3. Repræsentant for Søndre Throndhjems Amt
paa Ejdsvolds Rigsforsamling, hvor han sluttede sig
til Selvstændighedspartiet og fik den væsentligste
Fortjeneste af, at det beneficerede Gods blev reddet
for Kirken. Han tog Afsked 12. Marts 1833 og døde paa
Enkesædet Torven 15. Dec. 1841. Gift 24. Marts 1795
med Louise Caroline Steenbuch (f. 15. Juli 1773,
d. i Throndhjem 16. Maj 1860), Datter af Provst og
Sognepræst til Melhus Hans S. (f. 20. Maj 1722 d. 
29. Juli 1800) og dennes anden Hustru, Anna Margreta
f. Lorentzen (f. 1732 d. 12. Dec. 1809). Sønnen
Hans Jørgen D. (f. 27. Sept. 1803 d. 11. Marts 1874)
blev 1828 hans Personelkapellan, efterfulgte ham i
Kaldet og blev 1849 Biskop i Throndhjem.

(Norsk) Hist. Tidsskr. IV, 397 ff.
Thrap, Bidrag til d. norske Kirkes Hist. i 19. Aarh. I, 337 ff.
Halvorsen, Norsk Forf. Lex.

D. Thrap.



Darre, Mentz Christoffersen, d. 1657, s. Christoffersen (III, 584).



Darre, Michael, 1728-1804, Officer, er født i Grue
Sogn i Norge og Søn af Kapitajn Hans Michaelsen
D. og dennes i. Hustru, Susanne Reinholdsdatter
Suhrland. Han indtraadte o. 1743 i militær Tjeneste og
blev 1750 Fændrik i 3. søndenfjældske Dragonregiment,
hvor han strax gjorde sig meget afholdt og
erhvervede sig et smukt Navn som en begavet,
duelig og tjenstivrig Officer. 1753 avancerede han
til Premierlieutenant, 1761 til Kapitajnlieutenant,
1762 til Kapitajn og 1776 til Major. 1788 blev han
Oberstlieutenant ved smaalenske Dragoner, men vendte
1790 tilbage til sin tidligere Afdeling, der fra
1784 havde faaet Navn af oplandske Dragonregiment,
og forblev staaende her indtil 1794, da han blev ansat
som Kommandør for akershusiske Dragoner; blev Oberst
her 1795, Chef for Regimentet 1796 og Generalmajor
1802. I Slutningen af dette Aar søgte han Afsked
paa Grund af Svagelighed, men ved kgl. Resolution
bevistes der ham, der sad i smaa Kaar, den Gunst,
at han dispenseredes fra den daglige Tjeneste og
fra Regimentsexercitsen, men fik Lov til at beholde
Regimentet. Han døde 15. Jan. 
1804 paa sin Gaard Bilerud paa Thoten, som han havde
beboet siden 1768. -- B. indtraadte 1764 i Ægteskab med
Enken efter Provst Niels Stockfleth i Faaberg, Anna
Christine f. Pram, f. o. 1731 d. 2. Maj 1819, Datter
af Foged Christen P. (d. 1786) og Else (Elisabeth)
f. Burchardt (d. 1776).

Anker, Biogr. Data om norske Generalspersoner.

S. A. Sørensen.



Darre, Niels Stockfleth, 1765-1809, Officer, Søn af
fornævnte Generalmajor Michael D. og født paa Thoten i
Norge 18. Febr. 1765, blev i sit 15. Aar optagen paa
den militære mathematiske Skole i Christiania, hvor
han som overalt senere i Livet gjorde sig bemærket ved
sit glimrende Nemme, sin store Flid og sin paa en Gang
beskedne og bestemte Optræden, og fra hvilken han med
Medaille for ualmindelig Duelighed og Flid 1783 afgik
som Sekondlieutenant til 3. søndenfjældske (senere
oplandske) Dragonregiment. Aaret efter blev han
beordret til Kjøbenhavn for at gjennemgaa Veterinær-
og Rideskolen. Under Opholdet her vandt han ved
sin sjældne Færdighed i Korttegning Statsminister,
General Huths og den senere Rentekammerpræsident
C. D. F. Reventlows Yndest, og dette førte til,
at han ved sin Tilbagevenden 1787 til Norge først
fik Ansættelse ved den militære Opmaaling og,
da denne senere forenedes med den økonomiske,
stilledes i Spidsen for disse Arbejder, som han
ledede med sin vanlige Dygtighed. 1789 forfremmedes
han til Premierlieutenant, 1799 til Ritmester ved
oplandske Dragoner, og her fra overgik han ved Krigens
Udbrud i 1807 som 1. Adjudant hos den kommanderende
General søndenfjælds, Prins Christian August af
Augustenborg. I det med Kløgt og Snille ledede norske
Felttog 1808 var D. den omsigtsfulde og intelligente
Fortolker af sin Generals Befalinger, og det fremhæves
gjentagne Gange af den højsindede Prins, at Kampens
heldige Gang for en stor Del maatte tilskrives D.s
«udmærkede Konduite». Frederik VI anerkjendte dette
ved at udnævne ham til Major og Overkvartermester
i Generalstaben, og da D. det følgende Aar var i
en politisk Sendelse til Kjøbenhavn, paahæftede
Kongen ham selv Ridderkorset med de Ord: «De har
fortjent det». Det daglige Samliv i Felten havde
gjort D. næsten uundværlig for sin Chef; fra at være
en Vaabenfælle blev han den højt betroede Ven, og i
det for de nordiske Riger som for Christian August
personlig skæbnesvangre Aar 1809 var han vel den
eneste, der til fulde var indviet i Prinsens Planer
og kjendte hans lønligste Tanke. Hvad han 
vidste, skulde dog snart Graven dække. Kort efter at
være vendt tilbage fra den svenske Grænse, hvor han
14. Sept. med den svenske Hærs befuldmægtigede, Baron
C. H. Anckarsvärd, havde afsluttet Konventionen til
Magnor, blev han angrebet af Nervefeber og døde paa
sin Gaard Kraby 9. Okt. 1809 til almindelig Sorg for
det norske Folk. Sagnet lod ham ligesom faa Maaneder
efter hans ophøjede Ven komme af Dage ved en voldsom
Død, men sikkert med lige saa liden Beføjelse.
-- D. efterlod sig Hustru, Elen, en norsk Bondepige,
med hvem han siden 1795 havde levet i et lykkeligt
Ægteskab, og 5 Døtre.

Saml. t. d. norske Folks Sprog og Hist. V.
Personalhist. Tidsskr. III.
Meddel. fra Krigsarkiverne III og IV.

S. A. Sørensen.



Dass, Benjamin, 1706-75, Skolemand og Lærd, fødtes
15. Avg. 1706 paa Gaarden Skar i Alstahovg Præstegjæld
i Nordlandene. Hans Fader, Jacob D. (Brodersøn af
efternævnte Peter D.), var Gaardbruger og levede i
trange Kaar. Moderen, Juditha Carstensdatter, var
Søster af Digteren Marcus Volquartz. Da Finnernes
Missionær Thomas v. Westen i 1719 opholdt sig i
Alstahovg, blev han opmærksom paa D. og tog ham
med sig til Throndhjem for at uddanne ham for
Missionen. Efter 7 Aars Undervisning i Throndhjems
Kathedralskole, der paa den Tid tillige var indrettet
som Forskole for vordende Missionærer, blev D. Student
i 1726. Da Th. v. Westen døde det følgende Aar, opgav
D. al Tanke om Missionsvirksomhed og benyttede sit
lange Ophold i Kjøbenhavn til omfattende Studier
i klassisk Filologi, Theologi og Historie. Han
sluttede sig navnlig til Professor Hans Gram, der
tog sig meget af ham. 10. Dec. 1734 udnævntes han
paa Grams Anbefaling til Rektor ved Throndhjems
Kathedralskole. 15. Jan. 1735 tog D. den Examen, 
som var nødvendig for Magistergradens Erhvervelse, 
men selve Graden fik han først senere hen paa Aaret 
efter at være kommen til Throndhjem.

Throndhjems Skole var, da D. overtog den,
i den sørgeligste Forfatning, næsten i
Opløsningstilstand. Han begyndte med at befri den
for en Del gamle og umulige Disciple og udarbejdede
derefter en Plan for Undervisning og Disciplin,
der vidner om en paa den Tid ualmindelig pædagogisk
Indsigt. D. var som Rektor og Lærer alvorlig og
Stræng; «vor forkjælede Tidsalder», siger Johan
Nordahl Brun, «havde vel kaldt ham Tyran». Han holdt
skarpt Øje med Disciplenes Sæder, var sparsom paa Ros,
af sine Dimittender krævede han meget; man ventede
sig derfor ogsaa 
ved Universitetet, hedder det, mere af D.s
Dimittender end af andre. Fra mange af hans Elever
er der opbevaret Udtalelser om den Taknemmelighed,
de nærede mod denne strænge, men varmtfølende Lærer,
som vakte deres Æresfølelse, skabte Lysten hos dem
til Studeringer og understøttede dem, naar de vare
trængende. Alle ere enige om, at han efterlod Skolen
i en blomstrende Tilstand. Med sin overordnede, den
myndige Biskop Eiler Hagerup, var D. fra første Færd
af kommen paa en spændt Fod. Biskoppen havde faaet
ansat som Konrektor sin egen 18aarige og for en saadan
Stilling aldeles uskikkede Søn, og for øvrigt søgte
han ved enhver Lejlighed at gjøre sig gjældende paa
en for Rektoren krænkende Maade; da denne heller ikke
vilde give Slip paa den ham tilkommende Myndighed,
kom det gjentagne Gange endog i Disciplenes Paahør
til uhyggelige Optrin. Ogsaa med Nannestad, Biskop
fra 1748, fandt der Rivninger Sted. Efterhaanden
blev D. træt af Skolelivets Besværligheder, og da
han som ugift kunde nøje sig med en ringere Indtægt,
besluttede han at fratræde. Det lykkedes ham at faa
sin kjæreste Elev, Gerhard Schøning, udnævnt til sin
Eftermand 15. Jan. 1751, mod at denne afstod ham en
liden Del af Embedets Indtægter som Pension.

Som Rektor havde D. efterhaanden lagt sig til et
anseligt Bibliothek, ligesom han var ivrig Samler
af Mønter, Medailler og Kobberstik. Ogsaa til
videnskabelige Sysler havde han faaet Tid og havde
bl. a. ikke ringe Del i den Oversættelse af det nye
Testamente, der udarbejdedes under Grams Avspicier,
og hvoraf den første Prøve udkom 1742. Efter sin
Afsked ofrede han sig helt for Videnskaberne. Endnu
blev han et Par Aar boende i Throndhjem og sluttede
i denne Tid et varmt Venskab med Suhm, som samtidig
med Schøning havde bosat sig i denne By. I 1753
flyttede han til Kjøbenhavn, hvor han tilbragte 16
Aar i litterært Otium og under fortrolig Omgang med
Langebek, Luxdorph, Hjelmstjerne og andre samtidige
lærde. Han var Medarbejder i de 1756 og 1757 udkomne
«Efterretninger om nye Bøger og lærde Sager». Han
arbejdede paa Biografier af sine Velgjørere v. Westen
og Gram og af den fortjente throndhjemske Biskop
Erik Bredal; men, blottet for litterær Ærgjerrighed,
som han var, fik han intet udgivet; hans Forarbejder
ere imidlertid komne senere Forfattere til gode. En
stor Del af hans Tid optoges med at yde Vennerne i
Throndhjem, Suhm og Schøning, litterær Hjælp: han
skaffede dem Afskrifter fra Hovedstadens Arkiver,
Excerpter af Bøger, modtog og gjennemgik
deres Manuskripter, forhandlede med Bogtrykkerne
og læste Korrekturen; ogsaa deres store Bogindkjøb
besørgedes væsentlig af ham. Hvor indholdsrig hans
Brevvexling med disse fraværende Venner har været, kan
skjønnes af de endnu bevarede, af Nyerup (i «Suhms
Levned og Skrifter» S. 189 ff.) offentliggjorte
25 Breve til Suhm. «De udgjøre», siger Nyerup, «en
sammenhængende Udsigt over det danske lærde Væsen i
Aarene 1755-63.» Stilen i disse Breve er fyndig og
pikant; i sin Dom om Personer og Bøger er han højst
uforbeholden, oftest træffende, hyppig ogsaa skarp og
sarkastisk. Senere Litteraturhistorikere, som Nyerup
og N. M. Petersen, henvise jævnlig til D.s Kritik.

Baade Schøning og Suhm forlode Throndhjem i 1765,
den første for at overtage et Professorat i Sorø;
Suhm opslog sin Bopæl i Kjøbenhavn. Fra nu af
havde D. i nogle Aar sit egentlige Hjem hos Suhm,
i hvis Hus han ogsaa havde faaet Plads til sin
Bogsamling. I 1769 flyttede han til Sorø, hvor
han haabede at gjenvinde sin svækkede Helbred, og
boede hos Schøning; men da denne 1773 tiltraadte sin
videnskabelige Norgesrejse, vendte D. tilbage til
Kjøbenhavn, sygere end før. Han lagde sig ind paa
Frederiks Hospital, hvor han døde 5. Maj 1775. Han
testamenterede Schøning den værdifuldeste Del af
sin Bogsamling, nemlig alt, hvad der henhørte til
nordisk Litteratur, samt alle sine Manuskripter paa
den Betingelse, at det efter Schønings Død skulde
tilfalde Videnskabsselskabet i Throndhjem. D.s
og Schønings Bøger udgjøre Grundstammen for dette
Selskabs værdifulde Bibliothek.

Suhm giver mangesteds i sine Skrifter Bidrag til D.s
Karakteristik. Af alle sine Venner satte han D. højst
i Trofasthed og Oprigtighed. Han kunde være opbrusende
og «sur», men han var altid rede til at ofre baade
sin Tid og sine Penge til andres bedste. «Han var
en Mand af grundig og stor Lærdom, af fin og sikker
Smag, næsten ikke uerfaren i nogen Videnskab, gik
enhver lærd til Haande i mange Maader. Hans Disciple,
Throndhjem og Akademiet vidne, at en dueligere Rektor
end han kan ikke være.»

Suhms Saml. Skrifter IV, 157 f. VII, 54. XIV, 267 ff. XV, 189 ff.
Throndhjems Kathedralskoles Indbydelsesskrift 1855 S. 24 ff.
L. Daae, Gerh. Schøning, passim.

A. E. Erichsen.



Dass, Peter (Petter), 1647-1708, Præst og Digter,
fødtes paa Gaarden Nord Herø i Alstahovg i Nordlandene
og var Søn af Peter Don D. eller Dundas, som o. 1630
var indvandret til Norge og bosatte sig paa Helgeland,
hvor han ægtede Fogeddatteren Maren 
Falch. Som Barn mistede D. sin Fader og blev sat
i Huset hos Sognepræst Niels Mikkelsen Arctander
i Nærø, der var gift med hans Moders Søster. Af
denne Præst blev han undervist sammen med sin
Fætter Peter Jespersen, den senere kongelige
Konfessionarius. Derefter gik han 5 Aar i
Bergens Kathedralskole, der paa den Tid havde flere
duelige Lærere, saasom den bekjendte Topograf Edvard
Edvardsen. Fra Skolegangen i Bergen skriver sig ganske
vist D.s Dygtighed i at behandle det latinske Sprog,
som han har benyttet i endnu bevarede poetiske og
prosaiske Frembringelser. Han blev Student 1665. Efter
et Par Aars Ophold i Kjøbenhavn, hvor han havde
vanskeligt ved at slaa sig igjennem, fik han Plads
som Huslærer i Vefsen paa Helgeland hos Præsten Jacob
Wirthmand, hvis Stifdatter Margrethe Andersdatter
nogle Aar senere blev hans Hustru. Omtr. 1672 blev
han personel Kapellan i Nesne paa Helgeland for en
meget ringe Løn. Da han ved den Tid stiftede Familie,
var hans Stilling i nogle Aar meget trykket; «jeg
som en anden Bonde arbejded' for mit Brød», hedder
det i hans rimede Avtobiografi.

En væsentlig Forbedring i D.s Kaar indtraadte,
da han i 1681 blev residerende Kapellan i Nesne,
men endnu mere, efter at han 1689 var bleven
befordret til Sognepræst i Alstahovg. Dette var
paa den Tid det største og mest indbringende Kald i
det nordenfjældske Norge og omfattede ikke mindre
end 8 nuværende Præstegjæld; under Sognepræsten
stode i flere af de underliggende Sogne residerende
Kapellaner. Efterhaanden blev D. i dette rige Kald
en formuende Mand. Men Møje og Farer vare forbundne
med hans Stilling. Han havde jævnlig Kirkerejser at
foretage i aaben Baad milevis over farlige Havstykker;
dog blev af den Grund, forsikrer hans første Biograf
(Sønnesønnen A. C. D.), næppe nogen Gudstjeneste
forsømt af D. Skjønt han fra Barnsben af var vant til
den strængé nordlandske Natur, har han dog mangen
Gang følt dens Tryk; «mens andre kan frydes ved
straalende Sol, er vi Elementernes Slaver», klager
han i et af sine Rimbreve. Derhos maatte en Mand med
D.s stærke litterære Interesser mangen Gang bittert
savne Omgang med aandsbeslægtede deroppe «i et Land,
hvor ej findes Skrift eller Bøger». Men foruden «Guds
Ord og Samvittigheds Glæde» havde han megen Hygge
af Samkvemmet med talrige Slægtninger og Venner, som
boede rundt om paa Helgeland; med Præsten i Nabosognet
Brønø, den lærde Magister Peter Bredal, førte han en
livlig latinsk Brevvexling, hvorved ogsaa
theologiske Æmner kom paa Bane. I endnu fortroligere
Forhold stod han til Svogeren Steen Wirthmand, der
ogsaa optraadte som Digter. En velkommen Afvexling i
det ensformige Liv dannede hans Bergensrejser. I
Bergen, Nordlændingernes egentlige Hovedstad,
fandt han en Travlhed og et Liv, som tiltalte ham,
og der gjorde han Bekjendtskab med Datidens fejrede
Digterinde, Dorothea Engebrektsdatter.

D. begyndte tidlig at føle den tiltagende Alders
Skrøbeligheder. I sine sidste Leveaar led han
af Stensmerter, som voldte ham megen Pine. Dog
vedblev han at digte lige til det sidste. Han døde
i Avg. 1708, 61 Aar gammel. Af hans 2 Sønner døde
den ene som Student, den anden, Anders D., som i
nogle Aar havde været Faderens Personelkapellan,
blev dennes Eftermand som Sognepræst i Alstahovg.

I sine Velmagtsdage var D. en mere end almindelig
sund og djærv Personlighed, skikket til at vinde
og imponere sine Omgivelser. Som Præst og Digter
nød han i sin Kreds den største Anseelse, og næppe
har nogen Nordmand fra de senere Aarhundreder levet
saa længe i Folkets Traditioner som han. Navnlig i
Nordlandene blev «Hr. Petter» en Sagnfigur, om hvem de
vidunderligste Ting fortaltes, og paa hvem ogsaa Sagn
fra andre Kanter overførtes. -- Det er dog fornemmelig
som Digter, D. har Krav paa at mindes. Den Tid, hvori
han virkede, Slutningen af «det lærde Tidsrum», var
en for Poesien og allermest den verdslige Digtning
gold Periode, i hvilken metriske Kunststykker og
ilde anbragt Lærdom alt for ofte traadte i Steden
for virkelig poetisk Løftelse. D., hvis Liv henrandt
fjærnt fra de toneangivende Kredse, indtager ogsaa
som Digter en afsondret Plads. Han taler selv ofte
om sit Ubekjendtskab med den lærde Poesi og betragter
sin Digtning som en ringere Art. Sin Læsekreds søgte
han lige saa meget blandt «de kofteklædte Bønder»
som mellem de mere oplyste Stænder. Han er bevidst
Folkedigter, og det har til Fuldkommenhed lykkedes
ham at blive det. Han er den eneste norske Forfatter
fra Tiden før Holberg, hvis Arbejder endnu ere
Folkelæsning.

D.s første Arbejder vare Lejlighedsdigte, og han
fortsatte med denne Produktion lige til sin Død. Det
meste deraf er gaaet tabt, men man har bevaret
Titlerne paa ikke mindre end 127 Saadanne Digte. Af
dem, som ere i Behold, ere adskillige utilbørlig
ud-tværede og ordrige; ikke sjælden støder man paa
Smagløsheder, og Forfatteren synes ikke altid at have
givet sig Tid til at afrunde
og affile. Imidlertid vil man ogsaa i disse
Lejlighedsvers hyppig overraskes ved D.s Evne
til at træffe et smukt og tiltalende Udtryk for
sin Stemning. De fleste af dem fremkaldtes ved
Begivenheder i de helgelandske Familier, som udgjorde
hans Omgangskreds; enkelte angaa Tildragelser i
Udenverdenen, der have gjort Indtryk paa Forfatteren,
saasom de mærkelige Viser om Bergens Ødelæggelse ved
Ildebranden i 1702. Til denne Digtning maa ogsaa
henregnes hans Rimbreve, hvoraf navnlig de til
Dorothea Engebrektsdatter udmærke sig ved megen
Kvikhed; end videre 2 Digte fra Slutningen af hans
Liv, hvori han skildrer sit Levnedsløb og sin Sygdom,
og som have holdt sig i stor Yndest blandt Almuen,
saa at de fremdeles udkomme i særskilte Aftryk
efter gamle Opskrifter. Om betydelige Gaver som
satirisk Digter vidner den fortræffelige «Dale vise»
(«Fjældbyggen agter paa Tiden»), hvori Forfatteren
med megen Djærvhed og Anskuelighed opruller en Række
Folkelivsbilleder til Belysning af Helgelændingernes
Hovedfejl: Urenlighed, Processyge og Usædelighed.

Af D.s større Arbejder har intet vundet større
Navnkundighed end hans «Nordlands Trompet». Det
var paabegyndt allerede i 1678, lagdes flere
Gange hen og var først færdigt mod Slutningen af
Aarhundredet. «Nordlands Trompet» er en poetisk
Beskrivelse af hele det nuværende Tromsø Stift,
hvoraf Forfatteren gjennem Selvsyn kun kjendte
den sydlige Del, Helgeland; hvad han fortæller
om de nordligere Dele, hviler paa mundtlige
Efterretninger fra andre. Naar D. her optræder
samtidig som Topograf og Digter, falder det ham ikke
et Øjeblik ind at lade den poetiske Frihed tumle
sig paa den faktiske Sandheds Bekostning. Digtet
er en indtil de mindste Smaating sand og troværdig
Skildring af Forholdene nord paa. Øernes Beliggenhed,
Fjordenes Retning, de herskende Vinde, Dyrelivet
paa Land og Hav gjøres der lige saa nøje Rede for
som Lofotfisket, Handelsforholdene og Befolkningens
daglige Levemaade. Der er lange Opregninger og en
Indgaaen i Enkeltheder, som vilde være overvældende,
hvis ikke den kjække, livsglade Tone, Forfatterens
levende Interesse for sit Æmne og hans Kjærlighed
til det fattige og nøjsomme Folk, hvis Bedrift han
skildrer, gik som en belivende Strømning gjennem det
hele Digt. Dertil komme de mange Steder af virkelig
poetisk Skjønhed, de letflydende Vers og det heldig
valgte Metrum. Det er ved disse Egenskaber, at
«Nordlands Trompet» i Norge er bleven en Folkebog
som maaske intet andet Skrift uden for den gudelige
Litteratur.
Derimod kan Forfatteren ingenlunde siges i de
enkelte Udtryk at have lagt an paa at skrive
populært. Vistnok findes her, fordi Æmnet førte det
med sig, en Mængde norske Betegnelser, som tidligere,
ikke vare fremkomne i Skriftsproget; men ved Siden
deraf vrimler der af franske og tyske Ord, ligesom den
romersk-græske Gudeverden stadig optræder indgribende
i Nordlændingens Livsforhold. Den enfoldige Læser
lod sig ikke forstyrre af Saadanne Enkeltheder.

Af D.s religiøse Digtninger er hans Katekismus-Sange
(«Dr. Mort. Luthers lille Katekismus, forfattet i
bekvemme Sange under føjelige Melodier») saa vel
i Omfang som i indre Værd den betydeligste. Dette
Arbejde havde han færdigt 1698, da det undergaves
hans Biskops Censur. Han har dediceret Bogen til sin
Fætter Dr. Peter Jespersen og sine mange Slægtninger
paa Helgeland. I Dedikationen beder han P. Jespersen
tage sig af Bogens Trykning, hvilket denne vistnok
ogsaa har gjort, thi den første Udgave udkom 1714,
nogle Maaneder før P. Jespersens Død. Digteren
har villet, at «de unge skulde lære sin Katekismus
syngende»; han har derfor ved alle Sangene givet
Anvisning paa kjendte Melodier, hvoraf mange ere
laante fra verdslige Viser. I intet af sine øvrige
Skrifter lægger D. en saadan Færdighed i Versets
Behandling for Dagen, ingensteds er hans Foredrag
varmere og mere indtrængende. Endnu kan man læse det
ene efter det andet af disse lange Digte uden at
trættes. Af Katekismus-Sangene har Landstad gjort
et forholdsvis rigeligt Udvalg i sin Salmebog og
derved ladet D. for første Gang komme til Orde
i den norske Kirkesang. -- Ikke mindre Yndest
og Udbredelse blandt Almuen vandt D.s «Aandelige
Tidsfordriv eller bibelske Visebog». Den indeholder
en Samling af Fortællinger fra det gamle Testamente,
som Digteren har gjenfortalt paa Vers. Særlig
tiltalende har Almuen fundet Sangen om Jephtas
Løfte («Det hændte sig Jephta, den Gileads Mand»),
som blev sungen overalt i Landet. -- D.s «Evangelier
sangvis forfattede» udgaves sammen med Svogeren Steen
Wirthmands Sange over Epistlerne. Skjønt unægtelig af
noget ringere Værd end hans øvrige gudelige Digtning
har dog ogsaa Evangelie-Sangene kunnet glæde sig ved
meget stor Udbredelse. -- Dette gjælder ikke om de
bibelhistoriske «Digte om Ruth, Esther og Judith»,
der allerede snart efter sin første Udgivelse (1723)
synes at være saa godt som glemte. Og dog røbe ogsaa
disse Digte, for at bruge Welhavens Udtryk om dem,
«et
Digteranlæg eller, om man vil, en ubevidst Kunst, som i
gunstigere Tider og Forhold kunde have naaet den
højeste Udvikling».

Uagtet D.s større Skrifter alle vare fuldt færdige
til Trykken, endog med Fortaler og Tilegnelser, fra
hans Haand, udkom intet af dem og sandsynligvis heller
ingen af hans mindre Digte, medens han levede. Dog var
hans Digtning allerede spredt viden om i hans levende
Live. Biskop Krog i Throndhjem sang ved hans Død:
«Den norske Maro, Dass, er død, hvis Digtergejst som
Honning flød ud af Parnassi Top». Udbredelsen af hans
Værker skete en Tid lang gjennem Afskrifter, hvoraf
der endnu haves mange bevaret, af «Nordlands Trompet»
f. Ex. ikke mindre end 12. Da de først vare udkomne
i Trykken, fulgte af de fleste Oplag paa Oplag. De
optryktes (ofte slet nok) som herreløst Gods af
Bogtrykkere, ikke alene i Kjøbenhavn og Christiania,
men ogsaa i Aalborg og i alle de norske Byer, som
havde et Trykkeri. Af de omfangsrige Katekismus-Sange
haves Rede paa 25 fuldstændige Udgaver, hvorhos
flere Sange af denne Bog tryktes særskilt og udkom
som anonyme Gadeviser. Der er ingen Tvivl om, at D.s
Digte gjennem hele det 18. Aarhundrede og den første
Halvdel af det følgende have været den norske Almues
Yndlingslæsning. Fra Nordkap til Lindesnæs, fra Havet
til de inderste Bygder har han været kjendt som ingen
anden norsk Digter. Allermest har han naturligvis
været skattet i Nordland, hvor man sammenfattede
hans Forfatterskab under Navnet «Hr. Petter-Digt»,
og hvor han lige til vor Tid har fundet talrige
Efterlignere. Blandt de højere Klasser bleve derimod
D.s Skrifter lidet paaagtede. Det stadfæstede sig,
som A. C. Dass siger i sin Udgave af «Nordlands
Trompet», at denne Poet «levede før den polerede
Alder». Han fjærnede sig alt for langt fra, hvad man
i det 18. Aarhundrede betragtede som mønstergyldig
Poesi, til at hans jævne og ukunstlede Vers kunde
finde Naade. Det er egentlig først i vore Dage, at
denne Digter har faaet den ham tilkommende Plads i
vor Litteraturs Historie. Hans «Samlede Skrifter»,
udgivne af A. E. Erichsen, udkom i 3 Bind 1874-77.

A. C. Dass' Fortale til «Nordlands Trompet», Kbh. 1763.
J. S.Welhaven, Saml. Skrifter VI, 109 ff.
P. Dass's Saml. Skrifter, udg. af A. E. Eriksen, I, S. III ff.

A. E. Erichsen.



Dassow, Theodor, 1648-1721, Superintendent,
Orientalist, var født i Hamborg, hvor hans
Fader, Johan D., var Præst; Moderen hed Gertrud
Uppendorf. Allerede under sin Skolegang begyndte 
han at lægge sig efter det hebraiske Sprog, og
hermed fortsatte han efter at være afgaaet fra
Skolen i Hamborg til Universitetet i Giessen, hvor
han 1672 blev Magister. I Wittenberg gik han videre
i sine Studier og blev Adjunkt i det filosofiske
Fakultet, men begav sig dog snart efter til Oxford,
hvor han under den lærde Jøde Isaac Abandanas
Vejledning betydelig udvidede sin Indsigt i den
rabbinsk-talmudiske Litteratur og den jødiske
Arkæologi. Tilbagekommen der fra til Wittenberg
(1678) blev han Professor i Poesi og i de orientalske
Sprog. Efter 1699 at have taget den theologiske
Doktorgrad fulgte han et Kald, han havde faaet fra
Kiel, hvor han blev Professor i Græsk og østerlandske
Sprog samt Sognepræst. Denne dobbelte Stilling
beklædte han i 10 Aar, indtil Kong Frederik IV 1709
kaldte ham til Generalsuperintendent i den kongelige
Del af Slesvig og Holsten samt Provst i Rensborg
Provsti. I dette Embede døde han 5. Jan. 1721. Han
havde i Wittenberg ægtet Dorothea Zinck, Enke efter
Professor Balth. Stolberg.

D. ejede et betydeligt Bibliothek, rigt paa
jødisk-rabbinsk Litteratur, og han har udgivet en
Mængde Skrifter, dog mest Disputatser, vedrørende
de hebraiske Antikviteter. Af den med stærke Skridt
fremtrængende Pietisme var han en stor Fjende,
og med Dr. Henrik Muhlius, gottorpsk Hofpræst og
senere Prokansler for Kiels Universitet, førte
han bitre theologiske Stridigheder. Beundrere af
hans orientalske Lærdom mente, at det havde været
heldigere, om han havde udgivet flere af de lærde
Værker, som han havde under Hænder og ved sin Død
efterlod ufuldendte, i Steden for at fortabe sig i
Bekæmpelse af en Aandsmagt, som han næppe til fulde
forstod og i alt Fald ikke var voxen. Adskillige
af hans efterladte Haandskrifter findes nu i det
kgl. Bibliothek i Kjøbenhavn.

Moller, Cimbria lit. 
Pontoppidan, Ann. eccl. Dan. IV, 135 f. 
Burchardi, Ueber Synoden S. 71
f. Allg. deutsche Biographie IV.

H. F. Rørdam.



Daue, Hans Heinrich Nicolai Johannes, 1824-91, Officer, 
D. er født 15. Jan. 1824 i Rensborg,
hvor hans Fader, Severin D., der nedstammede fra
en gammel rhinlandsk Familie, var Major ved det
holstenske Infanteriregiment; Moderen hed Anna Marie
f. Larsen. Han blev Kadet i 1839, Officer i 1843 og
ansattes først ved 2., derpaa ved 1. Bataillon. I
1846 kom han paa Højskolen og beordredes ved Krigens
Udbrud 1848 til Tjeneste ved Artilleriet. Fra 1851-53
gjennemgik han Højskolens Artilleriafdeling, men
da han 
alt fra 1848 var Premierlieutenant i Fodfolket, vendte
han derefter tilbage til dette Vaaben. Foranlediget
ved Skrifter af Oberst Blom og Kapitajn Stjernholm
udgav han i 1853 under Mærket «En ældre Militær
i Tjenesten»: «Nogle Betragtninger over Danmarks
Forsvar», hvori han stærkt anbefalede Kjøbenhavns
Befæstning og bekæmpede Danevirkestillingens Anlæg. I
1855 udkom under samme Mærke: «Videre om Forsvaret»,
hvori han forudsagde Maaden, hvorpaa Danevirke
vilde blive erobret. I 3 derpaa følgende Skrifter
bekæmpede han saa vel Major Stjernholms Forslag om
Anlæg af «Kystbaner» som de af Politikerne anbefalede
«Tværbaner».

I 1858 udnævntes han til Kapitajn, gjorde Tjeneste
først ved 17., dernæst ved 5, og efter 1861 ved
20. Bataillon. Som Kompagnichef ved 20. Regiment
deltog han i Krigen 1864, var med i Kampen 3. Febr. og
8. Marts foran Fredericia, i hvilken sidste han
tillige med sit Kompagni, navnlig paa Grund af
Omstændigheder, hvorover han ikke var Herre,
blev taget til Fange. Efter Krigen optraadte D.,
som 1872 erholdt sin Afsked fra Krigstjenesten,
dels anonymt, dels under Navn som militær-politisk
Forfatter. Saaledes udkom i 1871: «Danmark i Nutidens
Strøm», i 1872: «Enten-eller» og Aaret efter: «Om
Nødvendigheden af parlamentarisk Regering». Saa
vel disse som 5 andre Piecer (udg. 1875-88) ere
Lejlighedsskrifter, som berøre vort forandrede
militær-politiske Standpunkt efter Wiener-Freden
og den indre politiske Strid; men skjønt deres
Indhold er logisk, og de vidne om Forfatterens
Kjærlighed til Danmark, have de kun udøvet en
begrænset Indflydelse, da D.s Syn paa vore Forhold er
noget afvigende fra det almindelige. 23. Okt. 1864
indtraadte han i Ægteskab med Marie Heinriette
Nagel, Datter af Maskinfabrikant N. i Slesvig.
-- d. 26. Dec. 1891.

P. N. Nieuwenhuis.



Daugaard, Christine Margaretha, f. 1831, Forfatterinde, 
er Datter af nedennævnte Jacob Brøgger D. 30. Jan. 1831 fødtes 
hun i Thorstrup Præstegaard
ved Varde. I et aandelig rigt, livsglad, virksomt og
lykkeligt Hjem, dannet af hjærtelige, sjælsstærke
Forældre, voxede hun op med 2 begavede Brødre og
en rigt udrustet Søster, der alle døde i en ung
Alder. Hendes Hjemstavns ensomme Hedeegn paavirkede
hende, og allerede tidlig ytrede Tungsind sig i
hendes Natur, hvilket forøgedes, da Faderen i 1845
forflyttedes til Ribe. Her tilbragte hun alligevel
lykkelige Aar til Faderens Død 1867, hvorefter hun
flyttede til Kjøbenhavn sammen med Moderen, som døde
der i Avg. 1882. 3 Aar senere drog Frk. D., efter et 
kort Ophold paa Herregaarden Nørholm, tilbage
til Ribe, hvor hun endnu bor. -- Paavirket af sin
Faders kjærnefulde Historieundervisning og sin Moders
fantasirige og følelsesfulde Fortællinger begyndte hun
tidlig at skrive Vers. Først vare Oehlenschläger,
Blicher, Kingo og Brorson hendes Læremestre,
siden blev hun med hjærtelig Hengivenhed knyttet
til Fr. Paludan-Müller, der i hendes Digtsamling
«Lyngblomster» «sporede en beslægtet Aand»; baade
hans Digte og Personlighed fik megen Indflydelse
paa hende. Under Forfattermærket «Erica» udgav
hun den omtalte Digtsamling «Lyngblomster» (1856),
«Hr. Holgers Juletræ» (1857), «Historiske Digte»
(1861) og «Danmarks Fadervor» (1864). Under eget
Navn udgav hun «Salmer for Julen, dens For- og
Efterfest» (1.-2. D., 1861-64), «Aandelige Digte»
(1865), «Biskop Daugaard» (1867, ikke i Handelen)
og en forkortet Oversættelse af Torqvato Tassos
«Det befriede Jerusalem» (1884). End videre har
hun offentliggjort Digte, bl. a. i «Nordslesvigsk
Søndagsblad» («Dansk Rimkrønnike»). I 1887 udgav hun
sin Veninde Sophie Holsts efterladte Skuespil «Eumenes
af Kardia» og indledede det med en Karakteristik af
den afdøde. -- Hendes egen Forfatterpersonlighed
røber Ærlighed, Patriotisme og Religiøsitet.

Nic. Bøgh.



Daugaard, Jacob Brøgger, 1796-1867, Biskop, var
født 17. Sept. 1796 i Randers, hvor hans Fader,
Bondesønnen Hans D., var Toldbetjent og senere blev
Kjøbmand. Efter Tilskyndelse af Præsten (senere
Amtsprovst) P. J. Kruse, der var bleven opmærksom
paa Jacob D.s Flid og gode Nemme, satte Faderen ham
i Randers Latinskole, hvor han ved sit livlige og
opvakte Sind snart vandt almindelig Yndest hos Lærere
og Kammerater. Ferierne tilbragte han gjærne sammen
med en Ven i Vejerslev Præstegaard, og det var her,
hans Sans for det Holbergske Lune vaktes, der siden
fulgte ham Livet igjennem og bidrog til at give ham
den friske og livsglade Ro, der gjorde Samlivet med
ham saa tiltalende. -- Efter 6 Aars Skolegang blev
D. Student 1816 og tog Aaret efter 2. Examen med
Udmærkelse. Under en stor Del af sin Studentertid
havde han et kjærligt Hjem i Huset hos Historikeren
Professor L. Engelstoft, hvis Adoptivsøn, den senere
Biskop C. T. E., og et andet ungt Menneske, den senere
Stiftamtmand Baron F. C. Holsten, han underviste og
endelig 1822 dimitterede til Universitetet. Samme Aar
blev han Adjunkt ved Sorø Skole, efter at han Aaret
i Forvejen havde taget theologisk Attestats. 
I Sorø var D., som en af hans gamle Elever
(Viggo Rothe) nys har vidnet, «Yndlingslæreren»,
og han levede her et lykkeligt Samliv med de lærde
og begavede Mænd, som den Gang virkede paa dette
Sted. Da hans Sans for historisk Granskning var vakt
i Engelstofts Hus, vovede han sig til at besvare den
af Videnskabernes Selskab 1823 udsatte Prisopgave,
«at levere en fuldstændig og nøjagtig Fortegnelse
over alle Klostre i Danmark fra Kristendommens
Indførelse i dette Rige indtil Reformationen, oplyst
ved Hovedbegivenhederne i deres Historie». Trods
Vanskelighederne ved i Sorø at skaffe sig Adgang til
de nødvendige Kilder kunde D. efter 3 Aars Forløb
indgive en Besvarelse, som belønnedes med Selskabets
Guldmedaille. Det er dette Arbejde, han senere
(1830) i lidt udvidet Skikkelse udgav under Titel:
«Om de danske Klostre i Middelalderen», et Skrift,
der med rette vandt megen Paaskjønnelse og af hjalp
et Savn i vor historiske Litteratur.

1827 kaldtes D. til Præst i Thorstrup og Horne ved
Varde, 1839 blev han tillige Provst; 1845 Sognepræst
ved Domkirken i Ribe og Stiftsprovst, og 21. Jan. 1850
beskikkedes han til Biskop i Ribe Stift. Dette
Kald varetog han i 17 Aar med stor Troskab. Mild,
fredelskende og fordringsløs gjorde han sig i høj Grad
afholdt af Stiftets Præster og Lærere, blandt hvem han
færdedes som en æret og elsket Patriark. En Mand, der
kjendte ham nøje, har fremhævet «den mageløse Blanding
i hans Sjæl af den mest oplivende Gemytlighed med den
dybeste Alvor» og «naturlig Jævnhed forenet med stor
aandelig Overlegenhed» samt «hans sjældne Gave til
at omgaas Mennesker fra de højeste til de ringeste».

Efter nogen Tids Svagelighed døde D. 5. Jan. 1867. Han
havde 1827 ægtet Catharine Kruse, Datter af ovennævnte
Amtsprovst K. Denne hans ædle og værdige Hustru
overlevede ham i en Række Aar med den ovenanførte
Datter, Christine D. Et Par flinke og haabefulde
Sønner vare i deres Studenteraar blevne bortkaldte
fra Forældrene, der med Smerte havde maattet se dem
hensygne, uden at Lægedom var at finde.

Erslew, Forf. Lex.
Illustr. Tid. VIII, Nr. 385.

H. F. Rørdam.



Dauw, Frederik Johan Valentin, 1706-52, Præst, ældste
Søn af næstfølgende, fødtes i Thisted 13. April 1706
og blev Student fra Sorø 1724. 2 Aar efter tog han
Attestats og søgte nu forgjæves i en halv Snes Aar
gejstlig Befordring. Da han 1733 udgav Faderens rimede
«Danske Lov», sendte han et Exemplar 
med Tilskrift paa Vers til Kronprinsen: «Hjælp mig til
Præstekald», men ogsaa uden Resultat. Hans litterære
Interesser have rimeligvis bragt ham i Berøring
med Fr. Rostgaard, som 1736 kaldte ham til Præst
paa Anholt. Med sine ikke ubetydelige Samlinger
til dansk Historie (Ny kgl. Saml, 4to, Nr. 1257)
og et forholdsvis rigt Bibliothek drog D. over
til den afsides liggende Ø, hvor det maatte falde
ham vanskelig at tilfredsstille sin videnskabelige
Trang. Han stod i Brevvexling baade med Langebek
og Gram, ligesom han søgte Alb. Thuras Bistand til
at faa udgivet sine Samlinger til Sorø Akademis
Historie. Disse ere endnu bevarede (Ny kgl. Saml.,
4to, Nr. 713) saa vel som hans Samlinger til Grenaas
Historie (Kallske Saml. Nr. 379). En Piece, han udgav
1740 med Titelen «Hør, du danske Mand», henleder
Opmærksomheden paa en Række Opgaver, der fortjente
at løses af den videnskabelige Forskning i Landet;
han lægger derved for Dagen varm Kjærlighed til
Modersmaalet og sit Fædrelands historiske Minder. I
Kirken paa Anholt grundlagde han et Bibliothek paa
150 Bind, dels ved Gaver fra sine Venner og Velyndere,
dels ved, hvad han selv skjænkede dertil. Han haabede
derved at virke til Gavn og Glæde for sine Eftermænd;
men Skabet, der indesluttede Skatten, forblev efter
hans Tid urørt, og Indholdet ødelagdes fuldstændig
af Tidens Tand. -- D.s urolige Aand bragte ham dog
i Aarenes Løb i betydelig Konflikt baade med Øens
Patron, hans tidligere Velynder, og med Menigheden;
efter Rostgaards Forslag søgte man at faa Ende paa
Striden ved at forflytte D. Han beskikkedes 1743 til
Hospitalspræst i Randers, i hvilket Embede han døde
28. Maj 1752, kun 46 Aar gammel. Han var 2 Gange
gift: i. med Birgitte Cathrine Spincke (d. 1742);
2. med sin Formands Enke i Randers, Karen Brinchmann,
f. Nørholm (d. 1767).

Chr. Bruun, Fr. Rostgaard I, 412 ff.
Soransk Tidsskrift I, 2, 122 ff.
Danske Atlas IV, 351.
Orion, Maanedsskrift, IV, 271 f.

A. Jantzen.



Dauw, Johan, 1679-1723, Præst, blev født 13. Juni 1679
i Kjøbenhavn og var Søn af Silke- og Klædekræmmer
Hans D. og Hustru Alhed Kaalund. 1697 blev han
privat indskrevet ved Universitetet og tog 3 Aar
efter Attestats. Han var derpaa gjentagne Gange
udenlands. Efter Hjemkomsten blev han Sognepræst i
Thisted 1705. Aaret efter tog han Magistergraden. I
Thisted forblev han dog kun 2 Aar, i det han allerede
1707 forflyttedes til Herstederne ved Kjøbenhavn,
hvor han døde 3. Juni 1723. Han 
var en Mand med adskillig litterær Interesse og en
flittig Samler. Hans mange Excerpter gik til Dels i
Arv til hans ovenanførte Søn, der deraf 1733 udgav en
rimet «Danske Lov», hvor Paragraferne ere samlede i
Smaavers for lettere at bevares i Hukommelsen. Nogle
ubetydelige Collectanea til Thisteds Historie ere
trykte dels i Blochs «Throndhjemske Samlinger»,
dels i Østs «Arkiv» II, 118 ff. Selv fik han
1721 udgivet en Malerkunstens Theori og Bidrag
til dens Historie («Der kunsterfahrne, galante,
doch aber zugleich erbauliche Schilder und Maler»,
ny forbedret og forøget Udg. ved C. Bertram 1755);
det er Excerpter, som D. lejlighedsvis har samlet til
Brug for en Slægtning, der dyrkede Kunsten. Nærmest
til Opbyggelseslitteraturen kan henregnes et Skrift
af ham om Forældres og Børns Pligter; Titelen er
det interessanteste derved: «Lystmad eller Forældre-
og Børnekonfekt» (1714, trykt paa ny 1779). D. blev
1705 i Kjøbenhavn gift med Agnete Cathrine Grøtter.

Worm, Lex. ov. lærde Mænd.
Nyerup, Lit. Lex.

A. Jantzen.



David, Christian Georg Nathan
D. har oftere forandret Navn. Først hed han David
Nathan David. Da han 1809 blev Student, angaves
han at hedde David Albrecht Joseph Nathan. Faa Aar
efter skrev han sit Efternavn Nathandavid, hvilket
han efterhaanden forandrede til Nathan-David og
siden til David. Paa hans Doktordisputats fra 1823
staar Dav. C. Nathan-David; 1830 døbtes han (i Følge
Kirkebogen) med Navnene Christian Georg Nathan David,
men i Steden for Nathan angav han, i hvert Fald
senere, at han hed Nicolai., 1793-1874,
Politiker, Nationaløkonom, blev født i Kjøbenhavn
16. Jan. 1793. Hans Fader var en efter Datidens
Forhold rig jødisk Grosserer, Joseph Nathan D.;
Moderen hed Georgine Debora f. Levy. Han dimitteredes
1809 fra det Schouboeske Institut, tog i 1810
og n anden Examen, men dyrkede i Steden for et
Embedsstudium den friere Videnskabelighed, navnlig i
Retning af Sprog, Historie og Nationaløkonomi. Fra
1815-18 rejste han i Udlandet, var hjemme i nogle
Aar, men opholdt sig atter i 1822-23 i Gøttingen,
hvor han erhvervede den filosofiske Doktorgrad for en
(naturligvis paa Latin skreven) Afhandling om det
danske Skattevæsen i det 18. Aarhundrede. Efter sin
Hjemkomst holdt han Forelæsninger ved Universitetet
over Statsøkonomi og blev i 1830, efter at have
antaget Kristendommen (døbt 1. Sept. i Slagslunde
Kirke), extraordinær Professor, men afskedigedes
fra dette Embede i 1836 paa Grund af sin politiske
Optræden. D., der levede i fortroligt Forhold til
J. L. Heiberg, 
Møhl og andre af Datidens skjønne Aander,
dyrkede ikke blot æsthetiske Interesser ved
dramatiske Kritikker (under Mærket Y. Z.), mindre
novellistiske Arbejder og "Digte i Datidens noget
romantiske og højstemte Aand, men optraadte tillige
som statsøkonomisk og politisk Forfatter; han var
baade den første egentlige Journalist og den første
virkelige statsøkonomiske Skribent i Aarhundredets
Litteratur. Efter at have skrevet en Række Artikler i
det Smagen beherskende «Maanedsskrift for Litteratur»
begyndte han 14. Sept. 1834 Ugeskriftet «Fædrelandet»,
hvis Program han sammenfattede i de fyndige Ord, at
det skulde «henlede den offentlige Opmærksomhed paa
det offentlige», en under Datidens Sløvhedstilstand
og kritikløse Underdanighed imod Enevælden lige saa
dristig og vanskelig som omfattende Opgave. Ikkun
3 Maaneder efter sattes han under Tiltale for
Overtrædelse af Trykkefrihedslovgivningen ved
3 Artikler: om de nys skabte Provinsialstænders
Initiativ, om den dømmende Magts Adskillelse fra den
udøvende og om Folkets Indflydelse paa Forfatningens
Udvikling. Maaske var han ikke selv deres Forfatter;
et i «Tilskueren» for 1889 offentliggjort Brev
af 18. April 1835 fra V. Jacobsen omtaler som
almindelig bekjendt, at de vare skrevne af Johs. Hage,
Orla Lehmann og Sager, men D. maatte i alt Fald
bære Ansvaret for deres Offentliggjørelse. Det
var den første Trykkefrihedsproces i lange Tider,
og den vakte stor Sensation. Sagen førtes i første
Instans af Generalfiskalen Treschow, medens Haagen
var Defensor, for Højesteret af Advokaterne Sporon og
Høegh-Guldberg; begge Domstole frifandt den anklagede,
og da Højesteretsdommen afsagdes 2. Dec. 1835,
gav dette Anledning til forskjellige Ovationer. Paa
dette Tidspunkt var D. dog atter i Udlandet og havde
overdraget Redaktionen til sin Ven og Meningsfælle
Overlærer Johannes Hage. Efter Frederik VI's Død blev
«Fædrelandets i Dec. 1839 med kort Varsel omdannet til
et Dagblad, og D. nævnedes paa det som Redaktør sammen
med Balthasar Christensen, Gjødwad, Orla Lehmann og
Wessely, men udtraadte dog allerede nogle Maaneder
efter af Redaktionen.

D. var ikke blot selv liberal, men paa dette Tidspunkt
en af Liberalismens Førere. Hans Stilling er noksom
betegnet derved, at han 1831 sammen med Tscherning
skrev om de preussiske Provinsialstænders Væsen, at
han 1832 polemiserede skarpt imod Grev F. A. Holstein,
at han i 1840 forsvarede den konstitutionelle
Skattebevillingsret imod P. G. Bang. Det faldt
derfor ganske naturlig, at han i 1840 efter den nye
Kommunallov for Kjøbenhavn blev
Borgerrepræsentant (fra 1841-48 Raadmand) og samme Aar
en af Hovedstadens Stænderdeputerede. Han optraadte
ogsaa i Roskilde med Krav paa borgerlig Frihed og
konstitutionel Forfatning. Men hans Liberalisme
blev efterhaanden ikke saa lidt afdæmpet, og
det bragte ham i et skjævt Forhold til tidligere
Meningsfæller, at han i 1845 af Christian VIII's egen
Haand modtog Ridderkorset, som ikke let skjænkedes
nogen Oppositionsmand. Da Orla Lehmann 21. Juli 1846
indbragte i Stænderforsamlingen sit Forslag om en
fælles konstitutionel Forsamling for Kongeriget og
Slesvig og derved for første Gang klart opstillede
det national-liberale Program, optraadte D. som
en lidenskabelig Modstander og erklærede Tanken
for «umoden, uklar og fremfor alt gjennemgaaende
uhensigtsmæssig». Var dette nu et Omslag fra D.s
Side, en Svigten af hans tidligere Optræden? Der
kan herpaa svares baade et Ja og et Nej. D. var
liberal, men med stærke Begrænsninger, og national
i dette Ords Partibetydning hverken var eller blev
han nogen Sinde. Det Program, som han tidlig havde
opstillet, gik ud paa et konstitutionelt Monarki,
hvori det monarkiske Element var det overvejende,
men med Garantier imod Magtens Misbrug; han holdt
paa Slesvigs Selvstændighed, Holstens Bevarelse og
et begrænset Fællesskab imellem alle Monarkiets
Dele. Man kan ikke sige, at han svigtede dette
Program, han blev det tro ogsaa paa et langt
senere Stadium. Men paa den anden Side lader det
sig ikke nægte, at han i disse Aar forandrede Front
og vendte sine skarpe Angreb imod den Opposition,
til hvilken han selv havde hørt, medens han blev
blød og hensynsfuld lige over for Kongemagten og det
bestaaende Regeringssystem. Christian VIII's vindende
Personlighed, der dannede en saa stærk Modsætning
til Frederik VI's stive Utilgængelighed for nyere
Ideer, har vistnok udøvet sin Indflydelse paa D. og
givet ham Illusioner om et intelligent Kongedømme med
konstitutionelt Tilsnit. Den offentlige Mening, der
havde været vant til at se ham i Spidsen, var i alt
Fald under Forholdenes Udvikling kommen forud for ham
og saa nu tilbage paa ham som en reaktionær, ja som
en Renegat. Samtidig med D. undergik Algreen-Ussing,
der ogsaa en Gang havde været i de liberales forreste
Række, en tilsvarende Evolution; den enes Ridderkors
og den andens folkelige Guldpokal vare i hine Aar
stadig Gjenstand for «Korsarens» Vittigheder og
Karrikaturer. Ved Stændervalget i 1846 blev D. vraget
i Kjøbenhavn (han blev kun 5. Suppleant), og da han i
Efteraaret 1848 stillede sig til den grundlovgivende
Rigsforsamling i
Kjøbenhavns daværende 8. Kreds, faldt han for Tømmermester
H. H. Kayser. Han blev dog faa Dage efter kongevalgt
Medlem og fik ogsaa Sæde i Grundlovsudvalget. Han
optraadte her -- og det var til visse ingen
Afvigelse fra hans tidligere Udtalelser -- som en
afgjort Modstander af den almindelige Valgret;
han fordrede en rundelig Valgretscensus og særlige
Valg for Kjøbstæderne, ligesom han holdt paa et
Tokammersystem med virkelig Forskjel paa de 2
Afdelinger; i Forening med Ussing stillede han et
Forslag i denne Retning. Det var ingen Inkonsekvens,
at han, da dette ikke kunde sættes igjennem,
sluttede sig til Andræs Etkammer-Forslag, der dog
bød nogle af de Garantier, som han forlangte. Han
var en af de faa, som stemte imod Grundloven ved den
endelige Afstemning. At der imidlertid var foregaaet
et Omslag i den offentlige Mening i Hovedstaden,
synes at fremgaa af, at han desuagtet i Dec. 1849
valgtes til Folketingsmand i Kjøbenhavns 5. Kreds
imod Sadelmager Christensen. Han udtalte sig ved
denne Lejlighed med Eftertryk imod enhver, politisk
eller administrativ, Deling af Slesvig, som kun vilde
blive en å Conto Betaling paa Slesvig-Holsteinismens
Fordringer; ligesom før holdt han paa en virkelig
Selvstændighed, ikke blot et Skin, for Slesvig og
Holstens Bevarelse med fælles Finanser, Armé, Flaade,
udenrigsk Repræsentation og «til evig Tid fælles
Konge». Det var med andre Ord Helstatspolitikken,
han her uforbeholdent proklamerede mere end 2 Aar
før Kundgjøreisen af 28. Jan. 1852.

D. var i den forløbne Tid atter traadt i Statens
Tjeneste. I Begyndelsen af Fyrrerne nedsattes en
Kommission til Undersøgelse af Fængselsvæsenet, og
han var Medlem af denne; efter en Rejse i Udlandet
blev han i 1845 Medlem af Direktionen for Tugt-,
Rasp- og Forbedringshuset og i Dec. 1848 Overinspektør
for Fængselsvæsenet. Under hans 10aarige Ledelse
gjennemførtes Cellesystemet, og byggedes de store
Fængsler i Horsens og ved Vridsløselille, det sidste
med en betydelig Overskridelse af Byggesummen, som
foranledigede en parlamentarisk Undersøgelse. Fra
1848 holdt han atter statsøkonomiske Forelæsninger
ved Universitetet, i 1854 blev han Chef for det
statistiske Bureau (indtil 1873), og i Dec- 1858
valgtes han til en af Nationalbankens Direktører. Lige
fra 1846, da Roskildebanen aabnedes, havde han Sæde
i det sjællandske Jærnbaneselskabs Kontrolkomité.

Fra 1851-54 deltog D. ikke i det parlamentariske
Liv. I det sidstnævnte Aar modtog han en Plads i det
ved Forordningen af
26. Juli skabte kongevalgte og raadgjvende Rigsraad
for Monarkiet, hvorfra han gik over til Rigsraadet
efter Forfatningen af 2. Okt. 1855. Under den heftige
Kamp, som Aaret efter rejstes ved de 11 slesvig-
holstenske Rigsraaders Angreb paa Forfatningen, optraadte han,
ligesom de øvrige danske Helstatsmænd, med Kraft imod disse
Angreb og hævdede Forfatningens fuldstændige Lovlighed; det var
under denne højst animerede og interessante Debat, at han med
en heldig Vending mindede de slesvig-holstenske Riddere om, at
der ved Siden af den «historiske Ret», som de idelig paakaldte,
fandtes en «Historiens Ret», som ikke mindre gjorde sig gjældende.
Efter at Patentet af 6. Nov. 1858 i Henhold til Forbundsdagens
Fordring havde ophævet Oktoberforfatningen for Holsten og
Lauenborg, hvorved Rigsraadet faktisk var blevet en dansk-slesvigsk
Repræsentation, indtoge de gamle Helstatsmænd en helt forskjellig
Holdning og rejste en Opposition imod Ministeriet, under hvilken
D. var en af de ivrigste Angribere. Skjønt deres Parti slog
sig sammen med Bondevennerne i Rigsraadet, udgjorde
de 2 Grupper dog kun en Minoritet, der hverken kunde
sejre i Debatten eller ved Afstemningerne; men dette
førte saa til en Partimanøvre, som blev dobbelt
uforsvarlig ved Rigets farlige Stilling udad til. I
Begyndelsen af Sessionen 1859 indgave 9 Rigsraader,
deriblandt D., til Præsidenten (Madvig) en Erklæring,
hvori de betegnede Patentet af 6. Nov. 1858 som
ikke tilvejebragt ad lovlig Vej, men som en aldeles
foreløbig Foranstaltning, der ikke stod i Samklang
med Kundgjørelsen af 28. Jan. 1852, og udtalte, at de
kun i Tillid til Ministeriets Tilsagn om at virke for
de 2 tyske Hertugdømmers Gjenoptagelse i Forfatningen
kunde finde det foreneligt med deres Mandat at deltage
i Tilvejebringelsen af «de Love, der ere uundværlige
til Statsstyreisens uforstyrrede Gang». Da Præsidenten
nægtede at oplæse denne Protest, afholdt de sig
fra at stemme og forhindrede derved Rigsraadet i at
fatte gyldige Beslutninger. Denne Obstruktionspolitik
kulminerede ved Sessionens Slutning, da Slesvigeren
Thomsen-Oldensworth (og med ham senere Hansen-Grumby)
havde indgivet en Erklæring om, at han ikke ansaa
Rigsraadet for forfatningsmæssigt, men dog ikke vilde
nedlægge sit Mandat, og da Præsidenten, saaledes som
Forfatningen og Forfatningsordenen udtrykkelig gjorde
ham det til Pligt, havde andraget om hans Udelukkelse
af Forsamlingen; efter sammen med Bondevennerne at
have forsøgt at standse Sagen, først ved en motiveret
Dagsorden, derpaa ved Henvisning til et Udvalg,
grebe
Helstatsmændene til sidst til den Udvej at forhindre en gyldig
Afstemning ved ikke at stemme eller ved at forlade
Salen (nogle ved at gaa op paa Tilhørerpladsen),
og de 34 Ja, som afgaves imod 3 Nej, vare ikke
tilstrækkelige til at tilvejebringe det Qvorum af 41,
som var blevet staaende i Forfatningens §37, ogsaa
efter Holstenernes Forsvinden. Det bør dog nævnes,
at D. i denne Optræden ikke alene havde Følgeskab
af Bluhme, Haagen, Heltzen og Ussing, men ogsaa af
Tillisch, Frijs-Frijsenborg, Holstein-Holsteinborg
og Tscherning. D. var blandt dem, som ivrig bekæmpede
det Forfatningsudkast for Kongeriget og Slesvig, som
efter Frederik VII's Død stadfæstedes 18. Nov. 1863,
men i disse Debatter var dog Bluhme Helstatsmændenes
egentlige Fører. I de fortrolige Forhandlinger, som
i Juleugen s. A. fandt Sted paa Amalienborg imellem
Notabler fra forskjellig Side, deltog ogsaa D., men
hverken han eller nogen af hans Meningsfæller troede
paa hint Tidspunkt at kunne overtage Ansvaret for
Statens Styrelse, som kort efter gled over i Monrads
Hænder. Først da Erobringen af Als gjorde Maalet
fuldt og i Juli 1864 fremkaldte Monrads Fald, traadte
Helstatsmændene til, og i det under Bluhmes Forsæde
dannede Ministerium overtog D. Finansportefeuillen.

Denne Regering, som fik det sørgelige Hverv at slutte
Freden med de 2 tyske Stormagter, begyndte sit
Liv med temmelig udpræget reaktionære Tendenser,
der fandt Gjenklang og Støtte hos en Reaktion
i selve Landets offentlige Mening efter de bitre
Nederlag og Skuffelser; det var «Avgustforeningens»
Periode. Men efterhaanden som man kom nærmere
ind paa den vanskelige Opgave at retablere en
normal Forfatning for Kongeriget alene, skiftede
Ministeriet til en vis Grad Karakter, og efter
Heltzens Udtrædelse af Ministeriet søgte det snarest
Støtte imod Bondevennernes vidtgaaende Fordringer
hos det national-liberale Centrum. Under de stærkt
bevægede Forfatningsforhandlinger var D. Ministeriets
egentlige Ordfører. Han var den Gang over de 70,
og hverken hans Røst eller hans legemlige Kræfter
slog altid til, men han udfoldede i Debatten en
Slagfærdighed og en Skarpsindighed, som ikke kunde
andet end vække Beundring. Han havde selv i sin bedste
Tid som Taler været bitter, snerrende, irritabel,
noget tilbøjelig til at falde hen i det pathetiske
og salvelsesfulde, men hans altid vel gjennemtænkte
og forberedte Foredrag gjorde trods dette og trods
hans skrattende Stemme altid stærkt Indtryk og bleve
hørte med stor Opmærksomhed. Som Parlamentariker har
han næppe nogen
Sinde staaet højere end under hine Debatter. Han havde
sin Force i at finde enkelte prægnante Vendinger,
«bevingede Ord», som man siden har kaldt dem. Det
var et saadant bevinget Ord, som han i Nov 1864 udtalte i Landstinget,
da han erklærede, at han hele sit Liv havde været
en Modstander af «den purpurklædte Absolutisme»,
men at han endnu kraftigere vilde bekæmpe «den
kofteklædte Absolutisme». Ministeriet Bluhme traadte
tilbage 6. Nov. 1865.. Det følgende Aar valgtes
D. i Kjøbenhavn til Medlem af Landstinget, men 1870
nedlagde han sit Mandat og trak sig dermed tilbage
fra det politiske Liv.

D., der 1850 fik Titel af Etatsraad og 1858 af
Konferensraad, og som 1864 modtog Danebrogsordenens
Kommandørkors og 1865 ved sin Afgang som Minister dens
Storkors, havde 5. Nov. 1831 ægtet Georgine Nicoline
Bramsen (Datter af Justitsraad, Revisor Ludvig Ernst
B.), som overlevede ham (d. 6. April 1890). Han døde
18. Juni 1874.

Illustr. Tid. VI, 159. 
Erslew, Forf. Lex. 
Barfod, Dansk Rigsdags-Kal. 
C. St. A. Bille, Tyve Aars Journalistik III, 124.

C. St. A. Bille.

-- David udfoldede, navnlig i sine yngre Aar, en
flersidig og ret omfattende Forfattervirksomhed. Han
var desuden en af Udgiverne af «Maanedsskrift for
Litteratur» og udgav selv flere Tidsskrifter:
«Statsøkonomisk Arkiv» (1826-29), «Nyt 
statsøkonomisk Arkiv» (1841-43) og «Fædrelandet»
(1834-40). Tyngdepunktet for denne Forfattervirksomhed
falder i Nationaløkonomien. D. tilhørte nærmest den
franske Skole, der var grundlagt af Say, og som paa
den Tid kunde siges at være den herskende; denne
Skoles Ideer overførte han til Danmark i en Række
velskrevne og livlige Afhandlinger. Af saadanne
Afhandlinger kunne nævnes: «Om Nationaløkonomiens
Studium», «Er Handelsvindskibeligheden
umiddelbar-produktiv?», «Hvad bør forstaas ved
den rene Indtægt?» osv. Disse Afhandlinger have
uden Tvivl, da de fremkom, gjort deres Nytte ved
at vække Interessen for nationaløkonomiske Studier,
men en mere end forbigaaende Betydning kunde de efter
deres Indhold ikke faa, og de have spredt Forfatterens
Arbejdskraft i en ikke ringe Grad, saa at han ikke fik
Lejlighed til at sætte sig noget større og varigere
Minde i den danske økonomiske Litteratur, skjønt han
sad inde med betydelige Studier, navnlig over Danmarks
Finanshistorie. Hvad han kunde have udrettet paa dette
Omraade, fremgaar af den udførlige og grundige Kritik
over Nathansons
Arbejder i en længere Artikel i «Maanedsskrift
for Litteratur» 1832 (særskilt aftrykt under
Titel: «Om Danmarks Handel og Finanser»). Denne
Artikel afgiver et nyttigt Supplement til Nathansons
Undersøgelser over Danmarks Finanshistorie, som trods
al deres Grundighed trængte til en saadan udfyldende
Kritik. Materialet til denne Afhandling findes for
en Del i D.s Disputats for Doktorgraden i Gøttingen:
«Commentationis de principiis, e qvibus redituum
Daniæ per posteriorem seculi 18. partern administratio
fluxit, specimen primum» (1823).

Efter at D. ved Bergsøes Død i 1854 var
blevet Chef for det statistiske Bureau, fik han
Lejlighed til at gjøre forskjellige statistiske
Undersøgelser, men hans Forfattervirksomhed
var i øvrigt da væsentlig til Ende.

H. Westergaard.



Davids, Mathias, 1800-77, Amtmand, fødtes
10. Nov. 1800 i Lindholm i Bøking Herred, hvorfra
hans Fader, Friseren Nis D. (f. 14. Juni 1774 d.
15. April 1833), 2 Aar efter hans Fødsel flyttede til
Østerhever i Ejdersted for at overtage Bestyrelsen
af de Raadmand Hans Asmussen i Husum tilhørende
Ejendomme i Østerhever og Tetenbøl. Moderen hed Silla
f. Nissen (f. 14. April 1770 d. 3. Nov. 1844). For
at undgaa den ham som bondefødt paahvilende Værnepligt
forberedte han sig først til Landmaalerexamen; men da
Landmaalernes Fritagelse for Værnepligt 1820 hævedes,
tog han til Kjøbenhavn og opnaaede Ansættelse som
Volontær i Rentekammerets 2. slesvigske Kontor. Aaret
efter blev han Kopist med Bestalling og dermed
værnefri. 1824 tog han Landmaalerexamen og erhvervede
Landmaalerbestalling. Derefter studerede han Ingeniør-
og Artillerividenskab, undervist af de senere
Generaler Schlegel og Fibiger. 1827 blev han Student,
erholdt i Efteraaret 1831 i Aars Orlov til at studere
Jura i Kiel og Aaret efter kgl. Dispensation for
Resten af Trienniet. 1832 tog han Examen paa Gottorp,
og 2 Aar efter udnævntes han til Stadssekretær og
Stadspenningmester i Frederiksstad. I 1848 forblev
han sin Konge tro, men blev i sit Embede, uafladelig
haanet og forfulgt af den oprørske Presse. 1849 ma&tte
han under preussiske Bajonetters Beskyttelse bestyre
alle Embederne i Husum; 1850 var han i nogle Maaneder
kgl. Regeringskommissær paa Femern og kom i samme
Egenskab atter til Husum, hvorfra alle Embedsmændene
vare flygtede efter Slaget ved Isted. Endnu samme
Efteraar udnævntes han til Amtmand over Gottorp og
Hytten Amter med Landskabet Stapelholm. D. ragede
ved sin Dygtighed 
højt op over de allerfleste af de tyskdannede Embedsmænd, som 
forbleve i Kongens Tjeneste efter Oprørets Undertrykkelse, og valgtes 
1856 af 8. Kreds, den sydostlige Del af Slesvig, til Medlem af 
Rigsraadet, hvor han stillede sig paa Regeringens Side, i det han 
navnlig 24. April stemte imod Scheel-Plessens Forslag om 
Helstatsforfatningens Forelæggelse for Stænderne i Slesvig og Holsten. 
Samme Efteraar blev han afskediget som Amtmand, vel nærmest 
fordi han som fuldblods Helstatsmand ikke harmonerede med det 
da herskende Ejderparti. Sin Plads i Rigsraadet beholdt han, 
uden dog her at spille nogen fremtrædende Rolle. I 1863 stemte 
han imod Novemberforfatningen og nedlagde efter dens Vedtagelse 
sit Mandat. Den preussiske Regerings Tilbud om en Amtmandspost 
afslog han. Han døde i Slesvig 9. Febr. 1877. 11. Juni 1836 
ægtede han Wilhelmine Augusta Thayssen (f. 31. Maj 1806 i Kjøbenhavn, 
d. 14. Juni 1879 i Slesvig), Datter af dansk Overpostmester i 
Hamborg, Etatsraad P. T.

H. R. Hiort-Lorenzen.



Davidsen, Jacob, 1813-91, Redaktør og Publicist. D. er født i 
Kjøbenhavn 28. Avg. 1813 og er Søn af jødiske Forældre; Faderen, 
Gabriel D., var Inspektør ved Stiftelsen Meyers Minde. Efter endt 
Skolegang kom han i Lære hos en Typograf, men begyndte allerede i 
en tidlig Alder at sysle med litterære Sager og var saaledes 
Korrespondent til «Aarhus Stiftstidende», ligesom han skrev adskilligt i 
«Kjøbenhavnsposten». I 1846 blev han Redaktionssekretær ved det 
af Edouard Meyer stiftede Blad «Flyveposten», hvilket han senere 
(1852) kjøbte og redigerede i Forening med Gottlieb Siesby. «Flyveposten» gik ind, da D. udtraadte af Bladets Redaktion (jvfr. XV, 570) og han blev da først 
Redaktionssekretær, senere Redaktør ved det af Godsejerne stiftede 
Blad «Dansk Rigstidende», i hvilken Stilling han virkede i stræng 
konservativ Aand indtil Bladets Ophør i 1867. Som en Fortsættelse 
af «Dansk Rigstidende» udgav han derpaa det politiske Ugeblad 
«Den konservative», der standsede i Marts 1886. D. var samtidig 
Medarbejder ved flere kjøbenhavnske Blade og fra 1877 fast 
kjøbenhavnsk Korrespondent til «Morgenbladet» i Christiania. Han har 
tillige dels som Oversætter, dels som original Forfatter udfoldet en 
ikke ringe litterær Virksomhed og navnlig erhvervet sig et Navn 
ved sine Skildringer af Hovedstadslivet i gamle Dage. «Fra det 
gamle Kongens Kjøbenhavn» udkom i 2 Bind 1880-81 og 
efterfulgtes i 1884 af «Fra vore Fædres Tid», i 1889 af «Kjøbenhavnerliv 
i ældre og nyere Tid». I Dagbladet «Avisen» for 1890 har han 

offentliggjort en Del af sine Erindringer. Han blev 24. Nov. 1850 
gift med Johanne Førster, som døde 14. Nov. 1888.

Erslew, Forf. Lex.

Edgar Collin.

<chapter name="Debes, Jens Peter Gløersen, 1776-1832,
Højesteretsassessor">

Debes, Jens Peter Gløersen, 1776-1832, Højesteretsassessor, 
var en Søn af Ole Gløersen D., Forstander for Oslo Hospital (f. 1734 
d. 1799), og fødtes i Christiania 23. Avg. 1776. Han blev fra sin 
Fødebys lærde Skole Student med Udmærkelse 1792 og juridisk 
Kandidat 1796. 1799 blev han Avditør ved søndenfjældske Infanteriregiment, 
1806 Assessor i Akershus Stiftsoverret. Ved Organisationen 
af Norges Højesteret blev han 1814 udnævnt til Assessor i denne 
Ret, hvorhos han 1815-17 tillige var Medlem af Overkriminalretten. 
I den sidste Del af Stortinget 1815-16 (fra 26. Marts 1816) mødte 
han som Suppleant og var derhos Medlem af Rigsretten over 
Haxthausen. Fremdeles var han i den første Del af Lovkommissionens 
Virksomhed (fra 1814) dennes Medlem. Han døde ugift 1. Avg. 1832. 
D. var en Mand med alsidige historiske, juridiske og litterære 
Interesser; han ejede et udsøgt Bibliothek og har efterladt 
forskjellige haandskrevne Samlinger, væsentlig af lokalhistorisk og 
topografisk Indhold.

Halvorsen, Norsk Forf. Lex.

Yngvar Nielsen.



Debes, Lucas Jacobsen, 1623-75, Præst, Topograf, var født 
i Stubbekjøbing. Hans Fader var Hr. Jacob Nielsen, først Kapellan 
i Stubbekjøbing, siden Præst paa Bogø (d. 1633). Lucas D. blev 
1651 Kapellan i Thorshavn, 1652 Sognepræst sammesteds (Sydstrømø 
Præstegjæld) og Rektor ved Latinskolen. Da han under Krigen 
1658 f. rejste ned til Danmark, vistnok i Anledning af en Strid, 
han havde med Landfogeden Johannes Heidemann, blev Skibet 
undervejs opbragt af Svenskerne. I et Aars Tid maatte han nu som 
Fange opholde sig i Gøteborg, hvor han dog ved sin Lærdom og 
sine Prædikener vandt Kommandantens Gunst, saa at han endelig 
blev frigiven og kom til Kjøbenhavn. Efter at være vendt tilbage 
til Færøerne blev han Viceprovst. Men da Frederik III forlenede 
sin Yndling Christoffer Gabel og dennes Efterkommere med 
Færøerne, kom D. snart i bitter Strid med Gabels Landfogeder, der 
søgte at undertrykke Gejstligheden og i det hele optraadte med 
utilbørlig Selvraadighed over for Beboerne. Ligeledes fik D. Strid 
med Kommandanten i Thorshavns Skanse, der paa en skammelig 
Maade havde krænket hans Hus. Trods disse vanskelige Forhold 

lykkedes det ham dog at hævde sin Stilling. 1670
blev han Landprovst, og da han med flere af Øernes
Beboere havde klaget over lidte Forurettelser til
den kongelige Kommissær, som 1670 besøgte Færøerne
i Anledning af Christian V's Hylding, saa blev
han udvalgt til med et Par andre Færinger at rejse
ned til Kjøbenhavn for at føre Sagen igjennem hos
Regeringen. Opholdet i Hovedstaden benyttede D. til i
Maj 1673 at erhverve Magistergraden og til at udgive
tvende ret ejendommelige Skrifter, som han havde
forfattet «i sit Patmos paa Færø», nemlig «Kongelig
Majestæt ved Profeten Jeremiam afmalet», hvori han
gjennem en utrolig Mængde bibelske Citater søger at
vise den Ærbødighed, Kjærlighed, Lydighed, Troskab og
Tjeneste, Undersaatterne ere deres Arvekonge skyldige,
samt «Færøernes og færøske Indbyggeres Beskrivelse»,
et trods adskillige Besynderligheder dog for sin Tid
fortjenstligt Skrift. Nogen Tid efter sin Hjemkomst
til Færøerne døde D. 28. Sept. 1675. -- Han var gift
med sin Formands, Hr. Hans Rasmussen Færøs, Enke,
Anne Rasmusdatter. Efterkommere af ham leve endnu i
Thorshavn.

Worm, Lex. ov. lærde Mænd.
Ny kirkehist. Saml. VI, 464 ff.
O. Wormii Epist. S. 1117.

H. F. Rørdam.



Decker, Christian August Heinrich, 1806-84, Præst, er
født 15. Okt. 1806 i Husum, hvor Faderen, ndfr. nævnte
Jacob D., da var Subrektor. Efter at have studeret
i Kiel og Berlin tog han 1830 theologisk Examen paa
Gottorp, blev 1833 Kollaborator, 1836 Subrektor
i Meldorf, 1843 Præst i Klein-Wesenberg i Amtet
Rethwisch, 1863 i Leezen og 1874 i Tumby og Strukstrup
i Angel, hvor han døde 11. Juni 1884. Foruden nogle
pædagogiske og opbyggelige Skrifter har han 1850
udgivet «Die Revolution in Schleswig-Holstein, eine
Zuschrift an allen ernsten Christen unter Deutschen
und Dänen». Han vilde modvirke den Stemning, der
begyndte at komme frem i Tyskland, i det mange nu
betragtede den slesvig-holstenske Rejsning som et
Oprør. «Altonaer Mercur» (1850 Nr. 64) kaldte Skriftet
«et lysende Vidnesbyrd for vor Ret». Det gjentager
de gamle, tit fremstillede Paastande, som at Kong
Frederik VII ikke havde været fri i Marts 1848;
herpaa, siges det, beror den provisoriske Regerings
Ret; Forfatteren mener ogsaa, at han og hans Parti
befinde sig paa den Side, der staar under Guds
Taalmodighed og ikke under hans Dom. Men man kan ikke
andet end give ham Ret i, at revolutionære Bevægelser
fremkalde 

vanskelige Kollisionstilfælde, hvor  det ikke er let at
afgjøre, om der er handlet ret eller uret.

Alberti, Schlesw.-Holst.-Lauenb. Schriftsteller-Lex.

L. Kock.



Becker, Jacob, 1773-1834, Præst, foranførtes Fader,
blev født i Landsbyen Nordballe i Grumtofte Sogn
i Angel 9. Nov. 1773. Hans Fader, August D., var
Skrædder; men i sine Fritimer syslede han gjærne med
Læsning og skrev Digte. En Digtsamling af ham blev
udgivet efter hans Død. Sønnen studerede i Kiel og
blev 1802 examineret paa Gottorp, samme Aar som hans
noget yngre Ven Claus Harms. Men det varede mange Aar,
inden D. overtog nogen Præstegjerning; hans Ungdom og
kraftigste Alder vare viede til Skolegjerningen. 1804
blev han Subrektor i Husum, hvorfra han 1810
forflyttedes til Tønder som Rektor for Byens Skole
og Førstelærer ved Skolelærerseminariet sammesteds,
hvilket i øvrigt var nøje sammenknyttet med
Skolen. D. har i «Schlesw.-Holst. Provinzialberichte»
1812 meddelt historiske Efterretninger om Seminariets
Oprindelse og Virksomhed. I 17 Aar beklædte han denne
Stilling og udfoldede en ikke ubetydelig litterær
Virksomhed, navnlig i pædagogisk Retning. Hans
største Arbejde er en Methodik for Skolelærere (1820,
ny Udg. 1826), som i sin Tid blev en Del benyttet i
Hertugdømmerne. Tillige var han Medarbejder ved og
fra 1816 Redaktør af «Tønder Ugeblad». Regeringen
paaskjønnede hans Virksomhed ved 1819 at give ham
Professortitel. Endelig blev han Præst i Holsten
1827. Det var til Embedet som Præst i Reinfeld,
han blev kaldet, og her virkede han til sin Død,
27. Juli 1834, agtet og afholdt i vid Kreds, hvorom
et Mindesmærke paa hans Grav vidner.

C. E. Carstens, Die Stadt Tondern, 1861, S. 159.
Lübker u. Schrøder, Schlesw.-Holst.-Lauenb. Schriftsteller-Lex.

A. Jantzen.



Deckmann, Christian Gottlieb, 1798-1837, Læge,
blev født i Rensborg 8. April 1798 som Søn af en
fattig Haandværker, kom i Lære hos en Kirurg,
tog Del i Felttoget 1814 og studerede derefter
med megen Energi, saa at han 1819 tog Artium i
Kiel. 1822 blev han immatrikuleret ved Kjøbenhavns
Universitet og absolverede samtidig kirurgisk
Examen ved Akademiet. Det følgende Aar tog han
medicinsk Examen i Kjøbenhavn og Aaret derpaa i
Kiel Doktorgraden. Efter en kort Tid at have været
Bataillonskirurg i Rensborg praktiserede han 1824-29
i Byen Slesvig, blev derefter udnævnt til extraordinær
Professor i Anatomi og Kirurgi ved Kiels 
Universitet, 1833 til ordinær Professor og Forstander
for den kirurgiske Klinik ved det derværende
Friedrichs Hospital. I denne sin betydningsfulde
Gjerning hemmedes han imidlertid i tiltagende
Grad af Svagelighed, og hans Død indtraf allerede
24. Febr. 1837. Hans meget lovende Begavelse kom
saaledes ikke til fyldig Udfoldelse; kun nogle mindre
kirurgiske Afhandlinger har han publiceret i Pfaffs
«Mittheilungen».

Smith og Bladt, Den danske Lægestand, 4. Udg.
Biogr. Lex. der hervorrag. Aerzte II.
Alberti, Schlesw.-Holst.-Lauenb. Schriftsteller-Lex.

Jul. Petersen.



van Deen, Isaak Abrahamson, 1805-69, Læge, blev født
i Burg-Steinfurt i Grevskabet Bentheim 24. Marts 1805
som en Søn af en dansk født Rabbiner, Abraham Isaaksen
(der havde antaget Tilnavnet «van Deen» for derved at
betegne sin danske Herkomst), blev 1824 dimitteret
privat til Kjøbenhavns Universitet og tog medicinsk
Examen 1831. 1834 tog han Doktorgraden i Leiden og
praktiserede derefter i Zwolle, indtil han i 1851 blev
Professor i fysiologi i Groningen (1857 Professor
ordinarius) og her vandt Anseelse som en udmærket
Lærer og ivrig Videnskabsmand, der i øvrigt særlig
dyrkede Nervefysiologien. Allerede som Læge i Zwolle
udfoldede han en betydelig videnskabelig og litterær
Virksomhed, til Dels i Samvirken med de to senere
første Rangs Celebriteter Donders og Moleschott. Med
Danmark vedblev han bestandig at staa i Forbindelse,
var korresponderende Medlem af det medicinske Selskab
i Kjøbenhavn og gav jævnlig videnskabelige Meddelelser
i de danske medicinske Tidsskrifter. Ogsaa var hans
Hustru en dansk Dame, Gusta f. Melchior, Datter af
Grosserer Gerson Moses M. i Kjøbenhavn og Søster til
Øjenlægen Professor N. G. M. Han døde 1. Nov. 1869.

Smith og Bladt, Den danske Lægestand, 4. Udg.
Erslew, Forf. Lex., Suppl. III, 538 ff.
Biogr. Lex. der hervorrag. Aerzte II.

Jul. Petersen.



Degen, Carl Ferdinand, 1766-1825, Mathematiker,
er født 1. Nov. 1766 i Brunsvig, men kom allerede
1771 til Kjøbenhavn, i det hans Fader, ndfr. nævnte
Joh. Phil. D., blev ansat i det kgl. danske
Kapel. Faderens Kaar vare knappe; men den lærelystne
Dreng sattes ved Arveprins Frederiks Understøttelse i
Helsingørs Skole, hvorfra han dimitteredes 1783. Han
studerede først Lovkyndighed, dernæst Theologi,
men hindredes ved sine mangesidige Interesser og
Studiet af Sprog, Filosofi, Naturvidenskab og navnlig
Mathematik i at tage Examen. Betegnende er det,
at han det 
første Aar, da Universitetet udsatte Prisspørgsmaal,
1792, tog Prisen baade for den theologiske og
for den mathematiske Opgave. Kort efter blev han
Mathematiklærer for Prins Christian (Chr. VIII) og
senere Informator for dennes Eroder Prins Ferdinand,
men fortsatte samtidig sine Studier og erhvervede 1798
den filosofiske Doktorgrad for et Arbejde: «Tentamen
heuristicæ generalis». Dette slutter sig til Kants
Filosofi, om end den mathematiske Opfindelseskunst
er det tydelige Forbillede for de enkelte hevristiske
Regler. Aaret efter udgav han «Pædagogiske Aforismer»,
og om Omfanget af de førnævnte sproglige Studier
vidner det, at han foruden at være fortrolig med
Latin, Græsk og Hebraisk kunde læse ikke blot de mere
bekjendte germanske og romanske Sprog, men ogsaa Polsk
og Russisk. Man skylder ham flere Oversættelser,
deriblandt af Zoëgas Værker fra Italiensk til
Dansk. Med den fra Faderen arvede musikalske Sans
forbandt han Kjendskab til Musiktheorien.

Aar 1802 blev han Overlærer i Mathematik og Fysik ved
Kathedralskolen i Odense, og 1806-14 var han Rektor
i Viborg. Han deltog saaledes i Indførelsen af den
udvidede Mathematikundervisning i Skolerne, som
nødvendiggjordes ved de nye Regler af 1805 for Examen
artium. Sin Interesse for disse nye Bestemmelser
udtaler han i et af de Skoleprogrammer, hvori han
udførlig og klart behandler Æmner, som slutte sig til
den elementære Mathematik. I 1814 blev han Professor
ved Universitetet. Hans elementære Forelæsningers
Mangel paa Plan og Anlæg og den Godmodighed, hvormed
han overlod Kandidaterne ved anden Examen Valget
af den Disciplin, hvori de vilde examineres, skulde
vel ikke gjøre ham til nogen god Docent for de unge
Studenter. Heller ikke ved sine Forelæsninger for
videregaaende synes han at have ladet sig lede af en
bestemt Plan, og under den øjensynlig selvstændige
Fremstilling kunde han begaa Fejl, som han vilde
have undgaaet ved at følge et af de da existerende
Kompendier. Men det var allerede et overordentligt
Fremskridt, at ved ham den højere Mathematik blev
indført ved Universitetet; Valget af Enkeltheder
var godt og Fremstillingen klar, og den Interesse
for og Indsigt i Faget, som bestandig spores, maatte
virke befrugtende. Naar man ser paa den Udvikling af
Mathematikken i vort Fædreland, som begynder med D.,
tør man ogsaa sige, at hans Virksomhed har baaret
god Frugt.

Dette hænger sammen med, at D. ogsaa i sine Skrifter
viser sig som en virkelig Mathematiker. Nogle
af dem ere udkomne særskilt, saaledes navnlig de
fortjenstfulde tabellariske Arbejder: «Canon
Pellianus» (1817), som indeholder Løsningerne af
den vigtigste Klasse af ubestemte Ligninger af
2. Grad, og «Tabularum ad faciliorem et breviorem
probabilitatum computationem utilium enneas» (1824),
der indeholder en Tavle over Faktorieller. Hans
mathematiske Fortjeneste ved disse Arbejder
bestaar navnlig i, at hans store Flid har faaet en
hensigtsmæssig Anvendelse. Andre af hans Arbejder
ere optagne i Selskabsskrifter, dels i det danske
Videnskabernes Selskabs, i hvilket D. optoges som
Medlem Aar 1800 (han blev senere tillige Medlem
af dets Ordbogs- og Landmaalingskommission), dels
i Petersborger-Akademiets, hvilket valgte ham
til Korrespondent 1819, vist nærmest i Anledning
af «Canon Pellianus». Atter andre findes i danske
krigsvidenskabelige Tidsskrifter og i det da i Altona
udkommende «Astronomische Nachrichten». D. har
i disse forskjellige Afhandlinger behandlet
Spørgsmaal af Geometri, Integralregning, Rækkers
Theori, Sandsynlighedsregning og Bevægelseslære. Han
viser sig baade vel bevandret i Eulers, Lagranges,
Legendres og Gauss' Skrifter og i Besiddelse af
selvstændig Opfindsomhed og fin Opfattelse. Særlig
bør fremhæves den Interesse for Samvirken af
de forskjellige mathematiske Methoder, som han
jævnlig skaffer sig Lejlighed til at lægge for
Dagen. Derved fremdrog han flere Fremgangsmaader,
som den Gang for lidet benyttedes, men senere have
faaet Betydning. I Forbindelse hermed skal nævnes
en mærkelig Forudsigelse af ham, som er bleven
bekjendt ved Bjerknes' Skrift om den store norske
Mathematiker Niels Henrik Abel. I et Brev, som D. i
1821 skrev til Prof. Hansteen i Christiania om et ham
tilsendt Arbejde af den da knap 19aarige Abel, findes
følgende Ytringer: «Næppe kan jeg ved denne Lejlighed
undertrykke det Ønske, at den Tid og de Aandskræfter,
et Hoved som Hr. Abel skjænker en i mine Øjne noget
steril Gjenstand, maatte ydes et Æmne, hvis Uddannelse
vil have de vigtigste Følger for hele Analysen og
dens Anvendelse paa dynamiske Undersøgelser, jeg
mener de elliptiske Transcendenter. Ved tilbørligt
Anlæg for Undersøgelser af dette Slags vil den
alvorlige Gransker ingenlunde blive staaende ved
disse ellers i og for sig selv højst mærkværdige
Funktioners mange og smukke Egenskaber, men opdage
Magellanske Gjennemfarter til store Partier af et og
samme uhyre analytiske Ocean.» Det vilde den Dag i Dag
være vanskeligt i saa faa Ord paa en nøjagtigere Maade
at betegne den Betydning, som Abels og Jacobis kort
efter paafulgte Behandling af de elliptiske Funktioner
har faaet baade ved disses Anvendelser og som et --
ved de senere
saakaldte Abelske Funktioner fortsat -- Gjennemgangsled
til den omfattende moderne Funktionstheori.

D. ægtede 1801 Sophie Petersen Rosted, Datter af
Frisør J. Petersen. Hun overlevede ham (d. 1851). Deres
Ægteskab var barnløst. D. skildres som en beskeden
og elskværdig, men tillige som en pudsig Mand. En
Gjentagelse af et apoplektisk Anfald, der tidligere
havde svækket ham, endte hans Liv 8. April 1825.

Erslew, Forf. Lex.
Dansk Litteraturtid. 1825, S. 266 ff.
Tidsskr. f. Mathematik 1873, S. 161 ff.

H. G. Zeuthen.



Degen, Johan Philip, 1737-89, Musiker og Maler, var
født i Wolfenbiittel og Søn af Violoncellisten Gerhard
D., der havde Ansættelse i Hertugen af Brunsvigs
Kapel. I sit 19. Aar blev han adjungeret Faderen, hvem
han senere afløste; samtidig var han beskæftiget som
'Maler ved Hertugens Porcellænsfabrik. Da denne var
bleven nedlagt, fik han ved en under Grev Brandts
Avspicier foretagen Omordning af det kongelige Kapel
i Kjøbenhavn 1771 Pladsen som i. Violoncellist. Han
døde 22. Jan. 1789, 52 Aar gammel, faa Maaneder efter,
at han havde mistet sin Hustru, Henriette Regine,
Datter af Borgmester Schultz i Sondershausen. D. var
en særdeles duelig Kunstner paa sit Instrument,
komponerede ogsaa, bl. a. nogle Frimurerkantater. Ved
Siden af Musikken vedblev han at dyrke Malerkunsten,
og hans Miniaturbilleder, af hvilke han malede en
Del for Enkedronning Juliane Marie, medens andre gik
til Udlandet, synes at have gjort mere Lykke end hans
musikalske Frembringelser. Han var Fader til 8 Børn,
hvoriblandt den ovfr. nævnte Mathematiker C. F. D.

Spengler, Artistiske Efterretninger S. 15  f.

V. C. Ravn.



Degenfeld, Hannibal Baron, 1647-91, Officer, var den
yngste Søn af den vidtberømte venetianske General og
Generalgouvernør i Dalmatien Christoph Martin Friherre
D. og Anna Maria Adelmann v. Adelmannsfelden. Født
1647 var han kun 6 Aar gammel, da Faderen døde, og han
kom da under Formynderskab af sin næstældste Broder,
den blinde Friherre Ferdinand. Han blev ligesom
de andre Brødre opdraget til Krigsmand og drog, 19
Aar gammel, til Kandia, hvor han udmærkede sig i høj
Grad. For yderligere at uddanne sig til at overtage en
højere. Kommando i Republikken Venedigs Krigstjeneste,
der paa den Tid lokkede saa mange unge Mænd, som
tragtede efter Hæder og Bytte, til sig, søgte han
til Hertug Johan Frederik af Brunsvig og senere til 
Generalstaterne. Det lykkedes ham da ogsaa i Aarenes
Løb at vinde sig et saadant Navn for Tapperhed og
Dygtighed, at han blev kaldt til Danmark af Christian
V, der stadig i fremmede Lande søgte Officerer til
at føre Hæren i den forestaaende Krig. I Slutningen
af 1674 hvervede D. en Bataillon for dansk Regning
og deltog Aaret efter med stor Tapperhed i Wismars
Erobring. 1676 var han tilstede ved Landskrones
Belejring og Overgivelse og blev i Slutningen af
Aaret Generalmajor. Det paafølgende Aar stod han
under Ulrik Frederik Gyldenløves Kommando i Norge
og spillede en fremragende Rolle ved Marstrands
Erobring og i Toget til Jæmteland. Han blev siden
Generallieutenant, men forlod kort efter Freden
Danmark, hvorfra han førte en Hustru med sig, i det
han i Kjøbenhavn havde giftet sig med Anna Maria
Gersdorff, Enke efter Oberstlieutenant Matthias
Frederik v. Rech og Datter af Oberst Christopher
Frederik G. og Dorothea Gjedde, D. førte senere et
æventyrligt og omflakkende Krigerliv og erhvervede
sig som Feltmarskal i venetiansk Tjeneste ikke
alene et berømmeligt Navn paa Valpladserne, men
ogsaa store Rigdomme ved Bytte og Belønninger. Han
døde 16. Okt. 1691. Hans Enke, med hvem han havde en
Datter, giftede sig for 3. Gang med en Æventyrer,
en baireuthsk Regimentskommissær Ferschen, men
denne forlod hende, efter at de i Fællesskab havde
bortødslet hendes Midler. Hun begav sig derefter til
Kjøbenhavn, hvor hendes Slægtninger dog ikke vilde
have med hende at gjøre, og søgte til sidst Tilflugt
i Sachsen, hvor hun døde i trange Kaar. Hun begyndte
paa sine egne og sin Datters Vegne en Proces med sin
Svoger Ferdinand den blinde for at komme i Besiddelse
af H. D.s umaadelige Efterladenskaber, men denne,
den saakaldte Millionproces, blev først afgjort 1747
til Fordel for Huset Degenfeld.

Thürheim, Christoph Martin Freiherr v. Degenfeld, Wien 1881.

P. F. Rist.



Degn, Thord, --1360--, Landstingshører. 
T. D. til Bjerregaard er formodentlig den Thord Diakon, som
1343 faar Pantebrev paa en Gaard i Haugh i Onsild
Herred. Han var Landstingshører ved Viborg Landsting
o. 1355-67 og er blevet mindet ved, at man har antaget
ham som Forfatter til den bekjendte Glosse til Jyske
Lov, der gaar under Navn af T. D.s Artikler. Det er
imidlertid i nyere Tid gjort i høj Grad sandsynligt,
at disse Artikler allerede forudsættes som tilværende
i Erik Menveds Forordning af 1304, og at Forfatteren
er den i denne Lovs § 7 nævnte Thord Litle, som 
maaske har indtaget en Landsdommers Stilling i Viborg, hvorved
Forvexlingen forklares.

Saml. til jydsk Hist. og Topogr. II.

V. A. Secher.



Dehn, Agnes Nathalie, s. Gjørling.



v. Dehn, Ferdinand August, 1689-1760, Officer,
Broder til den efterfølgende. Han begyndte som Page,
blev 1709 sendt til Flandern som Fændrik ved Prins
Carls Infanteriregirøent, blev 1710 Sekondlieutenant
og 1711 forsat til Garden til Fods. 1714-17 var han
tjenstgjørende ved Landkadetkompagniet, hvornæst
han blev Kapitajn ved Dronningens Livregiment,
men kom 1721 tilbage til Gården. 1730 blev han
Oberstlieutenant ved jyske gevorbne Regiment og fik
1734 Obersts Karakter. Da Nationalmilitsen indførtes i
Hertugdømmerne 1737, blev D. Chef for det slesvigske
Regiment, og i denne Stilling er det, at han navnlig
har gjort sit Navn bekjendt. Udskrivningen, der
var noget ukjendt i disse Provinser, vakte nemlig
megen Misnøje, navnlig i de vestlige Egne, hvor
Marskbønderne endog 1740 truede med Oprør. D. forstod
dog i kort Tid at bringe Lydighed og Ro til Veje
«uden Blodsudgydelse, og uden at noget Menneske blev
hængt», som Christian VI med øjensynlig Tilfredshed
noterer. 1742 fik D. Kammerherrenøglen. Da det
Aaret efter saa ud til Krig med Sverige, blev han
ansat som Generaladjudant hos Markgrev Frederik
Ernst af Brandenborg-Kulmbach, Overgeneral for den
paa Sjælland mobiliserede Styrke. 1747 ombyttede
D. sit Nationalregiment med det nyoprettede
møenske gevorbne Regiment i Rensborg; 1749 blev
han Generalmajor, 1752 Ridder af Danebrog, 1756
Generallieutenant. Ved Troppesamlingen i Holsten
1758 og følgende Aar var han Divisionskommandør;
1758 blev han derhos Kommandant i Rensborg,
hvor han døde 13. Dec. 1760. Han var ikke gift.

H. W. Harbou.



v. Dehn, Frederik Ludvig Greve, 1697-1771, Minister. 
Familien v. Dehn havde oprindelig kaldt
sig Pott og var fra Holland, men kom til Danmark
over Meklenborg. Til denne Slægt hørte Georg August
v. D., som blev Oberst i dansk Tjeneste og var Fader
til F. L. Baron v. D. Denne fødtes 7. Sept. 1697
og anføres som Ejer af Kohøvede og andre Godser i
Slesvig. Han synes at have levet paa disse Ejendomme,
indtil han udnævntes til dansk Gesandt i Madrid,
hvor han forblev fra Efteraaret 1739 til Febr. 1742,
og Rist, der senere gjennemgik det derværende
Gesandtskabsarkiv, 
roser ham for den Dygtighed, Flid og Orden, som
udmærkede hans Korrespondance. I Foraaret 1750
udnævntes han til Gehejmeraad i Konseillet, hvor
han vel nærmest repræsenterede Næringsvæsenet, i det
han i Juni 1751 blev Medlem af General-Landøkonomi- og 
Kommercekollegiet og Præses for det almindelige
Handelskompagni samt senere (1759) tillige for
Fattigvæsenet. Da Frederik V i Begyndelsen af 1752
besluttede paa ny at gifte sig, og Valget faldt paa
Juliane Marie af Brunsvig-Lyneborg, blev D. udset
til at indlede Sagen ved det brunsvigske Hof, «hvor
han var vel kjendt, da hans Broder tidligere havde
været i Tjeneste der» (i nogle Aktstykker nævnes han
i øvrigt selv som «forhenværende brunsvig-lyneborgsk
Gehejmeraad»). Ved denne Lejlighed kom han gjennem
Prins Ferdinand af Brunsvig og en forhenværende
preussisk Gesandt i London i Forbindelse med Frederik
II, der underhaanden begunstigede dette Giftermaal,
og fra den Tid synes han efter denne Konges politiske
Korrespondance at have spillet en meget tvetydig Rolle
som et villigt Redskab til at styrte Bernstorff og som
den Kanal, ad hvilken den preussiske Gesandt søgte
at holde sig underrettet om, hvad der foregik i den
danske Regering. Det lader imidlertid til, at Evnen
ikke ret har svaret til Viljen, og at han gav sig
Mine af at betyde mere ved Hoffet, end han virkelig
gjorde, og Frederik V betegnede ham rimeligvis med
rette til Prins Ferdinand som en «Sladderhank». Naar
han blandt andet nævnte A. G. Moltke som virksom med
sig i at søge at styrte Bernstorff, er der intet,
der bestyrker denne Angivelse, og i alt Fald blev det
ikke til noget hverken med hans Machinationer for
at fjærne den af Frederik II saa ildesete Minister
eller med de Forhaabninger, han forespejlede Prins
Ferdinand om Ansættelse her i Landet.

Det var maaske for at blive af med ham i Konseillet,
hvor han ikke lader til at have betydet synderligt,
at han 1762 blev udnævnt til Markgrev Frederik Ernst
af Brandenborg-Kulmbachs Efterfølger som Statholder i
Hertugdømmerne. I denne Post forblev han indtil 1768,
da han afløstes af Prins Carl af Hessen. Derefter
levede han som Privatmand paa sine slesvigske Godser,
der samledes under Navnet Ludwigsburg, indtil sin Død,
3. Juli 1771. Allerede 1739 var han bleven Ridder af
Danebrog, 1746 Gehejmeraad, ved Kongens Formæling
i 1752 havde han faaet Elefanten, og 1768 var han
blevet ophøjet til dansk Greve.

Ligesom han saaledes paa en, i det mindste efter hvad
der foreligger, temmelig uforklarlig Maade gjorde en
Lykke her, som
hverken hans Dygtighed eller Karakter synes at have
givet ham Adkomst til, saaledes beklædte ogsaa to
af hans Brødre høje Stillinger i Danmark, i det
den ældre, Conrad Ditlev Rigsgreve v. D. 
(f. 1688 d. 1753), der angives som Ejer af Godserne 
Windthausen, Schøningen og Riddagshausen og havde været
brunsvig-lyneborgsk Gehejmeraad, i 1727 blev Ridder
af Danebrog, i 1731 dansk Gehejmeraad og derefter
repræsenterede Danmark i Petersborg fra 1734-36,
i Spanien fra 1742-47 og til sidst i Holland fra
1749-53, og en anden Broder, Ferdinand August v. D.,
blev Generallieutenant (s. ovfr.). C. D. v. D. var to
Gange gift, nemlig 1. (1718) med Louise v. Windthausen
og 2. (1722) med Benedicta Hedevig v. Cramm, og
Broderen F. L. ægtede en hollandsk Dame, men ingen
af dem havde Børn. Ved F. L.s Død synes derfor
Ludwigsburg at være gaaet i Arv til en 4. og ældste
Broders Afkom og navnlig til hans Sønnedatter, der
giftede sig med en Grev Ahlefeldt, der derefter kaldte
sig Ahlefeldt-Dehn (I, 153).

F. L. v. D. byggede og ejede Palaiset i
Kjøbenhavn paa Hjørnet af Frederiksgade og
Bredgade, som den Gang indtog hele Grunden
mellem Frederiks- og Fredericiagaden.

P. Vedel.



Deichman, Bartholomæus, 1671-1731, Biskop, blev født
5. Febr. 1671 i Kjøbenhavn. Hans Fader, Peder D., var
Byfoged her; hans Moder hed Else Pedersdatter. Efter
at han 1688 var bleven Student, tog han allerede 3
Maaneder efter Baccalaureigraden; det følgende Aar
studerede han i Leipzig og Jena, og 1690 underkastede
han sig theologisk Embedsexamen i Kjøbenhavn. En ny
Rejse, særlig til Holland, varede kun kort; men derpaa
naaede han, 22 Aar gammel, at blive Feltpræst ved
de danske Tropper, der som Auxiliærtropper kæmpede
med i Kong Vilhelm III's Hær imod Franskmændene
(1693). Det er karakteristisk for Hærforholdene, at
den Vanskelighed, han som Præst i et dansk Hærkorps
i Førstningen havde at kæmpe med, var, at han ikke
havde den rette tyske Udtale. Han vandt imidlertid
efterhaanden saa stor Anseelse, at han, efter at have
gjort Tjeneste paa denne Maade i 3 Aar, i Juni 1696
blev ansat som Hofprædikant og Skriftefader hos Prins
Carl, der netop den Gang var paa en Udenlandsrejse
(s. III, 358). Det gav ham Lejlighed til et 3 Aars
Ophold i forskjellige Lande, indtil han tidlig i 1699
kom med Prinsen tilbage til Danmark.

En højst besynderlig Række Avancementer ligesom
ventede paa ham. Under selve sin Rejse var han bleven
kaldet til at blive 
Præst i Helsingør, naar den daværende Præst der døde;
men inden denne Begivenhed indtraf, blev han ansat
som Præst i Kolding. Han foretrak imidlertid at blive
Stiftsprovst i Odense, hvad han opnaaede allerede
i April 1699; men det var kun et flygtigt Besøg,
han gjorde i denne By, thi i Efteraaret samme Aar
forflyttedes han som Superintendent til Grevskaberne
Oldenborg og Delmenhorst. Han kom imidlertid end ikke
til. at tiltræde dette Embede; thi inden han blev
færdig til at rejse der over, blev han i Sommeren 1700
(12. Juni) Biskop i Viborg. Denne Gang var det endelig
for at virke paa samme Sted i længere Tid.

En saadan Løbebane vidner om, at han havde gjort
Opsigt og havde Velyndere ved Hove. Uagtet han aldrig
er optraadt som egentlig Videnskabsmand, var han en
Mand med litterære Interesser og en stor Bogelsker;
han har aabenbart været en ualmindelig begavet Mand
og en livlig, opvakt Natur; han roses for Veltalenhed,
og den Tro, Regeringen havde haft til, at han, skjønt
endnu ung, skulde kunne udfylde en Biskops vigtige
Embede, blev for saa vidt ikke skuffet, som han
udfoldede stor administrativ Dygtighed. Men allerede
i Viborg viste sig det, der har været hans Lod, ogsaa
efter hans Død, at der er fældet de mest forskjellige
Domme om ham. Da han 1713 forlod Viborg for at drage
til Christiania, hvorhen han var kaldet som Biskop
det foregaaende Aar, holdt en bekjendt Præst, Magister
Tychonius, en Afskedstale til ham, der var affattet i
de mest lovprisende Udtryk og blev udgivet under den
betegnende Titel: «Idea episcopi consummatissimi»
(Billede af en Biskop uden Fejl). Men samtidig var der
Smædeskrifter i Omløb om ham, hvori han sigtedes for
Nepotisme, Gjerrighed og Løsagtighed. I det mindste
et af disse kan man ikke uden videre slaa. en Streg
over, thi det var forfattet af en baade anset og
vel begavet Mand, Digteren og Landsdommeren Tøger
Reenberg. Der falder ogsaa en stærk Mistanke paa ham
for vel ugenert at have indlemmet Bøger, han laante
af sit Stifts Præster, i sit eget Bibliothek. Der
kan næppe være Tvivl om, at Skyggesiden ved D., det,
at han var en bund verdslig, egenraadig og i flere
Henseender egennyttig Mand, allerede tydelig har vist
sig under hans Liv i Viborg.

Men Hovedafsnittet af hans Virksomhed knytter sig
til hans Bispegjerning i Christiania, hvorhen han,
som nys anført, flyttede 1713. Der er paa en Maade
noget imponerende ved den Rolle, han spillede. Det
var, som om han nødvendigvis maatte være
med, naar det gjaldt vigtige Sager der oppe, selv
om de laa det kirkelige nok saa fjærnt. Han blev
draget ind med i Styrelsen af Kongsberg Sølvværk,
hvis Forhold den Gang gave meget at tænke paa, og han
indlod sig her paa at gjøre Forslag om rent tekniske
Enkeltheder; han fik at gjøre med Perlefiskeriet,
der var et -- for øvrigt saare ringe -- Regale, med de
kongelige Skove, Landevejene, Stutterivæsenet osv.,
og samtidig blev han udnævnt til «Kommissær» ved en
Mængde Retssager. Dette sidste kan for en Del kun
forklares af, at han nød Tillid hos Folk, der for
deres Vedkommende gjærne lagde Afgjørelsen af slige
Sager i hans Haand. Hvilken Fristelse for ham til
helt at bukke under for den Lejlighed, der saaledes
var til at udøve Indflydelse i verdslig Henseende! Han
var af Naturen kun alt for tilbøjelig dertil. Derimod
synes han ikke at have følt sig opfordret til at
spille en Rolle med ved Landets Forsvar under den
store nordiske Krig. I det mindste vidner det ikke om
krigersk Mod, at han ved Carl XII's Indfald i Norge
1716 ansøgte Regeringen om at faa Tilladelse til
enten at rejse til Danmark eller til at tage Ophold
i Bergens Stift. Fornuftigvis fik han det Svar, at
han «skulde forblive i det ham anbetroede Stift og
sig ej der ud af maatte begive, efterdi der kunde
være saadant, som hans Tilstedeværelse kunde behøve».

Det var især efter den store nordiske Krig, at
han ret havde Spillerum for sine Kræfter. Man har
paastaaet, at han tidligere som Biskop i Viborg havde
begunstiget Frederik IV's Forhold til Anna Sophie, da
han bortførte hende fra Clausholm; men der foreligger
langtfra tilstrækkeligt til at begrunde en saadan
Sigtelse. Derimod er det sikkert, at han blev hendes
varme Tilhænger, efter at hun var bleven Dronning, og
at han brugte den Hofyndest, han forstod at vinde, til
at hjælpe sine Slægtninger frem. Hans ene Svigersøn,
Jacob Rasch, der var Rektor i Christiania, fik sin
Gage betydelig forøget, en anden, Peter Matthias
Tanche, fik Exspektance paa Throndhjems Bispestol,
naar den blev ledig, en Brodersøn opnaaede et
Landsdommerembede i Sjælland, og hans yngste Søn
fik Bestalling som Kapitajn i Infanteriet og dermed
Ret «til at nyde et eller andet vakant blivende
Kompagni».

I Aaret 1724 skrev han et langt Brev til Kongen,
der gjentagne Gange er blevet trykt og indeholdt
et Forsvar for det norske Folk. Vistnok findes der
de mest forunderlige. Overdrivelser i dette Brev,
hvor han skildrer, hvad det norske Folk havde lidt
ved Krigen. Han gaar til Saadanne Yderligheder som
til at paastaa,
at i det mindste en Tredjedel af Landets Indbyggere
var bortsmeltet og over Halvdelen af dets Formue
gaaet tabt. Men enhver maa sande alt, hvad han siger
til Ros for Nordmændenes Fædrelandssind, Troskab og
Tapperhed under den store nordiske Krig. Der er for
saa vidt ikke Grund til andet end at anerkjende hans
varme Sindelag for det Folk, hos hvem han nærmest
virkede, og hans Brev kan anføres som et af de for
øvrigt ikke faa Vidnesbyrd, man har om, at dansk
fødte Embedsmænd i Norge kunde voxe stærkt sammen
med Befolkningen der oppe. Kun har man ondt ved at
tro paa, at der fra nogen Side, der havde Betydning,
er blevet fremført Saadanne taabelige Anklager imod
Nordmændene som de, han her gik til Felts imod. Det
ser stærkt ud, som om det lille Skrift har været
rettet imod Mænd, der advarede Kongen imod at ophidse
Stemningen i Norge ved at gaa ind paa visse Reformer
der oppe, som D. var ivrig for.

Han havde nemlig med stor Iver kastet sig ind i flere
Sager, der havde mere end almindelig Vigtighed for
Norge. Beskatningen her hvilede paa et meget forældet
og indviklet Grundlag, og det var rimeligt nok,
om man søgte at naa en lignende Simpelhed som den,
der i Danmark var vundet ved Hartkornsberegningen. En
Amtmand Nobel havde i længere Tid arbejdet for at faa
en Reform i den Retning i Gang, og efter at Regeringen
havde besluttet at forsøge derpaa, fik D. ogsaa at
gjøre dermed. Han kastede sig derover med sin vante,
næsten krampagtige Virksomhedslyst. Saa meget mere
tog han sig det nær, da Sagens Gjennemførelse til
sidst fandt en Modstand, som han ikke formaaede at
bryde. Den blev (Dec. 1724) stillet i Bero, og der er
næppe Tvivl om, at, hvor sund en Tanke der end laa til
Grund for Reformplanen, var det en lidet praktisk Vej,
ad hvilken Nobel og D. søgte at gjennemføre den. De
Mænd, som her især havde stillet sig i Vejen for
ham, vare Statholderen i Norge, Ditlev Vibe, og den
daværende Overkrigssekretær, Ministeren for Flaade
og Hær, Admiral Gabel. Medens D. i denne Sag vistnok
havde et norsk patriotisk Formaal, fristes man ved
to andre Spørgsmaal, som han samtidig var ivrig for,
til at søge hans Hovedmotiv i Lysten til at indynde
sig hos Kongen. Det var, da han arbejdede for og ogsaa
naaede at faa solgt Kirkerne i Norge for derved at
skaffe en Del Penge i Statskassen, aabenbart et i
sine Virkninger for den norske Kirke højst uheldigt
Foretagende, og da han gjenoptog en ældre Tanke om
at sælge Præstegaardene i Norge, saaledes at enhver
Præst skulde
være nødt til at tilforhandle sig den Præstegaards
Bygning, som var forundt ham til Bolig. Men dette
Forslag, der utvivlsomt vilde have vakt almindelig
Misfornøjelse i den norske Gejstlighed, gik, da det
kom til Stykket, ikke igjennem. Især Oversekretæren
i det danske Kancelli, Frederik Rostgaard, arbejdede
derimod, saa Kongen lod det falde (Sept. 1724).

Paa flere Punkter havde D. saaledes lidt Nederlag;
men det stod ikke i Sammenhæng med, at hans Yndest
var taget af. Det skulde aabenbart være et Bevis paa,
at det modsatte var Tilfældet, naar han 1. Dec. 1724
fik Titel af Konferensraad -- unægtelig en højst
paafaldende Titel for en Biskop, men som kun alt
for godt passede til den stærkt verdslige Side ved
hans Virksomhed. Han glemte imidlertid ikke dem,
der havde været hans Modstandere i de nys nævnte
Sager. Det er umuligt andet end at stille hans
vrede Stemning imod dem i Forbindelse med, at han
i Dec. 1724 hidsede Kongen til at skride ind imod
Saadanne Embedsmænd, der havde forbrudt sig imod
Forordningen af 23. Okt. 1700, i Følge hvilken det
var Embedsmændene strængt forbudt at tage imod «Skjænk
og Gave». I det Kongen æggedes ved Angivelsen om, at
slig Misbrug gik i Svang, forøgedes hans Ophidselse
derved, at det blev paastaaet, at de, der forbrøde
sig paa den Maade, havde for Skik at dække sig ved
Dronning Anna Sophies Navn, som om det var til hende,
de Penge indbetaltes, som de krævede for at skaffe
Folk Embeder, Titler, Adelsbreve osv. Saaledes kom
det til den uhyggelige Gehejmekommission (Dec. 1724)
eller, som den ogsaa kaldtes af Folk paa Grund af
de Eder, der krævedes af dem, som forhørtes af den,
Bandekommissionen. Disse Undersøgelser fremkaldte ved
den Maade, hvorpaa de bleve ledede, i flere Aar en
uhyggelig Stemning i vide Kredse. Og som D. var den,
der fra først af gav Stødet til denne Kommission,
saaledes vare de vigtigste Personligheder, som den
ramte, netop de to Mænd, som nylig havde været hans
ivrigste Modstandere, Rostgaard og Gabel. D. deltog
vel kun selv en kort Tid i Kommissionens Forhandlinger
i Kjøbenhavn, men dog længe nok til at se Rostgaard
i Konseillet blive dømt til Afskedigelse. Senere
røgtede han Kommissionens Gjerning i Norge.

D. havde tillige med flere andre Medlemmer af denne
Kommission (23. Marts 1726) faaet en Decharge,
«hvorved endog de kongelige Souveræner i Regeringen
forbydes at have nogen Tiltale imod dem». Men hvornaar
har en saadan Udtalelse bundet en Konges
enevældige Efterfølger? D. var netop den af alle
Anna Sophies virkelige eller formentlige Tilhængere,
hvem Christian VI's Vrede ramte haardest, da han
12. Okt. 1730 besteg Tronen. Ikke usandsynlig har
den nye Konge troet paa det Rygte, der havde fortalt
om, at D. havde hjulpet med til fra først af at
fremme Frederik IV's Kjærlighedsforhold til Anna
Sophie. Allerede 6 Dage efter sin Tronbestigelse
sendte Christian VI Statholderen D. Vibe Befaling
til at suspendere ham, og 24. Nov. blev der givet
Vibe Ordre til at meddele D. hans Afsættelse. Ja,
Kongen berøvede D. endog det Naadensaar, der tilkom
ham, og dette var ligefrem en Vilkaarlighed, thi dømt
for en Forbrydelse var han ingenlunde. Naturligvis
krævede D. retslig Undersøgelse. Hvor sikkert det
end er, at adskilligt i hans Færd havde været lidet
tiltalende, er det dog et Spørgsmaal, om han havde
gjort sig skyldig i noget, der retfærdiggjorde hans
Afsættelse. Han havde utvivlsomt i det hele passet sit
Embede forsvarlig og kunde maaske med rette sige, at
han gjorde sit bedste for, at man ikke skulde glemme
Biskoppen over Konferensraaden. Det var ogsaa aldeles
overvejende Regeringen selv, der havde draget Gavn af
hans administrative Dygtighed paa de mange verdslige
Omraader. Man kan derfor kun finde det forargeligt,
at Christian VI og hans nærmeste Raadgivere aabenbart
vare meget utilfredse med, at ingen fremkom med
graverende Sigtelser imod den faldne Biskop. Ivar
Rosenkrantz udtalte med rene Ord sin Misstemning
derover i et Brev til Vibe, og Regeringen søgte
endog at opmuntre til at fremkomme med Anklager. Men
imidlertid døde D. 17. April 1731, vistnok for en
stor Del knust af Græmmelse. Der fremkom efter hans
Død nogle Beskyldninger imod ham for det selv samme,
han havde faaet Rostgaard dømt for, nemlig for at have
ladet sig bestikke. Men vi kjende kun Anklagerne, og
om der end ved dem falder en stærk Mistanke over ham,
berettige de ikke til at domfælde ham.

D. var gift med Else Rosenmeier, der overlevede
ham indtil 1745. Af deres Børn bleve 6, 3 Sønner
og 3 Døtre, voxne, blandt hine de ndfr. nævnte,
Kancelliraad Carl D. og Generalmajor Peter D.

J. Møller, Mnemosyne I.
C. Bruun, Fr. Rostgaards Liv og Levnet.
Hist. Arkiv XIII.

E. Holm.



Deichman, Carl, 1700-80, Jærnværksejer, Samler. 
Han er født i Odense, hvor Faderen, ovennævnte Bartholomæus
D., den Gang var Stiftsprovst. Han fik en omhyggelig
Opdragelse i Hjemmet, 
blev først Page og 1726 Hofjunker ved Frederik
IV's Hof, hvor han forblev til Kongens Død, derpaa
Avskultant i Bergværksdirektoriet paa Kongsberg
og 1733 Assessor i Overhofretten i Norge samt
virkelig Kancelliraad. Efter at have erholdt en Arv
efter Farbroderen, ndfr. nævnte Admiral Evert D.,
bleve han og hans ældre Broder Vilhelm D. 1734-41
Medejere i Fossums og Bolvigs Jærnværker ved
Skien i Forening med Familien Løvenskiold, som
afkjøbte dem deres Andel. Fra 1753 vare de en Tid
lang Medejere i Ejdsfos Jærnværk. Begge Brødre vare
bosatte i Porsgrund, hvor navnlig C. D. beskæftigede
sig med sine videnskabelige Samlinger i forskjellige
Retninger og til Dels med videnskabeligt Forfatterskab
og litterær Korrespondance, f. Ex. med Gram,
Hielmstierne, Suhm, Langebek og Schøning. 1750
blev C. D. Medlem af Danske Selskab og 1758 af det
danske Videnskabsselskab. Efter at Broderen Vilhelm,
der havde Titel af Kammerraad, var død ugift i
Porsgrund 26. Febr. 1769, blev C. D. i Følge deres
reciproke Testamente af 20. Febr. s. A. Eneejer af
den ikke ubetydelige fælles Formue og Samlingerne af
Bøger og Naturalier. Disse sine Samlinger (Bøger,
Manuskripter, Natur- og Kunstgjenstande, Mønter,
Antikviteter osv.) skjænkede D. ved Testamente
af 28. Febr. 1780 til offentlig Brug i Christiania
tillige med en Kapital af 2000 Rdl. til Bibliothekets
Forøgelse. Dette, der aabnedes 1785 og siden ved
Gaver og paa anden Maade er voxet betydelig, er nu et
Kommunebibliothek for Christiania By under Bestyrelse
af sammes Magistrat og Formandskab. D. har, foruden
de af ham selv udgivne Afhandlinger af mineralogisk
og historisk Indhold, efterladt ikke faa interessante
Optegnelser i sine trykte Bøger og andensteds, for
det meste af specialhistorisk Indhold, hvoraf en
Del senere er trykt, f. Ex. i «Meddelelser fra det
norske Rigsarkiv» I. Han afgik ved Døden i Porsgrund
21. April 1780, ugift.


N. Nicolaysen, Norske Stiftelser III, 890.
Cancellie-Raad Carl Deichmans Samlinger etc., Chra. 1790, Fortalen.
Worm, Lex. ov. lærde Mænd.
Nyerup, Lit. Lex.

H. J. Huitfeldt-Kaas.

 (Deichmann), Evert (Edvard), 1680-1732, Søofficer">

Deichman (Deichmann), Evert (Edvard), 1680-1732, Søofficer,
en yngre Halvbroder til ovfr. nævnte
Biskop Barthol. D., født i Kjøbenhavn
1680 (døbt 22. Jan.), blev Underlieutenant
1700, Premierlieutenant 1703, Kapitajn 1708,
Kommandørkapitajn 1710, Kommandør 1711, Schoutbynacht
1715 og afskedigedes 18. Sept. 1719. Aaret 1710
var han Chef for Orlogsskibet «Tre Løver» i Admiral
Gyldenløves 
Flaade, der fra 4.-6. Okt. manøvrerede mod den
svenske Flaade under Admiral Wachtmeister. I 1715
deltog han som Chef for Orlogsskibet «Prins Carl» i
Admiral Gabels Erobring af den svenske Flaadeafdeling
under den yngre Wachtmeister, der efter en Kamp
24. April under Femern havde sat sine Skibe paa
Grund ved Kieler-Fjord. I Admiral Råbens Flaade førte
D. s. A. Orlogsskibet «Venden». 8. Avg. kom det til
Kamp med den svenske Flaade under Admiral Sparre ved
Rygen. Slaget blev uafgjørende; da en Del af Skylden
herfor tilskreves D., der som Vimpelmand havde ført
Flaaden daarlig, blev han anklaget af Fiskalen. Vel
frifandtes han, men da flere af Rettens Medlemmer dog
havde fundet hans Forhold brødefuldt, blev han 1719
afskediget i Naade. Han drog derpaa til Østerrig,
hvor han blev Viceadmiral og gjorde sig bekjendt
ved Anlæggelsen af Havnen Porto Re i Nærheden af
Fiume. Han døde pludselig 13. Sept. 1732 i Wien.

C. With.



Deichman, Peter, 1703-66, Officer, 
er født 29. Sept. 1703, formodentlig i Viborg, hvor
hans Fader, ovennævnte Barthol. D., da var
Biskop. Da han var 20 Aar, skaffede Faderen ham
«uden Avancement» en Kapitajnsbestalling, hvad der
vakte en Del Opsigt og gav Anledning til et bekjendt
Epigram. S. A. rejste P. D. udenlands; 1727 fik han
Kompagni ved søndenfjældske gevorbne Regiment, hvor
han 1735 blev Major. 1743 kom han til 2. smaalenske
Nationalregiment og blev ansat som Generaladjudant
ved det under Arnold mobiliserede norske Korps; fra
s. A. fik han Anciennitet, da der 1746 tillagdes ham
Oberstlieutenants Karakter. 1750 blev han virkelig
Oberstlieutenant ved 1. vesterlenske Regiment,
1751 karakt. Oberst, 1753 Chef for Regimentet og
stod som saadan, indtil han 1761 udnævntes til
Generalkrigskommissær i Norge; s. A. blev han
Generalmajor. Da man paatænkte en Omordning af
den norske Hær, blev D. 18. Febr. 1764 ansat som
et Slags Adlatus hos den nyudnævnte kommanderende
General, Grev Schmettau, og 4. April s. A. Deputeret
i det under Grevens Præsidium oprettede norske
Krigsdirektorium. I denne Stilling var D. med at
udarbejde en «Kornpositionsplan» for den norske Hær,
der traadte i Kraft 1. Jan. 1766, men kun varede noget
over et Aar. Allerede forinden døde D. 11. Okt. 1766. --
Ved Siden af sin Embedsvirksomhed havde han sammen med
sine Brødre ejet og drevet Fossum og senere Ejdsfos
Jærnværk; 1761 fik de Monopol paa Staalfabrikationen
i Norge. -- Gift 8. Febr. 1730 med en 
Kjøbmandsdatter fra Christiania, Anna Thøgersdatter Grøn, døbt
10. Juni 1709, d. paa Vestby i Enebak 6. Juni 1796.

H. W. Harbou.



Deichmann, Jacob, 1788-1853, Boghandler, 
er født 4. Juli 1788 i Boddum Præstegaard i Thy, hvor Faderen,
Laurids Bartholomæus D. (f. 1761 d. 1811), var Præst,
Moderen var Elisabeth Sophie f. Buch (f. 1761 d.
1827). I sit 15. Aar blev han Student (1802), og
allerede i 1805 tog han juridisk Examen, hvorefter
han opnaaede en Ansættelse i Rentekammeret. Han
forlod imidlertid -- med Titelen Sekretær -- hurtig
Embedsvejen. 4. Marts 1808 ægtede han Bolette
Gyldendal (f. 6. April 1790), en Datter af den
bekjendte Boghandler Søren G. (d. 1802), og flyttede
derpaa til en Gaard i sin Fødeegn. Allerede 1809
vendte han imidlertid tilbage til Kjøbenhavn, hvor han
overtog den Gyldendalske Boghandel, der under ham fik
fornyet Glans. Med en mærkelig fin Handelsaand og en
klar, omskuende Tanke forenede han en næsten sensibel
Ordenssans og et ofte omtalt, for de vanskelige
Tider godt passende «Forsigtighedsprincip». Han
forenede strax en Papirhandel med Boghandelen og
lagde Vægten paa Handelen med andre Boghandleres
Artikler ligesom med udenlandsk Litteratur. Han
bragte herved Grene af den danske Boghandel, som
hidtil havde været forsømte, ind i et rationelt Spor,
og hvad endelig Forlag angaar, voxede der lidt efter
lidt et saadant op under ham. Det blev imidlertid
ikke Tidens æsthetiske, der væsentlig fandt et Hjem
hos C. A. Reitzel, og heller ikke Folkelitteraturen,
der nu, da Papirmaskinen og Hurtigpressen trængte
frem, og Træsnittet afløste Kobberstikket, begyndte
at voxe. D., der havde tilegnet sig en næsten
lærd Dannelse, som han dog med sin ejendommelige
Beskedenhed næsten skjulte, fik efterhaanden navnlig
et videnskabeligt Forlag. Hans Betydning ligger
imidlertid ikke saa meget heri som deri, at han efter
methodisk at have ordnet sin egen Boghandel gjorde
det samme for hele Danmarks Vedkommende, ja, for
Norge og Sverige med. Efter hans Initiativ dannedes i
Jan. 1837 «Boghandlerforeningen», der slog fast, hvem
der kunde betragtes som Boghandler, ligesom den skabte
bestemte Bogpriser og faste Rabatregler. Det hidtil
stedfundne Kjøb og Salg af Bøger blev til virkelig
Boghandel, og Disciple fra den Gyldendalske Boghandel,
som den vedblev at staa i livlig Forbindelse med,
førte Systemet til Norge og Sverige. Videre skabte
D. i 1839 ogsaa en Forlagsforening. 
Hvad D. saaledes udrettede, udrettede han paa
en ejendommelig tyst Maade, og karakteristisk for
hans afgjorte Ulyst til at træde frem er det, at
han akkurat var Formand for Boghandlerforeningen,
da den stiftedes, men ingen Sinde senere. Noget
lignende viser sig i de forskjellige, baade litterære
og velgjørende, Selskaber, af hvis Bestyrelser
han efterhaanden blev Medlem, ligesom i Roskilde
Stænderforsamling. Som 3. Suppleant for Kjøbenhavn fik
han Sæde i den 1838 og 1840. Han gjorde praktisk Nytte
her, en Tid som en af Stændertidendens Redaktører,
men til at tale dristede han sig ikke. Han nød
og beundrede ethvert godt Foredrag og navnlig
A. S. Ørsteds. D. var en konservativ Natur, og
Tidens Udvikling henimod 1848 var ikke efter hans
Sind. Han ønskede efterhaanden mere og mere at trække
sig tilbage til et stille, granskende Liv. Da hans
Ægteskab var barnløst, overdrog han 1846 sin Discipel
F. Hegel først det Gyldendalske Sortiment og derpaa
i 1850 ogsaa Forlaget, og nu fordybede han sig i
sproglige, historiske og mathematiske Studier. Efter
nogen Tids Svagelighed døde han 23. Avg. 1853 paa sit
Landsted i Lyngby. Allerede som Boghandler havde han
faaet Titelen Kancelliraad. -- Hans Hustru overlevede
ham til 1. Febr. 1877.

Til Kancelliraad J. Deichmanns Minde, 1853.
C. Nyrop, Den danske Boghandels Hist. II.

C. Nyrop.



Delcomyn, Ernst Adolph, f. 1828, Handelsmand.
D., som er en Søn af Bøssemager Carl Henr. D. i Odense og
Johanne Dorothea f. Volkens fra Heide, fødtes i Odense
2. Jan. 1828 og kom som 16aarig til Handelen. 1849
fik han Ansættelse hos H. Pontoppidan i Hamborg og
efter nogen Tids Forløb hos dennes Kompagnon Regnar
Westenholz i London. I 4 Aar var han knyttet til
denne Forretning, men da Chefen forlod England,
begyndte han i Maj 1854 en selvstændig Virksomhed,
i det han sammen med sin Broder grundlagde det endnu
bestaaende Firma: Fr. & A. Delcomyn, London. Dettes
Forretning var baseret paa Salg af Landbrugsprodukter
fra Danmark og de skandinaviske Lande, og Firmaet
har taget fremragende Del i Bestræbelserne for at
udvide og befæste den direkte Forbindelse mellem
disse Lande og England og fremme det for den hjemlige
Produktion fordelagtige Frit-om-Bord-Salg, hvorved
Varen er afhændet før Afskibningen, i Modsætning til
det tidligere eneherskende Konsignationssystem. 
Senere, da den danske Udførsel af Korn, der
for Firmaet var en Hovedartikel, tabte sin
Betydning, udvidedes Virksomheden til Finland,
Rusland og andre Lande. -- 3. Marts 1883 blev
D., støttet af en kraftig og i sin Form endog
usædvanlig Bevægelse i den danske Handelsstand,
udnævnt til Generalkonsul i London, hvortil hans
fremragende Forbindelser og udmærkede Kjendskab
til engelske Forhold gjorde ham særlig skikket. I
Dec. 1856 ægtede han Anna Comb fra Devonshire.

Jul. Schovelin.



v. Delden, Johan Bøcher, --1630--, Handelsmand,
uden Tvivl født i Kjøbenhavn og Søn af Adam Bøcher og
Vendela v. Delden. I samme By var han Vinhandler og
«fornemme Kjøbmand». Allerede 1609 var han Deltager
i Udsendelsen af et Skib til Ishavet, men senere
udvidedes hans Virksomhed til store Foretagender,
i Forbindelse dels med Broderen Jørgen, dels med
andre. Han var 1623 en af de 4, der overtoge Kongens
Silkevæveri, 1628 oprettede han en Krudtmølle i Brede
og paatog sig store Leverancer til Kongen under Krigen
med Kejseren. 1630 blev han Raadmand i Kjøbenhavn,
men begjærede sig 1633 fritaget for denne Post under
Paaskud af Handelsrejser; den sande Grund var dog den,
at han nødtes til at flygte for sine Kreditorer,
og skjønt han fik Tilladelse til at komme tilbage
for at ordne Forholdet til disse, lykkedes dette
dog ikke, og Kongen lagde Beslag paa flere af hans
Ejendomme. Senere finde vi ham i Yndest hos Zaren af
Rusland, som hvis Tolk han nævnes 1641 og 1644.

Christ. IV's egenh. Breve III, 129 f.
O. Nielsen, Kjøbenhavns Hist. og Beskriv. III, 237 f.

O. Nielsen.



Delong, Albert Herman Peter Gabriel Baron, 1798-1865, Generalkonsul.
Der hviler et endnu ikke løftet Slør
over hans Herkomst. Sikkert vides kun, at han var
et uægte Barn af en emigreret fransk Greve, og at
han fødtes 24. Sept. 1798 af en hollandsk Moder,
der var en nær Slægtning af den danske Gesandt i
Haag Herman Schubarts Hustru. Schubart antog sig
det af Faderen fornægtede Barn som sit eget og
gav ham det opdigtede Navn Delong. Ved Nytaar 1801
medtog han den lille Plejesøn til Danmark og satte
ham i Kost hos Professor Villaume, Forstander
for Opdragelsesanstalten Bernstorffsminde ved
Brahetrolleborg, under den Reventlowske Families
Øjne og Varetægt. Da Instituttet gik ind, sendtes
Drengen i 1807 til Livorno, hvor han opdroges, til
han i 1812 fra 
Schubarts Hjem sendtes til Danmark, i det han
opnaaede at blive naturaliseret og antagen som dansk
Søkadet. Faa Grund af de ved Kieler-Freden formørkede
Udsigter forlod han denne Karriere, drog paa ny til
Italien og der fra til Spanien for at anbringes ved et
stort Bankier- og Handelshus, der lededes af Schubarts
Svoger, den danske Konsul d'Arabet i Alicante. Skuffet
i sit Haab om at vinde Faderens Anerkjendelse og
derigjennem Grevetitelen, maatte han give Afkald
paa sin Ungdomselskede i Danmark. Han bosatte sig
da i Marseille, oprettede der et eget Handelshus
og ægtede en Datterdatter af den til Sydfrankrig
udvandrede danske Godsejer Theodor Adeler (I, 95),
Mlle. Tugnot-Delanoy. 1836 udnævntes H. D. til
dansk Konsul i Paris (Generalkonsul 1838), blev
Gehejmelegationsraad 1842, Kommandør af Danebrog 1848
og dansk Baron 1853. Han entledigedes i 1864 og døde
i Paris 21. April 1865. En af General-Toldkammerets
Forestillinger nævner D. som en virksom og fortjent
Embedsmand, der anvendte sine udbredte Forbindelser
til Gavn for de danske rejsende i Frankrig.

J. Bloch.



Demant, Hans Stephan Anthon Ludvig, f. 1828, Mekaniker.
Han er født 26. Dec. 1828 i Hjallese ved
Odense; hans Fader var Prokurator Hans Jørgen D. og
hans Moder Marie Cathrine f. Jørgensen. Efter i 1842
at være kommen i Urmagerlære i Odense blev han Svend
i 1848 og gjorde Mesterstykke i 1852. 1854 løste
han Borgerskab som Urmager i Odense og arbejdede som
saadan til 1862, da han kastede sig over Fabrikation
af Symaskiner, der, efter væsentlig at være blevne
bekjendte i Evropa ved Verdensudstillingen i
Paris 1855, endnu den Gang maa betragtes som noget
væsentligt nyt her i Landet. Gjennem møjsommelige
Forsøg arbejdede han sig forholdsvis hurtig frem,
grundlagde en Fabrik for Tilvirkning af Symaskiner
og tog paa en Række Udstillinger (Kjøbenhavn 1872,
Wien 1873 osv.) Medaille for sine Maskiner, ved
hvilke han selv indførte Forbedringer, f. Ex. (1870)
med Hensyn til at kunne flytte Tøjet i alle Retninger
paa en Cylindermaskine til Skomagerbrug. I de senere
Aar har han udvidet sin Fabrikation til ogsaa at
omfatte Bicykler. Han er Medstifter af Odense
Grundejerforening og Medlem af Bestyrelsen for
Industri- og Haandværkerforeningen i Odense. 1879
fik han Fortjenstmedaillen i Sølv. 19. Marts 1861
ægtede han Renate Ottilie Therese Rennebarth
(f. 28. Nov. 1826 d. 31. Marts 1874), Datter af
Kjøbmand og Fabrikant R. i Berlin.

J. Lauritsen, Odense i Billeder.

C. Nyrop.



Denne, Claus Jensen, --1524--, Hospitalsforstander,
begyndte o. 1516 at opføre et Hospital med
et tilliggende Kapel til St. Annas Ære uden
for Kjøbenhavn i Nærheden af den nuværende
Toldbod. Det var navnlig bestemt til at optage
de fattige koppesyge, der plejede at ligge paa
Gader og Stræder uden at kunne faa Herberg, paa
hvilke stakkels Mennesker hans Tanke var falden
under et 3aarigt haardt Fangenskab i Kong Hans'
Tid, hvor han gav Gud det Løfte at ville oprette
en Stiftelse for Saadanne, hvis han slap fri. Han
erhvervede derpaa Afladsbreve og Anbefalinger fra
Paven, 15 Kardinaler og alle Rigets Biskopper foruden
Opfordringer fra Christian II og Dronning Elisabeth
til deres Undersaatter orn at yde Bidrag, hvorpaa
han sendte «St. Annæ Bud» omkring i alle 3 nordiske
Riger, hvis Indsamlinger i Begyndelsen bare gode
Frugter. Kongens milde Sindelag mod ham forandredes
dog, saa han i Slutningen af dennes Regering førte
alle Hospitalets Beboere til Eskilstorp i Smaaland, og
1523 fik han Gustav Vasas Tilladelse til at indsamle
Almisser i Sverige. Efter Kjøbenhavns Overgivelse
1524 til Frederik I, kaldte denne Konge ham tilbage
til Kjøbenhavn fra Bleking, hvor han havde maattet
rense sig for Delagtighed i Almuens Modstand mod
den nye Regering. Da St. Annæ Hospital var ødelagt
i Belejringen, fik C. D. kgl. Tilladelse til at
benytte St. Gertruds Kapel, hvis Grund udvidedes,
og han fik de ældre Privilegier overførte paa den
nye Stiftelse, der nu kom til at ligge inde i Byen,
og hvor der skulde være Plads til 50 syge foruden
en særlig Bygning til Natteleje og Bespisning for
vandrende Pilegrimme. Samme Aar fik han Privilegium
paa at omdanne Helligaands Hospital i Aahus i Skaane
til et St. Annæ Hospital, og dette forenedes 1527
med det i Kjøbenhavn. Aaret efter var der dog kun
27 Lemmer i hvert Hospital. Reformationstiden var
nemlig ikke gunstig mod slige gejstlige Stiftelser,
saa C. D. maatte kæmpe under de haardeste Tryk. Et
smukt Udtryk for det Forhold, hvori han stod til
sine syge, kom frem ved et Syn over Stiftelsen i
Kjøbenhavn 1528, da de syge erklærede heller at ville
nyde den fattige Forplejning rned ham som Forstander
end træde ind i en mere vel forsynet Stiftelse, medens
han forpligtede sig lige over for dem til at forblive
deres ydmyge Tjener med Liv og Gods til sin Død. Den
fremtrængende Reformation næste Aar maa have ødelagt
hans Stiftelse og omvendt hans syge fra Tilbedelsen
af den hellige Anna, thi ellers vilde han ikke ved
Juletid 1529 have kunnet 
modtage Kaldelsen som Læge og Forstander ved
Hospitalet i Malmø. I denne Stilling virkede han
endnu 1533.

Rørdam, Kjøbenhavns Kirker og Klostre i Middelald. S. 346 ff. 
Allen, De tre nord. Rigers Hist. IV, 1, 241 ff. 
O. Nielsen, Kjøbenhavns Hist. og Beskriv. I, 193 ff.

O. Nielsen.



v. Dernath, Gerhard Greve, 1668-1740, gottorpsk Gehejmeraad, 
var født 1668 som Søn af en kejserlig Oberst af samme
Navn (v. der Nath), som kom herind i Krigen med
Carl Gustav og giftede sig ind i det holstenske
Ridderskab (med Christine Ahlefeldt af Haselau). Han
arvede Hasselburg i Holsten og optoges 1710 i det
gottorpske Gehejmeraad, efter at han i udenlandsk
Krigstjeneste (i Brabant) havde tjent sig op til
Generallieutenant. Han sluttede sig til Baron
Gørtz' Parti og forlod med ham 1713 Slesvig;
hans Gods blev inddraget af Kongen. I Sverige
opnaaede han efter Carl XII' s Tilbagekomst en
indflydelsesrig Stilling som Hertug Carl Frederiks
Gouvernør og Medlem af «Upphandlingsdeputationen»,
en Slags Regeringskabinet. v. D. søgte forgjæves at
holde Gørtz tilbage paa hans farlige Bane som alt
formaaende Minister, i det han i øvrigt fulgte ham
paa den til det sidste. Efter Kongens Fald blev han
fængslet, men fritoges dog efter Gørtz' Henrettelse
for videre Tiltale. Efter Hertugens Ankomst til
Tyskland fjærnedes han af dennes nye Raadgivere
og henlevede sine sidste Aar i den største Armod.
-- døde 2. Juli 1740. Han var gift 1. med
Christine Dorothea Rantzau (f. 1676 d. 10. Avg. 1717), 
ikke med Christine Ahlefeldt, der var hans Moder; 
2. med Louise Charlotte af Aldenburg, Enke efter 
Oberst Christoffer Bjelke (II, 325).

A. D. Jørgensen.



Descampeaux, Nicolas Jacques André Yanssens, 1732-95, Professor, 
var født i Rouen og havde studeret
Retsvidenskab i Caen. Han blev 1763 kaldet til
Danmark som Professor i de franske «belles lettres»
samt Lærer for Landkadetterne og Pagerne. Han udgav,
foruden franske Sprogbøger, et Tidsskrift af litterært
og moralsk Indhold: «Amusemens à la greque» (sic),
der dog ikke synes at være fortsat ret længe (1767);
han oversatte forskjellige Bøger paa Fransk, saaledes
Lynars «Der Sonderling» («L'homme singulier»), efter
hvilken findes trykt en Del franske Digte, deriblandt
det tidligere udgivne «Le siécle de Frédéric V, poëme»
(1771), Brünnichs «Naturvidenskabernes Fremgang»
(1783) og Suhms lille «Udtog af Danmarks Historie» (1785). 
I Modsætning til andre Franskmænd, f. Ex. Fumars, lærte 
han ogsaa Dansk og udgav 1787 «Les élémens de la langue 
Danoise», der ogsaa har en Oversigt over dansk Litteratur. 
Som Polemiker optraadte han med «Et Brev til de ubenævnte 
Forfattere af Journalen kaldet Samling af adskillige Skrifter 
til de skjønne Videnskabers og det danske Sprogs Opkomst og
Fremtarv» (1765). Han var ogsaa fransk Lærer for Arveprinsen. Død 1795.

Nyerup, Lit. Lex.

Thor Sundby.



Desmercières, Johan Henrik, 1687-1778, Kollegiedeputeret,
var Søn af J. H. Huguetan, Greve af Gyldensten,
og en Modehandlerinde i Paris (8. Maj 1687),
hvem Huguetan havde til Elskerinde. Faderen
erkjendte ham som sin Søn, og medens han, der endnu
ikke havde noget med Danmark at gjøre, fortsatte et
æventyrlig omflakkende Liv, lod han Sønnen i Paris
uddanne sig til Handelsmand. Den unge D. flyttede
senere til Berlin og vandt her Frederik Vilhelm
I's Yndest, saa han gjorde ham til Kammerherre. Men
snart fandt han det heldigst at prøve sin Lykke i
Danmark, hvor hans Fader havde begyndt at spille en
ret betydelig Rolle. Forsøget lykkedes, han tildrog
sig Opmærksomhed sorn duelig Finansmand, og efter at
han 1727 var bleven Konferensraad, fik han (1736) Sæde
som Deputeret i det nystiftede General-Landøkonomi- og 
Kommercekollegium, i hvilket han forblev indtil
1768, siden 1766 som Præses. Han havde her stor
Del i Oprettelsen af Banken i Kjøbenhavn (1736 og
1737). Ogsaa blev han Præsident i det kongelige
afrikanske Kompagni. Da samtidig Godsejerstillingen
faldt i hans Smag, kjøbte han Godserne Warleberg og
Quarnbek i Slesvig og Holsten, hvortil han senere
føjede Godset Rathmansdorf. Særlige Fortjenester
fra hans Side har man ondt ved at paavise; men
han forstod at bane sig Vejen højt til Vejrs i
Rang og Værdigheder. Efter at han 1736 var bleven
Danebrogsridder, blev han 1745 Gehejmeraad og 1755
Gehejmekonferensraad. Nu stod kun én Ærestitel
tilbage, det var at blive Elefantridder. For at han,
Pariser-Modehandlerindens Søn, skulde kunne naa
det, gjaldt et fornemt Giftermaal for nødvendigt,
og et saadant havde han ogsaa naaet, i det han
25. Juni 1751 var bleven gift med Elisabeth Sophie
Komtesse Friis. Det blaa Baand udeblev da ej heller,
han fik det 1768. Endelig blev han 22. Febr. 1776
naturaliseret som dansk Adelsmand. Han døde uden at
efterlade sig Børn 15. Marts 1778.

Ved Siden af denne Embedsløbebane, der ikke frembyder
anden Interesse end at være et Bidrag til at vise,
hvorledes Udlændinger, selv af tvivlsomt rent Blod,
kunde avancere under Enevælden, var det et kjendt
Træk hos D., at han var overordentlig ivrig for den 
franske reformerte Menigheds Vel her i Kjøbenhavn. Som
han efterlod den flere Legater, saaledes var han
i mange Aar virksom som en af Menighedens Ældste,
endog i den Grad, at han ikke holdt sig for at være
for fornem til om Søndagen at forrette en simpel
Kirkeforstanders Tjeneste ved at staa ved Kirkedøren
med Tallerkenen i Haanden. At denne kun passede lidet
til det blaa Baand, han bar, brød han sig ikke om.

Minerva 1805, 1. Kvartal.

E. Holm.



Desroches de Parthenay, Jean Blaise, --1768, Forfatter,
født i Rochelle sidst i det 17. Aarhundrede af
adelig reformert Slægt, studerede Retsvidenskab og
blev «conseiller et avocat général» ved Finans- og
Domænekammeret i Rochelle, men opgav denne Stilling af
Samvittighedshensyn. 1730 boede han i Holland, hvor
han i Forening med la Martinière og la Barre dannede
et litterært Konsortium. D. var Medarbejder ved la
Martiniéres geografiske Værker og udgav indtil 1740
et historisk Tidsskrift i 36 Bind. Desuden tillægges
der ham Arbejder i svensk og polsk Historie. Allerede
i Rochelle maa han have skrevet sin til Frederik IV
deciderede «Histoire de Dannemarc» (Amst. 1730,
Paris 1732). Især den nyere Tid er behandlet
efter utilfredsstillende Kilder; for Oldhistoriens
Vedkommende stiller han den berygtede gullandske
Hypothese ved Siden af Resultaterne af Torfæus' Kritik
uden selv at turde drage nogen Slutning. «Etat présent
du Dannemarc», som slutter Værket, er en Oversættelse
af Molesworths «Account of Denmark». 1741 træffes D. i
Kjøbenhavn, hvor Videnskabernes Selskab overdrog ham
at udarbejde den franske Text til den aldrig trykte
Beskrivelse af den kgl. Mønt- og Medaillesamling
samt at gravere Medaillerne, ja, anbefalede ham
til Professor i Sorø. Sammen med Mallet udgav han
fra 1753-58 det litterære Maanedskrift «Mercure
Danois». Han oversatte paa Fransk Holbergs «Moralske
Tanker», v. Havens «Efterretninger om Rusland», Egedes
«Grønlands Beskrivelse» og Manuskriptet til Nordens
«Ægyptiske Rejse». For Regeringen skrev han Artikler
til fremmede Aviser om danske Forhold. Naar endelig
nævnes hans «Ordbog over danske Ordsprog, paa Fransk
oversatte» (1757), vil det ses, at denne flittige
Skribents Virksomhed for at gjøre dansk Historie og
Aandsliv kjendt i Udlandet ikke har været ringe. 1752
fik han oprettet et gjensidigt Understøttelsesselskab,
«det stedsevarende frugtbringende Selskab». I sin
Alderdom syslede 
an med Silkeavl. 18. Jan. 1768 døde han -- meget 
gammel -- i trange Kaar.

Biographie univers. X, 1852. 
Hist. Tidsskr. 5. R. IV, 125 ff. 
Stolpe, Dagspressen i Danm. IV. 
Petersen, Den dsk. Lit. Hist. III. IV. V. 
Molbech, Videnskab. Selskabs Hist.

P. Stolpe.

 1819-93, Stenograf">

Dessau, David, 1819-93, Stenograf. 
D. fødtes 14. Sept. 1819 i Horsens, hvor hans Fader, Isak
Salomon D. (f. 1777 d. 1842), var Kukkenbager og
Destillatør; hans Moder hed Jette f. Hertz (f. 1794 d.
1852). D. blev 1839 Student og var 1842-48 Medarbejder
af «Berlingske Tidende», fornemmelig som Referent
(1848 ved Stænderforsamlingen i Roskilde). Med
offentlig Understøttelse rejste D. 1848 til München,
hvor han lærte Stenografi af F. X. Gabelsberger,
og blev efter sin Hjemkomst ansat i Febr. 1849 som
Stenograf ved den grundlovgivende Rigsforsamling og
næste Aar som Overstenograf i Landstinget. Siden
1849 har D. desuden haft det Hverv at oplære nye
Stenografer. 1855 blev D. Sekretær i Folketinget
og 1862 i Landstinget; 1865 Bureauchef for
Rigsdagen. 1853 skrev D. en «Lærebog i Stenografi»,
hvorved han overførte det Gabelsbergerske System
paa det danske Sprog; 1859 en «Kortfattet Lærebog»
(4. Udg. 1886). Han har umiddelbart uddannet næsten
alle danske Stenografer og middelbart tillige de
norske (ved at uddanne Cappelen 1867); ogsaa have
baade Sverige (siden 1856) og Finland (siden 1867)
væsentlig fulgt det af ham udviklede stenografiske
System. -- Af Byrd og Tro er D. Jøde. d. 9. Jan.  1893. 
Han ægtede 1851 Betty Heilbuth (f. 30. Maj 1825 
d. 11. Febr, 1890), Datter af David H. (f. 1789 d. 1874).

Erslew, Forf. Lex.

Emil Elberling.



Detharding, Georg, 1671-1747, Læge, 
tilhørte en anset tysk Lægeslægt og fødtes 13. Maj 1671 i Stralsund,
hvor hans Fader, Georg D., senere Livlæge hos Hertugen
af Meklenborg, den Gang praktiserede. Hans Moders
Navn var Anna Cathrine Nesen. Sine medicinske Studier
begyndte han i Rostock, men fortsatte dem derefter ved
fremmede Universiteter og opholdt sig navnlig længe
i Leiden hos den berømte Anatom Nuck. Her fra drog
han over England og Frankrig tilbage til Tyskland,
til berømte Lærere i Leipzig og Altdorf, hvor han 1693
disputerede for Doktorgraden og efter en yderligere
Rejse, navnlig i Italien, ogsaa blev kreeret (1695),
i det han samtidig fik smigrende Tilbud om at blive
der som Professor. Han rejste dog hjem og overtog 1697
et Professorat i Rostock, hvor han derefter under en
35aarig Universitetsvirksomhed 
vandt en ikke ringe Anerkjendelse, navnlig som
anatomisk Docent, og for øvrigt var en overordentlig
frugtbar og utrættelig Forfatter af akademiske
Programmer og Disputationer. Universitetets Rektorat
beklædte han 4 Gange. 1714 blev han optaget i
det kejserlig Leopoldinske Akademi under Navnet
«Andronicus».

Ved den kjøbenhavnske Professor Frankenaus Død
1732 modtog D. i en Alder af 62 Aar en Kaldelse
som hans Efterfølger i det medicinske Fakultet og
blev derefter Gjenstand for de sædvanlige officielle
Udmærkelser i Danmark. Allerede 1734 valgtes han til
Universitetsrektor, 1743 blev han virkelig Justitsraad
og Medlem af det danske Videnskabernes Selskab. Men
nogen egentlig Anerkjendelse eller Paaskjønnelse
fandt han ikke her til Lands i kompetente Kredse, og
fra national Side kunde man heller ikke paa Forhaand
nære særlig Sympathi for den indkaldte Tysker. Gram
siger haanlig i et Brev til Grev Chr. Rantzau, at «D.,
som vi fik fra Rostock, var en stor Mand der ude,
men sandelig intet Miraculum her», og gjør sig lystig
over hans akademiske og litterære Præstationer. Og
2 Aar efter sin Ankomst her til, paa en Tid, hvor
han beklædte Rektorværdigheden, blev han under
en Disputation, hvor han førte Forsædet, paa det
groveste forhaanet af en ung Opponent ex auditorio,
en i øvrigt begavet og velanskreven Student Frands
Mygind, der netop stod i særlig nært Forhold til
Gram. Mygind relegeredes som Følge af sin uartige
Optræden (og gjorde derefter glimrende Karriere
i Udlandet), men D. formaaede efter Entomologen
Professor J. C. Fabricius' Vidnesbyrd aldrig ret at
hæve sig efter den lidte Forsmædelse. Riegels kalder
D. en «Bogpjaltelæge, der aldeles ikke gavnede enten
Videnskaberne eller deres Dyrkere».

Paa god Vilje fra D.s Side synes det dog ikke at
have skortet, og hans ringe Virkeevne har vel til
Dels i det mindste været en Følge af hans allerede
fremrykkede Alder i Forbindelse med de ugunstige
Forhold for Medicinen ved Kjøbenhavns Universitet
i den daværende Tidsperiode. De til Undervisningen
fornødne Institutter laa endnu ved hans Tiltrædelse
af Embedet i Grus efter Ildebranden 1728. Et lille
Anatomikammer lykkedes det først 1740 at faa indrettet
i Studiegaarden, og dette skete netop ved D.s
usvækkede Interesse for Anatomien og oven i Kjøbet kun
ved pekuniært Tilskud fra ham selv, hvilket dog senere
blev ham tilbagebetalt. De anatomiske Forelæsninger og
Demonstrationer heri overtoges imidlertid efterhaanden
af B. Buchwald. Som en ny Disciplin indførte D.
legal Medicin, hvorover han i et Par Aar indbød
til Forelæsninger, og som han synes at have viet
en særlig Interesse. Ogsaa til Forelæsninger
over Experimentalfysik indbød han (det særlige
Professorat i Fysik var inddraget ved den nye Fundats)
og fremhævede i Lektionskatalogen, at han havde
kjøbt en stor Samling fysiske Instrumenter. Gram
omtaler imidlertid ogsaa disse hans Bestræbelser med
Ringeagt.

Men i ethvert Tilfælde var han i litterær Henseende
vedblivende meget flittig og ihærdig og publicerede
i sin kjøbenhavnske Periode ligesom tidligere
særdeles talrige Disputatser og andre Afhandlinger,
mellem hvilke et Skrift om Epidemier af Marskfeber i
Ejdersted vandt særlig Anerkjendelse, i det mindste
i Tyskland. Ogsaa flere andre Afhandlinger fra den
praktiske Medicins Omraade, saaledes t. Ex. hans
Dissertation om den store Koppeepidemi i Grønland,
vidne hæderlig om gode videnskabelige og praktiske
Indsigter og udviklet kritisk Sans, medens dog
unægtelig det overvejende Flertal deraf tyder
paa, at han fuldt tilhørte det 17. Aarhundredes
skolastisk-lærde Tid og paa ingen Maade var i Stand
til at repræsentere den nye realistisk-rationelle
Retning i Medicinen. En lille populær og særlig paa
de studerende beregnet Anvisning af ham: «Elementa
diætæ s. regulæ physico-medico-ethicæ» indeholder
adskillige meget fornuftige og praktiske Vink,
men er dog ogsaa Gjenstand for Grams spottende
Kritik. At han, i øvrigt i fuld Forstaaelse med
sin Fakultetskollega Joh. Buchwald, søgte at
hindre Simon Kriigers Bestræbelser for at udvikle
en praktisk Kirurgi uafhængig af Universitetet,
var fra et videnskabeligt Fakultetsstandpunkt
baade selvfølgeligt og under visse Forudsætninger
forsvarligt. I den fortsatte Kamp mod Kriiger kom
han imidlertid fuldstændig til kort. -- D. døde
19. Okt. 1747. Han var gift med Maria f. Reuschen,
Datter af en meklenborgsk Konsistorialraad, og havde
i dette Ægteskab 7 Børn, af hvilke en Søn, Georg
Christoph D., blev hans Efterfølger ved Rostocks
Universitet.

Dänische Bibl. IV, 644 ff.
Nyerup, Lit. Lex. 
Herholdt og Mansa, Saml. t. dsk. Medicinal-Hist. I, 280 f.
Ingerslev, Danmarks Læger og Lægevæsen II, 288 ff.
Biogr. Lex. der hervorrag. Aerzte II.
Allg. deutsche Biographie V.

Jul. Petersen.



Deuntzer, Johan Henrik, f. 1845, Retslærd.
D., født i Kjøbenhavn 20. Maj 1845 og Søn af Arkitekt
og Murmester Johan Jacob D. og Sophie Margrethe
f. Kornbech, blev Student 1862, men afbrød sine
Studier i 1864 for som frivillig at deltage i den 2. 
slesvigske Krig; blev juridisk Kandidat 1867 og
aftjente sin Værnepligt 1868 som Sekondlieutenant
i Artilleriet (afskediget 1884). Samtidig
besvarede han Universitetets juridiske Prisopgave
(Guldmedaille 1869); derefter omtr. et Aar Volontær
under Generaldirektoratet for Skattevæsenet,
men overgik 1870 til Justitsministeriet
for at fungere som Sekretær ved en Del af
Proceslovkommissionens Arbejder. D. tiltraadte 1871
med Universitetsstipendium en Udenlandsrejse for
at sætte sig ind i udenlandske Procesordninger
og besøgte Wien, hvor han særlig hørte Ungers,
Glasers og Iherings Forelæsninger, Paris og London,
men afbrød Rejsen i Dec. for (sammen med U. Damm
og A. C. Evaldsen) at deltage i Konkurrencen
om den ved Grams Død ledigblevne juridiske
Professorplads. D. ansattes 1872 (27 Aar gammel)
som Professor og overtog dansk Civilrets 1. Afdeling,
efter J. Nellemanns Afgang (1875) tillige Proces. Ved
D.s Tiltrædelse af Universitetslærervirksomheden vare
Diktatforelæsninger endnu Hovedmeddelelsesmiddelet
mellem de juridiske Docenter og deres
Tilhørere. D. derimod har altid haft Forkjærlighed
for friere Undervisningsformer, og en af juridiske
studerende et halvt Aar efter D.s Ansættelse til
Fakultetet indsendt Adresse om en mere almindelig
Benyttelse af Saadanne kunde han besvare med i
Sept. 1873 at udgive sin «Kort Fremstilling af den
danske Arveret» (4. Udg. 1887), og som Fortsættelse
heraf har han udgivet en Række Lærebøger, som
uden tillige at skulle være Haandbøger og uden
udførlig Drøftelse af kun for Øjeblikket brændende
Stridsspørgsmaal i koncis og overskuelig Form have
meddelt de studerende det nødvendige Stof, et Exempel,
som D.s Kolleger efterhaanden have fulgt. D. har
saaledes behandlet de af ham foredragne Fag i
følgende Lærebøger:
«Privatrettens almindelige Del» (2. Udg. 1886),
«Personret» (3. Opl. 1889),
«Næringsret» (2. Udg. 1890),
«Familieret» (2. Udg. 1886),
«Extraordinær Civilproces» (2. Opl. 1884),
«Forligsrøægling i civile Sager» (2. Opl. 1888),
«Skifteret» (1889),
«Arrest og Forbud i civile Sager» (1888),
«Appel i civile Sager» (2. Udg. 1890).
Desuden maa nævnes «Den danske Skifteret» (1885) og
«Nordisk Familieret» (1878). D.s
Interesse for at se Retssætningerne i deres historiske
Udvikling har ført ham ind paa omfattende Studier af
ældre Retspraxis, som paa mange Punkter ere komne
hans litterære Arbejder til gode. For at foretage
processuelle Studier har D. modtaget Konstitution som
Formand og Næstformand i Sø- og Handelsretten i 1880
og 1883, som Assessor i Skifteretten i Kjøbenhavn
i 1882 og 1884. Fra 1878 har D. været Medlem af den
danske Bestyrelsesafdeling for de
nordiske Juristmøder. Hans store Arbejdsevne og
mangesidige praktiske Dygtighed ere desuden blevne
tagne i Brug paa forskjellige Maader. Han blev 1879
Medlem af Arbejderbankens Raad (1881 kontrollerende
Direktør); 1882 Medlem af Bestyrelsen for «Nye
danske Brandforsikringsselskab»; 1879 Medlem af
Bestyrelsen for «Frederiksbergs Arbejderhjem», hvis
Formand han blev 1885, og som under hans Ledelse
i 1889 har opført 3 store Arbejderboliger. 1888
udnævntes D. af Indenrigsministeriet til at
repræsentere Danmark under Forhandlingerne med
Sverige om Tilvejebringelsen af en saa vidt muligt
ensartet Lovgivning om Erhvervelse og Fortabelse af
Statsborgerret og om Ordningen af de mellemrigske
Fattigvæsens-forhold. Forhandlingernes Resultat blev
Traktaten af 26. Juli 1888, som ordnede disse sidste
paa en for Danmark meget tilfredsstillende Maade.

V. A. Secher.



van Deurs, Carl, 1800-62, Læge.
Hans Fader, Justitsraad og Godsejer Jan Christoffer van D.,
nedstammede fra en gammel hollandsk Familie, der
i længere Tid havde været bosat i Helsingør; hans
Moder hed Anna Dorthea f. Hansen. Født i Slagelse
14. April 1800 dimitteredes han 1817 fra Odense
Skole og tog kirurgisk Examen 1823. Efter at have
været Reservekirurg og sigtet paa at bryde sig
en videnskabelig Bane i Kjøbenhavn maatte han, da
Faderen blev forarmet, give sig til at praktisere i
Præstø, i det han samtidig (1827) giftede sig med
Johanne Frederikke Caroline Schønheyder, Datter
af Professor, Hofmedikus J. H. S. 1832 blev han
Distriktslæge i Aalborg, 1838 Regimentskirurg
(fra 1842 Overlæge) med Bopæl sammesteds. Ved sin
Iver og Utrættelighed, sin operative Dygtighed blev
han her en meget anset Læge. Under Krigen 1848-50
indtog han en overordnet Stilling som Brigadelæge
og Læge ved Generalkommandoen. 1852 blev han
forflyttet til Randers og 1858 til Helsingør,
hvor han tillige fungerede som Garnisonslæge ved
Kronborg. 13. Febr. 1862 døde han pludselig af
et Hjærteonde. Om hans under mindre gunstige ydre
Forhold dog altid fuldt bevarede videnskabelige og
litterære Interesse vidne talrige Afhandlinger af ham
i de medicinske Tidsskrifter. Navnlig interesserede
han sig for det danske Medicinalvæsens Historie
og ganske særlig for medicinsk Personalhistorie,
og hans efterladte omfattende haandskrevne Samlinger
paa disse Omraader skjænkedes efter hans Død til det
kongelige Bibliothek.

Smith og Bladt, Den danske Lægestand, 4. Udg,
Bibl. f. Læger 5. R. V, 475 ff.
Hospitalstid. 1862, S. 36.
Erslew, Forf. Lex.

Jul. Petersen.



Devegge, Caroline Marie, s. Preisler.



Devegge, Ole, 1772-1847, Numismatiker.
Han var Søn af Sorenskriver i Aker, Asker og Bærum ved Christiania
Sivert D. og Karen Sophie f. Riis og blev født i
Christiania 20. Okt. 1772, deponerede fra Christiania
1789, tog anden Examen 1790 med Udmærkelse, blev
1803 Underbibliothekar og 1836 Bibliothekar ved det
Classenske Bibliothek i Kjøbenhavn. I Aaret 1832
blev han sammen med C. J. Thomsen Inspektør ved det
kgl. Mønt- og Medaille-kabinet paa Rosenborg, for
hvilket Brøndsted var bleven Direktør efter Ramus'
Død s. A. Medens denne Samling tidligere havde været
saa godt som utilgængelig, ikke alene for Publikum,
men ogsaa for Numismatikere, blev den nu gjort
offentlig tilgængelig for alle, Lokalet udvidet
og Embedsmændenes Antal forøget med de to nævnte
Inspektører. D., der 1839 var bleven Kancelliraad,
døde ugift i Kjøbenhavn 16. Jan. 1847. Werlauff
omtaler hans mange Kundskaber i Litterærhistorie,
Kunsthistorie og Numismatik, hans Tjenstvillighed
og Meddelsomhed, men hans Kundskaber gik for en
Del i Graven med ham, i det han hørte til den
ikke ualmindelige Klasse af fagkyndige, som intet
positivt Bidrag yde til Videnskabens Fremme; han har
kun udgivet og medvirket ved Udgivelsen af nogle
Møntkataloger. D. var selv en ivrig Møntsamler og
testamenterede til Møntkabinettet i Kjøbenhavn
af sin private betydelige Møntsamling alt, hvad
Kabinettet manglede, og derefter til Møntsamlingen
i Thorvaldsens Musæum de i denne manglende antike
Mønter. Møntkabinettet udtog i Henhold til hans
testamentariske Bestemmelse o. 6800 Stykker,
deriblandt noget over 1000 Medailler, Thorvaldsens
Musæum noget over 800 antike Mønter. Til sit
Fødelands Universitets Samling vilde han derimod,
trods Werlauffs Opfordringer, intet testamentere,
i det han var antinorsk, kun havde liden Omgang
med sine Landsmænd og kun liden Agtelse for deres
videnskabelige Bestræbelser. Det var hans Ønske,
at der skulde forfattes og udgives en fuldstændig
Fortegnelse over hele hans Samling, men skjønt
Werlauff siger, at hans Samlinger og Collectanea
vare i den ypperligste Orden, skete Udgivelsen med
en saadan Langsomhed, at Katalogen først var helt
færdig i 1867, over 20 Aar efter hans Død, og som
Følge heraf blev hans Bo først sluttet 25 Aar efter
hans Død, i Slutningen af 1871.

Erslew, Forf. Lex.
(Norsk) Hist. Tidsskr. I, 439. 445.
C. Dunker, Gamle Dage S. 248 f.
Efterretn. om det kgl. Mynt- og Medaille-Cabinet 1835.

P. Brock.



v. Dewitz, Frantz Joachim, 1666-1719, Officer,
blev født 17. Okt. 1666; han var femte Søn af
Henning v. D. til Gross-Daberkow i Meklenborg og
Dorothea v. Levetzow. Han kom tidlig til Danmark,
der jo paa den Tid var som et andet Fædreland
for den meklenborgske Adel, og hvor flere af hans
Frænder, baade fædrene og mødrene, havde vundet Ære
og Rigdom. D. blev ansat som Page ved Christian V's
Hof, men maatte paa Grund af gale Streger forlade
dette; først efter at han i nogle Aar havde kæmpet
mod Tyrkerne, bl. a. ved Ofens Erobring 1686, blev
han atter taget til Naade og ansat som Lieutenant ved
Livregiment til Hest. 1689 gik han med Donops danske
Rytterregiment til Irland og steg under Krigen her
og i Nederlandene til Ritmester (1690), Major (1692)
og Oberstlieutenant (1697). Efter Auxiliærtroppernes
Hjemkomst gjorde D. Tjeneste ved 2. fynske nationale
Rytterregiment, indtil han 1701 paa ny blev sendt
i Sømagternes Tjeneste som Oberst for et hvervet
Kyrasserregiment (holstenske). 1706 blev han Brigader,
1709 sprang han efter Indstilling fra Marlborough
flere ældre Kammerater forbi til Generalmajor,
dog med det Forbehold, at han atter skulde «cedere»
disse, efterhaanden som de ogsaa avancerede; under
de paafølgende Begivenheder gik denne Bestemmelse
dog snart i Glemme. D. blev nemlig i Slutningen
af Aaret kaldt hjem for at anvendes i Krigen mod
Sverige. Under Vinterfelttoget i Skaane 1709-10
var han Overgeneralens, Grev Chr. Ditl. Reventlows,
højre Haand, «l'unique homme de tête, qui m'est
donné à l'armée». Reventlow blev paa Grund af Sygdom
afløst af Generallieutenant Jørgen Rantzau, der blev
haardt saaret i Slaget ved Helsingborg 10. Marts
1710, og D., der i Slaget havde kommander et første
Træfnings venstre Fløj og ved gjentagne raske Indhug
understøttet den slagne højre Fløjs Tilbagetog, fik
nu midlertidig Overkommandoen. Med frejdig Energi

organiserede han Forsvaret af Helsingborg, afviste
enhver Opfordring til Overgivelse og reddede, da det
var besluttet at rømme Fæstningen, Hæren ved den paa
én Gang omsigtsfulde og hensynsløse Maade, hvorpaa
han ledede dens Overførsel til Sjælland; selv var
han den sidste, der forlod Skaanes Grund. Det hvide
Baand, som Kongen skjænkede ham ved Hjemkomsten, var
vel fortjent. I nogen Tid blev han nu benyttet som et
Slags Inspektør for Rytteriet og 1711 forfremmet til
Generallieutenant, i hvilken Egenskab han fungerede
under Felttogene i Pommern og Meklenborg. Ved
Gadebusch (20. Dec. 1712), hvor han forgjæves havde
gjort Indsigelse mod den uheldige 
stilling, kommanderede han højre Fløj, der kæmpede
tappert, indtil den sent paa Dagen og i god Orden
trak sig tilbage. -- Under Slaget havde Zar Peter
med sin egen og største Delen af den sachsiske Hær
staaet i det østlige Meklenborg; for at bevæge ham
til at rykke frem og forene sig med den danske Hær
besluttedes det nu at sende en betydelig Rytterstyrke
over til ham. D. fik Kommandoen over dette Korps,
30 Eskadroner af 10 forskjellige Regimenter; 32
sachsiske Eskadroner under W. H. v. Baudissin fik
Ordre til at slutte sig til ham, og alt gik efter
Ønske. Man har tilskrevet D. Undfangelsen af denne
forstandige Plan saa vel som dens lykkelige Udfald;
i det mindste en Del af Æren tilkommer dog Grev
Chr. Ditl. Reventlow, der opholdt sig ved Zarens
Hovedkvarter og -- ved en vel anbragt Trusel om, at
Frederik IV, hvis Zar Peter lod ham i Stikken, maatte
slutte Særfred med Sverige -- fik Zaren til at begynde
Fremrykningen mod Vest. D. beholdt Kommandoen over
Rytteriet under Resten af Felttoget og blev derhos
5. Jan. 1713 akkrediteret hos Zaren som sin Konges
Repræsentant. 16. Maj s. A. var han Medundertegner
af Stenbocks Kapitulation og blev kort derpaa sendt
til Berlin for at modarbejde den gottorpske Minister
Gørtz' Indflydelse ved dette Hof. Hans militære og
diplomatiske Tjenester bleve belønnede med, at han paa
samme Dag (28. Avg. 1713) udnævntes til General til
Hest og Gehejmeraad; i førstnævnte Egenskab kom han
i et overordnet Forhold til hele det danske Rytteri,
i sidstnævnte blev han oftere tilkaldt ved Konseillets
Forhandlinger. I Slutningen af Aaret blev D. sammen
med Gesandten i London, Ivar Rosenkrantz, designeret
til Danmarks befuldmægtigede paa den Kongres, som
skulde træde sammen i Brunsvig for at ordne Forholdene
i Nordtyskland, og da Kongressen et helt Aar efter
aabnede sine Møder, blev det ham tillige overdraget
at underhandle med Preussen og England-Hannover om
Tilslutning til «den nordiske Lige». I Maj 1715 førte
han disse Underhandlinger til det ønskede Resultat og
deltog derefter i de allieredes Tog mod Stralsund. Ved
Landgangen paa Rygen 15. Nov. kommanderede han de
danske Tropper og slog Dagen efter i den ærefulde
Træfning ved Stresow Carl XII, der personlig var
ilet til for at imødegaa Landgangen. En Maaned
senere faldt Stralsund, og D. blev nu udnævnt til
dansk Generalgouvernør over Ny-Forpommern og Rygen,
en Stilling, han beklædte til sin Død. 7. Jan. 1716
blev han derhos Ridder af Elefanten.

D.s krigerske Løbebane maa hermed betragtes som sluttet,
thi den Rolle, han i Foraaret 1716 spillede som den
allierede Armés Overgeneral under den sidste Del af
Wismars Belejring og ved Fæstningens Overgivelse,
var nærmest politisk. Wismar belejredes af en forenet
dansk-preussisk-hannoveransk Hær; et russisk Korps
var under hurtig Fremrykning fra Øst for at slutte
sig til denne. Af politiske Grunde var det nu navnlig
Hannoveranerne om at gjøre, at Russerne ikke skulde
faa Del i Byttet, og ligesom de andre Meklenborgere i
Frederik IV's Tjeneste ønskede D. en Tilslutning til
England fremfor til Rusland. Det lykkedes ham ogsaa
at faa Kapitulationen indledet forinden Russernes
Ankomst til Wismar, og han afviste derefter med
Bestemthed ethvert Forsøg fra disses Side paa at faa
Del i Fæstningens Besættelse. Denne Handlemaade blev
vel billiget af Frederik IV, men vakte den heftigste
Forbitrelse hos Peter den store. Yderligere opirret
blev denne, da Kongen ved sit Møde med Zaren i
Hamborg 28. Maj, hvor der skulde træffes Aftale om
en fortsat fælles Optræden, valgte D. til en af sine
Ledsagere; D., der selv havde forestillet Kongen
det uheldige heri, holdt sig derfor under Zarens
Ophold i Kjøbenhavn forsigtig borte fra Hovedstaden
og tænkte sig endog Muligheden af at maatte forlade
Kongen af Danmarks Tjeneste. I Sept., da det endelig
saa ud til, at den paatænkte fælles Landgang i Skaane
skulde gaa for sig, mente Kongen dog ikke længere at
kunne undvære D. Han blev kaldt til Kjøbenhavn, men
alle Skridt, han gjorde for at formilde Zaren, vare
forgjæves; denne vilde ikke slippe den overdrevne,
om end ikke ganske ugrundede, Mistanke, han nærede
til, at D. og de andre Tyskere i dansk Tjeneste
vare Skyld i det daarlige Forhold mellem de to
allierede. Landgangsplanen strandede paa dette
daarlige Forhold, og Vægtskaalen sank derefter stærkt
til Fordel for dem blandt Frederik IV's Raadgivere,
der som D. ønskede en Tilslutning til England; men
snart fik Kongen at mærke, at Kong Georgs Politik var
mindst lige saa egoistisk og troløs som Zar Peters;
i Efteraaret 1717 sadlede han derfor atter om og
fjærnede D. fra Hoffet. Denne var dog blandt de 28
høje Embedsmænd, som Kongen i Avg. 1718 raadspurgte
om den rigtigste Politik under de forhaandenværende
«tvivlsomme og épineuse Konjunkturer»; D.s Betænkning
kjendes ikke, men det vides, at han bestandig var
«dygtig engelsksindet». Carl XII's Fald forandrede dog
de politiske Forhold i den Grad, at selv D. ansaa et
fornyet Angreb paa Sverige og dermed en Tilnærmelse
til Rusland
for tilraadelig; uagtet han var meget sygelig,
«ganske kontrakt af Podagra og Kiragra», rejste
han ukaldet til Kjøbenhavn for at gjøre Kongen
Forestillinger i denne Retning, men paadrog sig
mærkelig nok netop ved dette Skridt Kongens Unaade,
skjønt denne gik ind paa den foreslaaede Gjenoptagelse
af Fjendtlighederne. D. blev endnu Vidne til den
holdningsløse Gjennemførelse af denne Politik,
men ikke til det endelige Resultat af den loaarige
Krig, i hvilken han havde spillet saa betydelig en
Rolle. Han døde paa sit Gods Frederiksgave ved Assens
9. Sept. 1719.

General D. var en rig Mand; først havde han kjøbt
Hindsgavl, siden (1707) tillige Frederiksgave, hvor
han, naar Tjenesten tillod det, levede som grand
Seigneur, og hvor hans Navn længe var Gjenstand
for Almuens fantastiske Beretninger. Ogsaa i
hans oprindelige Hjemstavn mindedes man D. som
«ein Küchlein von der weissen Henne» (Lykkebarn)
med Tilføjende, at han fra ung af spillede højt
og heldig. Paa en smukkere Maade traadte dette
Karaktertræk -- Lysten til at vove for at vinde --
frem hos ham som Soldat og erhvervede ham ved en
heldig Forening med andre gode militære Egenskaber en
fremragende Plads blandt Frederik IV's Generaler. I
den daglige Tjeneste havde han Ord for at skaane
Folk og Heste; hvor det gjaldt, tog han ikke i
Betænkning at ofre baade Menneskeliv og Værdier;
men det skete med roligt Overlæg, Kamplysten løb
ikke af med Besindigheden. Han havde derhos et
godt strategisk og taktisk Blik og viste ved given
Lejlighed, at han forstod at anvende saa vel Artilleri
(Forsvaret af Helsingborg) som Ingeniører (Landgangen
paa Rygen). Hans politiske Standpunkt var stærkt
paavirket af hans Fødsel som meklenborgsk Adelsmand;
men navnlig hans Optræden under hans sidste Sygdom
gjør det uberettiget at tvivle om hans Hengivenhed
for den Konge og det Land, i hvis Tjeneste han i
Løbet af en Menneskealder havde vovet sit Liv og
tilsat sit Helbred.

D. var gift med Margrethe v. Levetzow (f. 1671
d. 1744), Datter af hans Morbroder, dansk
Generallieutenant Hans Fred. v. L. til Oxholm og Lucia
Emerentia v. Brockdorff. Deres Børn døde som smaa,
hvorfor D. testamenterede sine Godser til en Broder,
Joachim Fred. v. D. til Løjtmark, hvis Søn solgte
dem 1764. Generalinde D. levede som Enke i Odense,
hvor hun efterlod et smukt Navn som en godgjørende
og fordomsfri Dame. 1727 kjøbte hun Lundsgaard og
Jershave ved Nyborg. Hun hviler ved sin Mands
Side i den prægtige Familiebegravelse, han havde
indrettet i Sønderby Kirke ved Frederiksgave.
Sammesteds have de oprettet et Hospital.

Sellmer, Nachrichten üb. das Geschlecht der von Dewitz, 1771.
Danske Saml. 2. R. I.
Hist. Tidsskr. 5. R. III.
Vedel Simonsen, Hagenskovs Hist.
Saml. t. Fyens Hist. og Topogr. V, 101. 110.

H. W. Harbou.



v. Dewitz, Ulrik Otto, 1671-1723, Officer,
var Broder til den foregaaende og født 14. Juni 1671.
18 Aar gammel traadte han ligeledes i dansk Tjeneste ved
sin Fætter Theodosius v. Levetzows Kompagni af
Prins Georgs Infanteriregiment og fulgte med dette
til Irland, men fik 1693, da Hjælpekorpset blev
sendt over til Nederlandene, en Plads som Kornet
ved J. M. Sehesteds Rytterregiment; 1696 blev han
Lieutenant ved Hertugen af Württemberg-Neustadts
Regiment, hvor Broderen tjente som Major, og fulgte
1698 med denne til 2. fynske nationale Rytterregiment,
hvor han 1700 blev Ritmester. 1701-9 deltog han i
den spanske Arvefølgekrig, det første Aar som Major
ved 3. jyske og derefter som Oberstlieutenant ved
2. sjællandske Rytterregiment; han udmærkede sig ved
Hochstedt 1704 og fik 1708 Obersts Karakter. Aaret
efter blev han Chef for det saakaldte ungarske
Rytterregiment, der vendte hjem fra Østerrigsk
Tjeneste i en meget medtagen Tilstand og derfor
det første Aar blev staaende i Hertugdømmerne for
at bringes paa Fode. 1710 blev D. forfremmet til
Brigadér, 1714 til Generalmajor. Under Felttogene i
Nordtyskland 1711-16 vandt han og hans Regiment sig
et smukt Navn, i Regelen under den ældre Dewitz'
Kommando; særlig kan nævnes deres tapre Forhold
i Slaget ved Gadebusch 1712, hvor D. blev let
saaret, og under Landgangen paa Rygen 1715, efter
hvilken D. blev Chef for den paa Øen efterladte
Besætning. 6. Nov. 1717 afgav D. sit Regiment til
Grev Chr. Friis og trak sig tilbage til Meklenborg,
hvor han havde kjøbt Gross-Milsow m. fl. Godser;
Toaarsdagen derefter tog han Afsked af dansk Tjeneste
med Generallieutenants Karakter.

Ved samme Tid mistede D. sin Hustru; han havde
3. Marts 1703 ægtet Anna Margrethe Cathrine Komtesse
Wedell, Datter af Vilhelm Frederik W., første
Greve af Wedellsborg. 18. April 1721 giftede han
sig paa ny med Christiane Sophie v. Lesten, Datter
af meklenborgsk Landraad C. W. v. L. til Dølitz.
2 Aar efter (5. Avg. 1723) døde han og blev bisat i
sin Familiebegravelse i Holzendorf. Hans Enke ægtede
senere preussisk General W. L. v. Bissing til 
Krekow. -- D.s Efterkommere forbleve bosatte i Meklenborg, men 
enkelte af dem have senere været i dansk Tjeneste.

Sellmer, Nachrichten üb. das Geschlecht der von Dewitz, 1771.

H. W. Harbou.



Dichman, Carl Frederik, 1763-1806, sproglig Forfatter. 
Han fødtes i Bergen 11. Nov. 1763 og var Søn af Rudolph 
Christian D., Bedemand sammesteds, og Rebecca f. Blytt. 1781 blev 
han fra sin Fødebys Kathedralskole dimitteret til Universitetet, 
hvor han bestod Examen bedst af sit Aars Studenter, og ansattes
nogle Aar senere som Lærer ved Efterslægtselskabets Skole, hvor 
han navnlig ved sin livfulde Undervisning i Historie fik en 
Indflydelse paa den unge Adam Oehlenschläger, som denne senere med 
Tak mindedes saa vel i sine «Erindringer» som i tvende Digte til sin 
gamle Lærer, det ene efter dennes Død. 1796 blev D. Lærer ved 
Søkadetakademiet i Filosofi og de skjønne Videnskaber. I denne 
Stilling, som han bevarede til sin Død (siden 1803 med Titel af 
Professor), udgav han et Bind «Samlinger Søetaten i Almindelighed 
og Søkadetakademiet i Særdeleshed vedkommende» (1801), der bl. a. 
indeholder Forelæsninger over Akademiets Historie, væsentligst efter 
utrykte Kilder; men mest bekjendte ere dog hans to Skrifter om 
Modersmaalet, hans «Regler for Retskrivningen)) (1799), der paa
flere Punkter (Bortkastelse af «det stumme e», j efter Konsonant 
osv.) førte Udviklingen videre, og hans «Forsøg til en dansk 
Sproglære» (1800), hvis fine Bemærkninger og skarpsindige Iagttagelser 
have Værd ogsaa for Nutiden, om denne end næppe vil underskrive
Nyerups Dom fra 1805, at Bogen «for vor Tid er, hvad Højsgaards 
var for det 18. Aarhundredes Midte». -- D. var et klart Hoved, 
en vel begavet Mand, men, som det synes, en svag Karakter, der 
ikke helt ustraffet «havde gaaet i Ewalds og Wessels Skole». 
Huslig Kummer og Næringssorger gjorde ham Livet til en Byrde, 
og saa fandt han Døden i Nov. 1806. -- Hans Hustru hed Marie 
Othilie f. Schneider (d. 1834).

Nyerup, Lit. Lex. 
Indbydelsesskr. fra Bergens Katedralskole 1869, S. 7. 
A. Oehlenschläger, Erindringer (1850) I, 52 f. 63 ff. osv. 
R. Nyerup, Det danske Sprogs Retskrivningstheorier S. 51 ff. 
Kr. Arentzen, Adam Oehlenschläger S. 17.

M. Lorenzen.



Dichman, Gustav Adolph, 1795-1853, Rektor, 
var født i Kjøbenhavn 18. April 1795 og Søn af den foregaaende. Efter 1812 
at være bleven Student anvendte han det følgende Decennium paa 
historiske og filologiske Studier, samtidig med at han underviste 
meget; han tog levende Del i Tidens aandelige Rørelser og var 
saaledes blandt «Tylvten» i den Baggesenske Fejde. 1822 ansattes 
han som Adjunkt paa Herlufsholm, forfremmedes 1832 til Overlærer 
og efter Brorsons Død i Sommeren 1833 til Rektor; som saadan 
virkede han i 20 Aar, indtil et Slagtilfælde bortrev ham 16. Avg. 
1853. Gift 30. Juli 1836 med Caroline Marie Christiane Hesselberg,
f. 26. Febr. 1812 i Nestelsø, hvor hendes Fader, Abraham H., var 
Præst. -- D. var en udmærket Lærer, især i Latin, og med stor 
Energi og Strænghed arbejdede han i sit Kald. Hans bedste Aar 
faldt i hans Adjunkttid; til Rektor egnede han sig maaske ikke 
ret; men den Tilbagegang, som sporedes paa Herlufsholm under 
hans Rektorat, bør dog ikke lægges ham alene til Last; mange 
Forhold paa Stiftelsen vare den Gang uheldige. I sine sidste Aar 
havde han den Tilfredsstillelse, at Skolen atter hævede sig, og 
Discipelantallet naaede en længe ukjendt Højde. Alderen havde 
mildnet hans Strænghed, hans Pligttroskab forblev uforandret.

Wad, Rektorerne p. Herlufsholm S. 219 ff.

G. L. Wad.



Didrichsen, Didrich, 1752-1821, landøkonomisk Forfatter, 
var født 10. Okt. 1752 i Angel; Forældrene vare Bønder. Efter at have 
besøgt den latinske Skole i Flensborg rejste han 1774 til Kjøbenhavn 
for at fortsætte Studeringerne, blev 2 Aar efter Fuldmægtig 
og 1787 Sekretær i Landhusholdningsselskabet, blev 1802 afskediget
med Pension af Selskabet, udnævntes 1815 til Justitsraad, deltog i 
Stiftelsen af de kjøbenhavnske Søndagsskoler og var i 21 Aar 
Medbestyrer af disse; endelig redigerede han fra 1817 og til sin Død
(27. Dec. 1821) det politiske Ugeblad «Dagen». Han var 2 Gange 
gift, 1. med Severine Marie f. Hallensen, 2. med Christine f. Truelsen. 
-- D. udfoldede en ret betydelig Forfattervirksomhed. 1797-1803 
udgav han «Magasin for Næringsstanden», af hvis Afhandlinger
flere udkom særskilt, saaledes en Hestebog (1801), en Skovbog og 
en Bibog (1803) osv., han skrev en «Haandbog i nyttige Kunster 
og Haandarbejder» (1799), vandt Landhusholdningsselskabets Præmie 
for en Afhandling om de kjøbenhavnske Fælleders rette Brug, udgav 
en Husholdningskalender (1802-4) og har endelig oversat flere 
tyske Skrifter, bl. a. Thaers «Indledning til Kundskab om det 
engelske Jordbrug» (1804) og en anonym Forfatters sindssyge Skrift 
«Min Kones virkelige Gjengang efter hendes Død» (1806). Man 
kan vistnok med rette tvivle om D.s normale
Sindstilstand paa den Tid, han oversatte dette
Gallimathias.

Thaarup, Fædrenelandsk Nekrolog 1821-26 S. 19 f.
Nyerup, Lit. Lex.
Erslew, Forf. Lex.

H. Hertel



Didrichsen, Didrik Ferdinand, 1814-87, Botaniker,
blev født 3. Juni 1814 i Kjøbenhavn, hvor Faderen,
Rasm. D. (d. 1839), var Snedker. Han giftede sig
20. Nov. 1838 med Marie Louise Müller, Datter af
Skræddermester J. C. M. i Kjøbenhavn; i 1840 tog han
Lægeexamen og blev derpaa Bader (Barber) ved Frederiks
Hospital. I Korvetten «Galatheas» Jordomsejling
1845-47 deltog han som 3. Læge med Forpligtelse til at
assistere Botanikeren (Kamphøvener) ved Indsamlinger
og Undersøgelser, saa vidt Skibets Tjeneste tillod
det. Da Kamphøvener allerede noget ind i 1846 paa
Grund af Brystsyge maatte rejse hjem fra Indien,
kom D. til at forestaa de botaniske Indsamlinger;
Skildringen af Nikobarøernes Vegetation i Steen
Billes Rejseberetning (I, 416 ff.) maa sikkert være
forfattet af ham. Efter at have været Overskibslæge
1849 og konst. Overlæge ved Hæren 1850 vikarierede
han for Joh. Lange fra Marts 1851 til April 1853 som
Assistent og Bibliothekar ved Botanisk Have. 1854
var han Overlæge paa «Galathea». 1856 blev han
Bibliothekar og Assistent ved den botaniske Have, 1858
Docent i Botanik for Farmacevterne og 1863 tillige
for Polyteknikerne. I disse 3 Stillinger forblev han,
indtil han efter Ørsteds Død (1872) efterhaanden
opgav dem og blev udnævnt til Professor botanices
30. Sept. 1875. Han tog sin Afsked fra 1. Nov. 1885
og døde 20. Marts 1887. Aaret forud mistede han sin
Hustru. Af deres 9 Børn overlevede 3 Døtre dem.

Hans lykkeligste Tid synes at have været i og
nærmest om Halvtredserne; han har da været en
flittig og begejstret Arbejder i Botanikken;
i Naturhist. Forenings Møder giver han jævnlig
videnskabelige Meddelelser og tager Del i
Diskussioner, og i dens «Videnskab. Meddelelser» samt
i «Botan. Notiser» publicerer han smaa morfologiske
Undersøgelser, Bestemmelser af Musæets Samlinger,
Beskrivelser af nye Slægter og Arter. I disse Aar
grundlagde han Botanisk Musæums Spritsamling og
samlede en ikke ringe Del morfologiske Præparater,
som vare til stor Belæring for de yngre. Men derefter
svækkes hans Arbejdsiver, han ophører efterhaanden
med botaniske Studier, sysler med sproglige og
historiske i Stedet, og kun ydre Paavirkning synes
at have fremkaldt et Par 
senere Publikationer, mest af Undersøgelser, han
havde gjort mange Aar tidligere. Hans Studie af
Botanikkens Historie i Danmark (1869, Schjødtes
«Naturhist. Tidsskrift») blev aldrig fuldendt. Da
der 1870 fremkom en Plan til en ny botanisk Have,
til hvilken Ørsted var Forfatter, fremkaldte D. og
andre en Strid om den, der førtes i «Tidsskrift for
Havevæsen». Da der ved Ørsteds tidlige Død uventet
blev Udsigt til, at D., støttet af yngre Venners
Andragende hos Hall, kunde blive Professor, tog
han for en Tid fat igjen, fik endog (1880) nogle
Kobbertavler udførte over Græssernes Spiring, men
magtede ikke at faa Texten skrevet. Hans tidligere
Studier vidne om, at han var en omhyggelig og
kritisk Undersøger, der havde et morfologisk Syn,
stor Belæsthed og Litteraturkjendskab paa begrænsede
Omraader, og han havde en fortrinlig Hukommelse; men
det var altid meget smaa botaniske Spørgsmaal, som
han syslede med, og, hvad der var hans værste Fejl,
var en Mangel paa Sans for Form og Orden, der ogsaa i
høj Grad gjorde sig gjældende i hans Forelæsninger,
og tillige paa Stadighed og Karakterfasthed. Sorger
i hans huslige Liv og den skjæve Stilling, hvori
han kom til Ørsted, med hvem han og nogle andre
førte en uhyggelig Strid 1866-67, der endtes med
en Voldgiftserklæring af Fenger, vare sikkert de
ydre Anledninger til, at hans Liv blev saa lidet
frugtbringende.

Erslew, Forf. Lex.
Botan. Tidsskr. XII, 190.
Botan. Meddelelser II.
Smith og Bladt, Den danske Lægestand, 5. Udg.

Eug. Warming.



v. Diede, Wilhelm Christopher, 1732-1807, Diplomat,
tilhørte en gammel hessisk Adelsslægt, hvis Stamslot,
Fürstenstein, ligger ved Eschwege i Hessen. Hans
Forældre vare Hans Eitel v. D. (f. 1697, d. 1747
som Borgherre til Friedberg) og Euphrosine Susanne
f. v. Degenfeld. Meget imod sin Families Vilje, som
ønskede, at han snarest muligt skulde gifte sig,
da Slægten truede med at uddø med ham, i hvilket
Tilfælde dens talrige Besiddelser som mandlige Len
vilde gaa over til fremmede, bestemte han sig 1760
til at træde i dansk Statstjeneste. Ankommen til
Kjøbenhavn, fandt han der en faderlig Ven og Beskytter
i den ældre Bernstorff, der snart knyttede lige saa
store Forhaabninger til ham som til sin 3 Aar yngre
Neveu Andreas Peter Bernstorff, og efter sit Kjendskab
til disse sine to Yndlingers forskjellige Begavelser
bestemte han D. til udenlandsk, A. P. Bernstorff til
den indre Tjeneste.

Allerede 2 Aar efter (1762) sendtes D. i en fortrolig Mission 
til Hannover i Anledning af det forestaaende Brud
med Rusland. Da denne Fare lykkelig var afvendt
ved Peter III's Død, udnævntes han til Gesandt i
Berlin og tilbragte 4 Aar (1763-67) i denne lige saa
vanskelige som ubehagelige Post. Det er bekjendt,
med hvilken Lunefuldhed og ofte Haan Frederik II
behandlede de fremmede Afsendinger, og mod Danmarks
Repræsentant var han ganske særlig ilde stemt, fordi
den danske Regering, som han mente, havde svigtet ham
i Syvaarskrigen, og denne hans Misfornøjelse forøgedes
end yderligere, da Kronprins Christians Forlovelse med
Caroline Mathilde forstyrrede hans Plan om at gifte
den danske Tronarving med den preussiske Prinsesse
Vilhelmine. Skjønt han ikke havde det mindste mod
D. personlig og senere endog udtalte sin Tilfredshed
med ham, vedblev denne dog altid at være Gjenstand
for hans særlige Tilsidesættelse, saa at han endog
aldrig talte et Ord til ham. Hvor filosofisk D. end
søgte at bære denne pinlige Stilling, indvirkede
den dog i Længden paa hans Sundhed, der altid havde
været slet, i det han navnlig led af hyppige og stærke
nervøse Hovedpiner. Men dertil kom, at hans økonomiske
Forhold vare meget trykkede. De diplomatiske Gager
vare den Gang beregnede paa, at vedkommende skulde
hjælpe til af sit eget, men D. kunde ikke vente
Hjælp af sin Familie, der ikke havde tilgivet ham,
at han var traadt i dansk Tjeneste og endnu ikke
havde giftet sig, og Indtægterne af hans egne
Besiddelser vare betydelig formindskede som Følge
af Konjunkturerne. «Skjønt anset for rig og med de
bedste Udsigter til virkelig en Gang at blive det»,
skriver han i 1766, «befinder jeg mig dog ofte uden
Penge, uden Understøttelse og, hvad værre er, uden
Kredit.» Men om han end saaledes i alle Henseender
var trykket, retfærdiggjorde han dog fuldkomment
Bernstorffs Forventninger. Hans Depecher indskrænke
sig ikke til at fremstille de løbende Begivenheder,
men han samler tillige i et Totalbillede sine
Iagttagelser gjennem et længere Tidsrum, og han
kaster saaledes efterhaanden et Lys over Frederik II's
Karakter, Levevis, Regeringsmaade, Tilstandene i den
kongl. Familie og de politiske og sociale Forhold i
Preussen, der rigtignok er meget forskjelligt fra det,
hvori den tyske Historieskrivning plejer at fremstille
dem. Disse Depecher have saaledes blivende historisk Værd.

I Begyndelsen af 1767 forflyttedes D. til
Gesandtskabsposten i London, som han tiltraadte i
Sept. s. A. Han havde i sin Ungdom besøgt England,
var personlig bekjendt med Georg III og
havde gode personlige Forbindelser i det engelske
Selskab. Dertil kom, at Bernstorff nød en
overordentlig Anseelse i den kongelige Familie,
og at Kronprinsens Ægteskab med den engelske
Prinsesse gav den danske Gesandt en privilegeret
Stilling ved Hoffet i St. James. Han fandt derfor en
særdeles god Modtagelse og satte sig hurtig og med
sin sædvanlige Overlegenhed ind i de nye Forhold,
saa at hans Indberetninger om de ledende Personer,
Partiernes indbyrdes Stilling, de engelske Kolonier
osv. ere Mønstre paa Grundighed, politisk Sans og
klar Fremstilling. I 1768 mødte han Kong Christian
og Bernstorff i Holland og ledsagede dem til London
og der fra til Paris.

Bernstorff trak ikke D. med i sit Fald 1770,
men dennes Stilling blev desto vanskeligere ved
Hofrevolutionen 17. Jan. 1772. Han havde endelig givet
efter for sin Families Ønsker om, at han skulde gifte
sig, og netop Ugedagen forinden (10. Jan.) havde han
holdt Bryllup med Ursula Margrethe Constantia Louise
Grevinde v. Callenberg af Huset Muskau, hvis Fader
var sachsisk Gehejmeraad. Paa Efterretningen om,
hvad der var foregaaet i Kjøbenhavn, ilede han tilbage
til sin Post, efterlod sin unge Hustru syg i Paris
og ankom selv meget lidende til London. Efterhaanden
antog Forholdet mellem Danmark og England en yderst
truende Karakter. Den engelske Regering maatte
finde sig i Skilsmissen, men da man i Kjøbenhavn
desuden vilde sende Dronningen til Aalborghus i
et Slags Statsfængsel, forlangte den peremptorisk,
at hun frit skulde kunne forlade det Land, som hun
nu ikke længere tilhørte, og en stærk Flaade stod i
Begreb med, om fornødent, at fremtvinge Opfyldelsen
af denne Fordring. Forbitrelsen i England var
uhyre og deltes af alle, fra den laveste til den
højeste. Paa den anden Side var Osten ikke Mand for
med Anstand at klare denne vanskelige Stilling, den
engelske Gesandt, Keith, havde god Grund til ikke at
fæste Lid til hans Ord, og D. fandt Anledning til at
forlange «Instruktioner, der vare klare, præcise og
mulige at udføre». Imidlertid gjorde D. alt for at
undgaa et Brud, og Enden blev, som bekjendt, at den
danske Regering ikke blot indvilligede i Englands
Begjæring, men ogsaa frafaldt sin Fordring om,
at der skulde gives en højtidelig og med Ruslands
Garanti forsynet Forsikring om, at Dronningen aldrig
vendte her tilbage. Den truende Fare var vel saaledes
afvendt, men det stod endnu tilbage at udslette det
Nag, som disse Begivenheder naturlig havde efterladt
hos England. Det lykkedes ogsaa A. P. Bernstorff,
der 1773 havde
afløst Osten som Udenrigsminister, i forholdsmæssig
kort Tid at bringe Forholdet mellem de to Regeringer
tilbage til det normale, og dette skyldtes væsentlig
D.s personlige Anseelse og taktfulde Optræden, om
end de to Hoffer endnu for lang Tid vedbleve at være
adskilte ved Erindringen om Katastrofen 17. Jan.

D.s altid svage Helbred havde lidt stærkt under disse
Begivenheder, saa meget mere som han paa samme Tid
trykkedes af huslige og økonomiske Bekymringer. Stedse
hyppigere saa han sig nødt til at begjære Orlov
for at gjennemgaa Kure i Spaa eller for at ordne
private Anliggender i Tyskland, og til sidst maatte
han, hvor nødig han end gjorde det -- endnu i 1776
havde han ladet sig naturalisere som dansk --,
beslutte sig til helt at trække sig tilbage fra
Statstjenesten. Han rappelleredes fra Gesandtskabet
i England i Dec. 1776.

De følgende Aar tilbragte han, saa vidt vides,
beskæftiget med Bestyrelsen af de udstrakte Godser
i Hessen og Sachsen, der efterhaanden ved alle hans
Slægtningers Død vare tilfaldne ham. Men da det
tyske Rige 1792 erklærede Frankrig Krig, og Danmark
udsattes for at drages ind deri gjennem Holsten,
blev det af største Vigtighed, at den danske Regering
havde en dygtig Repræsentant ved Rigsforsamlingen
i Regensburg, og Bernstorff formaaede da sin gamle
Ven til at overtage denne Post. Saaledes indtraadte
D. fra Marts 1793 paa ny i aktiv Tjeneste som Gesandt
i Regensburg og beklædte denne Post indtil 1806, da
Rigsforsamlingen ophørte med det tyske Rige. Under
hans Ophold i Regensburg overdroges det ham at gaa som
befuldmægtiget Minister til Fredskongressen i Rastadt
(1797), men paa Grund af sin tiltagende Svagelighed
maatte han afslaa dette Hverv, der da gaves Gesandten
i Berlin, Niels Rosenkrantz.

Et Aar efter, at D. paa ny var udtraadt af
Statstjenesten, døde han i Hannover, 1. Dec. 1807. Han
havde efterhaanden modtaget alle de Tegn paa
Anerkjendelse, som den danske Regering kunde give
ham: allerede 1768 havde han faaet det hvide Baand,
senere var han blevet Gehejmekonferensraad, og 1806
udnævntes han til Elefantridder.

D. havde ingen Søn, og hans Familienavn uddøde med
ham. Af hans to Døtre ægtede den ældste, Charlotte
Ernestine (f. 1773 d. 1847), Christian Ditlev Greve
Rantzau (Ascheberg), der døde 1812 som Overpræsident
i Kiel.

Eggers, Denkwürdigkeiten des Grafen Bernstorff.
Hist. Tidsskr. 4. R. II.
P. Vedel, Den ældre Bernstorffs Ministerium.

P. Vedel.



Dieterich, Helwig, 1601-55, Læge, var født i Kyrtorf
i Hessen-Darmstadt. Faderen var Præst og blev
siden Superintendent i Giessen. Ved Universitetet i
denne Stad deponerede Sønnen allerede 1615. En Tid
studerede han Theologi og de østerlandske Sprog,
men senere vendte han sig til Medicinen og Kemien,
som han med Flid dyrkede ved forskjellige Højskoler,
indtil han 1627 tog Doktorgraden i Strasburg. Aaret
efter kaldtes han af Landgreven af Hessen-Darmstadt
til dennes Livlæge. Senere kom han i Kurfyrst Georg
Vilhelm af Brandenborgs Tjeneste, og det var vistnok
paa dennes Anbefaling, at han første Gang (1638) kom
her ind i Landet for at kurere paa den udvalgte Prins
Christian, der led af en kronisk Benskade. D. havde
nemlig erhvervet sig et Navn som Kirurg og besad vel
ogsaa en vis Dygtighed; men der var noget brøsigt
og storpralende i hans Væsen, som bevirkede, at han
lagde sig ud med sine Omgivelser og sjælden kunde
blive ret længe paa noget Sted. Efter i et Aars Tid
at have opholdt sig hos Prins Christian paa Nykjøbing
Slot, vendte han atter tilbage til Kurfyrsten. Men
da denne døde 1640, og mange mente, at D. ved sine
voldsomme Kure havde fremskyndet hans Død, saa fik
han sin Afsked. Derpaa traadte han i Tjeneste hos
Hertug Frederik III af Holsten-Gottorp, men blev kun
kort Tid hos ham.

Gjennem Prins Christian, hvem D. undertiden besøgte,
kom han formodentlig i Forbindelse med Kong Christian
IV, der 1644 udnævnte ham til sin Livmedikus med
Forpligtelse til personlig at overvære Tilberedelsen
af de Lægemidler, der foreskreves Kongen; samtidig
beskikkedes han ogsaa til Forstander for den kgl. Have
og Læge ved Børnehuset i Kjøbenhavn, og en for de
Tider overordentlig høj Løn blev ham tillagt. Kongen
og dennes Frille Vibeke Kruse benyttede nu en Tid
Lægemidler, som D. foreskrev; men da disse bekom
dem ilde, faldt han i Unaade og mistede sin Plads
1646. Prinsen vedblev dog at søge Hjælp hos ham,
og hos denne opholdt han sig paa Nykjøbing Slot i
den første Del af Aaret 1647 og fulgte ham paa den
Baderejse til Eger, paa hvilken Prinsen døde i Juni
s. A. Siden praktiserede D. i Hamborg til sin Død,
13. Dec. 1655. -- Af hans forskjellige Skrifter er her
i Landet kun udgivet «Puerperium Martis, sive poema
satyricum de re militari» (Hafn. 1644, Fol.).

O. Wormii Epistolæ.
Moller, Cimbr. lit. II.
Ingerslev, Danmarks Læger og Lægevæsen I, 309 ff.

H. F. Rørdam.



Dietrichson, Erasmus, 1673-1737, Officer, blev født i
Kjøbenhavn (døbt 5. Okt. 1673); hans Forældre, Diderik
Rasmussen og Else Caspersdatter, vare velstaaende og
ansete Borgerfolk. E. D. lod sig engagere som Kadet
ved et Infanteriregiment og kapitulerede 1696 med
dettes Chef, H. Schack, om en Fændriksplads; 1697
blev han Sekondlieutenant, 1700 Premierlieutenant,
1701 Kapitajn ved Ribe Stifts Nationalregiment under
J. P. Ingenhaven. Da denne 1711 var med i Meklenborg
som Generalmajor, udvirkede han, at D. blev ansat
i hans Stab med Majors Karakter. I Slutningen af
Aaret blev D. virkelig Major ved Zepelins Regiment,
som senere blev forenet med sjællandske gevorbne
Regiment. Her blev D. 1716 Oberstlieutenant og
var 1718-20 i Norge som Kommandør for den ene af
Regimentets Batailloner. Efter 1721 at have faaet
Obersts Karakter kom D. 1724 atter til Norge som Chef
for 2. vesterlenske Regiment. (En Beretning om, at han
forinden skulde have været «Gouvernør i Vestindien»,
kan ikke være korrekt.) 1733 blev han ved Christian
VI's Besøg i Christianssand forfremmet til Brigader,
1735 til Generalmajor. Han døde 30. Juli 1737 paa
sin Ejendom Bringsvær ved Grimstad. -- Omtr. 1710
havde han ægtet en Jomfru af gammel dansk Adel, Edel
Hylleborg Grubbe (f. 1696 d. 24. Maj 1762), Datter
af Oberstlieutenant Gabriel G. og Anne Dyre. Fra dem
stammer den nulevende norske Familie D.

D. Dietrichson, Stamtavle over Slægten Dietrichson, 1882.

H. W. Harbou.



Dietrichson, Frederik, 1723-91, Officer, født i
Kjøbenhavn og Søn af fornævnte Generalmajor Erasmus
D. Han blev Fændrik 1736, Lieutenant reforme 1739 i
vesterlenske Infanteriregiment, hvis Chef fremhæver
hans smukke Soldaterydre og roser ham for hans
gode Anlæg for Tjenesten, Premierlieutenant 1743,
Kapitajn 1750, Major 1755 og i denne Egenskab 1759
forsat til 1. bergenhusiske Infanteriregiment,
i hvilket han, 1762 udnævnt til Oberstlieutenant,
kommanderede Bataillon ved Hærens Indrykning i
Meklenborg. 1773 blev han Oberst og næstkommanderende
ved 1. vesterlenske Infanteriregiment, 1775 Chef
for Regimentet, 1780 Generalmajor. Som Kommandant
ad interim i Christianssand optraadte han med
Besindighed og Dygtighed under nogle der stedfindende
Uordener 1787. Aaret efter deltog han i Felttoget mod
Sverige. -- D. var 2 Gange gift: 1. (27. April 1756)
med Marie Hedevig f. Stockfleth (f. 1731 d. 1759),
Datter af Etatsraad Frederik S.; 2. (20. Avg. 1761) 
med Elisabeth f. Freuchen (d. 1790). Han døde i 
Christianssand 29. Maj 1791.

Anker, Biogr. Data om norske Generalspersoner.

S. A. Sørensen.

 --1783, Officer">

Dilleben, Christian Gottfried, --1783, Officer. 
D., som blev født i Begyndelsen af det 18. Aarhundrede,
begyndte sin militære Løbebane ved den holstenske
Fortifikationsetat, ved hvilken han blev
karakt. Værkbase 1727, virkelig Værkbase 1729 og
Underkonduktør 1732. 1735 erholdt han Tilladelse
til paa tysk-russisk Side at bivaane Felttoget mod
Frankrig i den polske Tronfølgekrig. og beordredes
med et tysk Korps til Italien. S. A. fik han Karakter
som Overkonduktør og blev udnævnt til Konduktør. 1739
fprfremmedes han til virkelig Overkonduktør med
Ingeniørkapitajns Karakter, og 1753 udnævntes han
til virkelig Ingeniørkapitajn. Efter i 1756 at have
faaet Ingeniørmajors Karakter kommanderedes han i
1757 til Norge, blev i 1761 virkelig Ingeniørmajor
og ved Ingeniørkorpsets Oprettelse 29. Dec. 1763
tjenestgjørende Ingeniørmajor i Holsten. 1766
udnævntes han til Oberst af Infanteriet og blev
6. April 1771 ved Generallieutenant J. C. J. de
Feignets Død midlertidig Chef for Ingeniørkorpset,
indtil General H. W. Huth overtog Chefspladsen
16. Sept. s. A. 1774 erholdt han Udnævnelse som
Generalmajor af Infanteriet, men dispenseredes fra
al Tjeneste med fuld Gage 6. Okt. 1779. Han døde
1783, ugift.

V. E. Tychsen.



Dina Winhovers, --1651, var født i Kjøbenhavn af tyske
Forældre, der synes at have staaet i nogen Forbindelse
med Christian IV's Frille Vibeke Kruse. Hun blev
gift i Holsten med en Mand ved Navn David Schumacher;
efter hans Død flyttede hun tilbage til Kjøbenhavn,
hvor hun gav sig af med at gumme og perse Damask
og Silketøj, men mest synes at have ernæret sig
som en noget finere Skjøge. Hendes Forbindelse med
Oberst Jørgen Walter gav Anledning til, at hun i
Slutningen af 1650 beskyldte Corfits Ulfeldt og
Leonora Christina for at stræbe Frederik III efter
Livet. Beskyldningens Løgnagtighed konstateredes
efter en langvarig Proces, som vidnede om et Væv af
Intriger, hvori D. dels selv indviklede sig, dels
blev draget ind af andre. I Midten af Juni 1651 dømte
Kjøbenhavns Raadstueret hende til at straffes paa sin
Hals for falske Beskyldninger; Dommen stadfæstedes
3. Juli af Herredagen, og 11. Juli henrettedes hun
paa Slotspladsen.

S. B. Smith, Leon. Christ. Grevinde Ulfeldts Hist. I, 200 ff.

J. A. Fridericia.



Dinesen, Adolph Wilhelm, 1807-76, Officer, fødtes
27. Dec. 1807 paa Kragerupgaard ved Slagelse og
var en Søn af Kammerraad Jens Kraft D., først
Ejer af Gyldenholm, dernæst af Kragerup, og
Ulrica f. Gøring. I 1817 blev han Volontær, 2 Aar
senere Artillerikadet, i 1823 Stykjunker og i 1826
Sekondlieutenant i Artilleriet med Aldersorden fra
1823. Efter at have gjennemgaaet Skolerne berejste han
i 1830 Preussen, Østerrig og Schweits, hvornæst han
i 1833 erholdt Premierlieutenants Karakter, hvilken
Grad han opnaaede i 1836. I 1837 rejste D. til Paris
og deltog derefter som frivillig i Frankrigs Krig i
Algier, saa at han var med ved Constantines Erobring,
hvorfor han erholdt Æreslegionens Ridderkors. Efter
Hjemkomsten i 1839 kjøbte han Katholm og stilledes
å la suite ved Artilleribrigaden, i det han fik
Kapitajns Anciennitet reserveret i 1841. Han virkede
nu navnlig som Landmand, blev i 1842 Medlem af Randers
Amtsraad og karakt. Kapitajn, medens han gjengav sine
Rejseindtryk fra Algier i Skriftet «Abd-el-Kader»
(1840).

I 1847 meldte han sig atter til Tjeneste og blev i
Begyndelsen af 1848 Chef for 5. Batteri, hvilket
med Udmærkelse deltog i Krigen 1848-50. Allerede
ved Bov viste D. sig som en dygtig Artilleriofficer,
i det han bragte Fjendens godt dækkede Kanoner til
Tavshed; senere deltog han i Slaget ved Slesvig, i
Kampen ved Ullernp, i Slaget ved Isted og i Kampen
ved Mysunde 1850. I denne sidste bidrog D. ved en
udmærket Anvendelse af sit Artilleri imod Fjendens
store Overmagt til et for os heldigt Udfald af
Fægtningen. D. tog i 1852 Afsked fra Krigstjenesten,
udnævntes da til Major og trak sig tilbage til
Katholm, sorn han satte i fortrinlig Stand, medens
han i 1854 valgtes som Folketingsmand for Randers;
desuden stillede han sig i Spidsen for de 40 jyske
Godsejeres Fæsteafløsningsprotest. End videre deltog
han med Iver i den almindelige Debat om Landets
Befæstningsvæsen og udgav i 1854 Piecen: «Kjøbenhavns
Betydning i den danske Stats Forsvarssystem)). Han
udnævntes til Kammerherre i 1858.

Da man i de ledende militære Kredse begyndte at
tillægge Danevirkestillingen, som i 1850 havde været
os til stor Nytte, en overdreven Betydning, udtalte
han sig fra 1861 i en stor Mængde Bladartikler
og forskjellige Piecer («Monarkiet-Ejderstaten»,
«Skandinavismen», «Danmarks Forsvar») imod
Danevirkes Befæstning, som han kaldte «et politisk
Skjærmbræt». Hans Raab formaaede dog ikke at trænge
igjennem, hvilket dog ikke forhindrede ham i, 
da Krigen i Vinteren 1863-64 stod for Døren, at
melde sig til Tjeneste som frivillig. Han blev ansat
i General de Mezas Stab, men forlod Hæren, da de Meza
kaldtes tilbage, og tog atter Ophold paa Katholm, hvor
han henlevede sine Dage til sin Død, 10. Juli 1876,
i det han forinden ved Kjøb havde erhvervet Stensmark
Hovedgaard og Gods. -- D., som i 1840 var bleven gift
med Dagmar Alvilde Haffner, Datter af General H. til
Egholm, var en myndig Mand, men tillige i Besiddelse
af alsidig Dygtighed, et skarpt Blik og en brændende
Kjærlighed til Fædrelandet. Han havde 8 Børn, hvoraf
2 indtraadte i den militære Stand.

Erslew, Forf. Lex.
Barfod, Rigsdagskal.

P. N. Nieuwenhuis.



Dinesen, Adolf Wilhelm, 1845-95, Officer, Landmand og Forfatter. 
Wilh. D., født 19. Dec. 1845 i
Kjøbenhavn, Søn af ovennævnte A. W. D., gik som
Dreng i Skole i Kjøbenhavn og var da i Huset hos
Generaltolddirektør Grev V. Sponneck. I Okt. 1863
blev han Sekondlieutenant ved 9. Regiment og
deltog næste Aar i Træfningerne 3. og 6. Febr. samt
18. April ved Dybbøl, hvor han udmærkede sig. 1867
blev D. Premierlieutenant og gjorde Tjeneste i
Kjøbenhavn indtil Nov. 1870 (tog sin Afsked 1873);
drog da til Frankrig og blev ansat som Kapitajn
i den franske Hær. I General Billots Stab fulgte
han med Østhæren og deltog i en Række Træfninger,
indtil Hæren kastedes ind i Schweits. I Marts fik
han Afsked, men forblev i Paris under Kommunens
Oprør og skildrede sine Indtryk og Oplevelser i
«Paris under Kommunen» (1872). D. rejste 1872 til
Nordamerika, opholdt sig først nogen Tid i Nebraska i
meget forskjellige Stillinger og levede siden i 2 Aar
blandt Indianerne i Wisconsin som Jæger. Han vendte i
Dec. 1874 tilbage til Danmark, hjalp sin syge Fader
med Landbruget indtil hans Død 1876 og rejste 1877
til Tyrkiet, hvor han fulgte med den tyrkiske Hær
under Krigen i Balkan. 1879 kjøbte D. Rungstedlund
og Folehave, har siden 1885 været Medlem af Hørsholm
Sogneraad og stillede sig 1887 til Folketingsvalg i
Fredensborg-Kredsen ligesom 1890 i Grenaa-Kredsen,
men begge Gange uden Held. I flere Smaaskrifter og
talrige Bladartikler samt paa offentlige Møder har
D. udtalt sig med stor Skarphed imod Kjøbenhavns
Befæstning og Regeringens provisoriske Lovgivning,
men tillige mod Venstres politiske Adfærd og for
indgribende økonomiske Reformer. 1880 udgav han
nogle Rejseerindringer under Titelen «Fra Vest til
Øst», 1889 «Fra 8. Brigade» og nogle meget livlige
«Jagtbreve» under 
Mærket  «Boganis». -- 17. Maj 1881 ægtede
D. Ingeborg Westenholz (f.  1856), Datter af
Godsejer, Etatsraad W. til Mattrup. Han døde 
27.-28. Marts 1895

G. Brandes, Essays,   1889.

Emil Elberling.



Dinesen, Lars, f. 1838, Politiker. L. D. fødtes
16. Nov. 1838 i Kulby i Holbæk Amt og er en Søn
af Fæstegaardmand Dines Thomsen og Hustru Ane
Christensdatter. Faderen var en indsigtsfuld og anset
Bonde, der i en lang Aarrække var Medlem af 
Sogneforstanderskabet og Formand for de ved Anordningen
af 29. Juli 1846 indførte Vandsynsmænd. Dette fik en
særegen Betydning for Sønnen, som stadig benyttedes
af Faderen til skriftlige Udfærdigelser og derved
erhvervede større Penneførhed, end Almueskolen alene
vilde have givet ham. Trangen til flere Kundskaber
voxede imidlertid frem i ham, og efter at han i 1857
havde overtaget Fædrenegaardens Bestyrelse (som han
havde indtil 1868), besøgte han i Aarene 1859-61
Grundtvigs Højskole.

Politisk paavirket, som han var fra sin tidlige
Ungdom, traadte D., kun 25 Aar gammel, ind i det
politiske Liv. 5. Marts 1864 valgtes han til Medlem
af Rigsraadets Folketing i Holbæk Amts 3. Valgkreds,
og 7. Juni s. A. fik han tillige Sæde i Rigsdagens
Folketing. Som naturligt var efter de Indtryk og
Synspunkter, der hidtil havde været bestemmende for
hans Aandsretning, sluttede D. sig til det nationale
Venstre. Med Iver og Interesse trængte han ind i
Rigsdagsarbejdet, og allerede i 1865 blev han Medlem
af Finansudvalget, hvilket han nu har været i 25
Aar, og ligeledes har han stedse været Medlem af
Folketingets vexlende Forsvarsudvalg. D.s udpræget
nationale Standpunkt fjærnede ham imidlertid efter
nogle Aars Forløb (1871) fra Venstre, og heller
ikke kunde han følge «det forenede Venstre» i den
Maade, hvorpaa Kampen for Folketingets Overvægt i
Statsstyreisen i de følgende Aar toges op. I det
D. herefter nærmest sluttede sig til Folketingets
Højre, erhvervede han ved sin Arbejdskraft og sin
hurtig opnaaede Hjemmevanthed i den politiske Gjerning
i og uden for Rigsdagen snart en saadan Paaskjønnelse,
at det var efter et almindeligt Ønske inden for Højre,
at han 14. Nov. 1873 ombyttede den usikre Vedby-Kreds
med Frederiksborg Amts 3. Valgkreds (Hillerød). Denne
Valgkreds har D. siden 1873 repræsenteret.

I Halvfjerdserne, da Højre endnu stod langt tilbage i
Organisation og Agitation, hørte D. til de faa Mænd,
hvis personlige Virksomhed saa at sige repræsenterede
det liberalt-konservative Partis 
Sammenhæng og Virksomhed udad til. Paa Rigsdagen var
han Højres aarvaagne Regissør, ude i Befolkningen var
han dets utrætteligste Talsmand. D. har drevet det til
at holde over 100 politiske Møder i et Aar, og baade
i 1876 og i 1879 er det hændet, at han i et Tidsrum
af 3 Uger har holdt gjennemsnitlig mere end 1 Møde om
Dagen. Han erhvervede sig herved et Personalkjendskab
saa omfattende, som faa Mænd her i Landet have
besiddet. Ved Firsernes Begyndelse fuldbyrdede han
derefter sammen med den senere Indenrigsminister
H. P. Ingerslev og Professor H. Matzen Højres
Organisation. Til denne Gjernings Fuldførelse indskød
D. sin Arbejdskraft og den Forberedelse for et saadant
Skridt, som hans hidtilværende Virksomhed rundt om
i Landet indeholdt, Ingerslev sine betydningsfulde
personlige Forbindelser, Matzen sine Evner som
Folketaler og sin Indflydelse i Landstinget. I det af
Højres Repræsentantskab nedsatte Forretningsudvalg var
D. selvskreven til Posten som Sekretær. At denne ikke
er nogen Sinekure fremgaar af, at D.s Korrespondance
er naaet op til 3ooo haandskrevne Breve paa et Aar.

Af D.s øvrige offentlige Virksomhed kan nævnes,
at han i 1866 var Medlem af Soransk Kommission,
i 1889-90 af Kommissionen angaaende Døvstumme-
og Aandssvagesagen og i 1871-85 Medlem af
Skytteforeningernes Overbestyrelse. Fra dette sidste
Hverv var det den politiske Spænding, der fjærnede
ham, ligesom den nødte ham til i Halvfjerdsernes
Begyndelse at standse en human Virksomhed, som han i 4
Aar havde fundet Tid til, nemlig om Aftenen at samle
Soldater i et kjøbenhavnsk Skolelokale til Foredrag
og Oplæsninger. 1877-78 var D. Redaktør af «Folkets
Avis». Siden 1880 har D. været valgt af Landstinget
til Statsrevisor.

D. er som Taler djærv og bred i Form og Fremtræden,
men hurtig og behændig i Vendingen. Hans sikre
politiske Viden, ikke mindst om de lønlige Ting,
danner et rigt Materiale, og hans skarpe Hukommelse
gjør ham stedse dette rede. Han taler bedre til en
Folkeforsamling end i en snævrere Kreds, behager mere,
hvor Lidenskaberne gaa højt, end hvor Beherskethed og
en vindende Form ere de efterspurgte Fortrin. Han har
Organisationsevne og Arbejdsdygtighed som faa. Sikkert
har han ogsaa tillige med den selvhjulpne Mands
Fortrin en Del af dennes Fejl og navnlig denne: i sin
Gjerning at stole for meget paa sig selv og for lidt
paa andre. Men naar alt kommer til alt, hører han
til de betydeligste Mænd, som den danske Bondestand
siden den frie Forfatnings Indførelse har frembragt.

M. P. Friis.



Dinggreve, Henrik, --1607, Hofpræst, var en Westfaler
af Fødsel, studerede i Rostock, hvor han 1571
tog Magistergraden, og var Rektor ved Skolen
sammesteds. 1572 blev han Hofpræst hos Hertug
Hans den ældre, med hvilken Stilling han forbandt
Provsteembedet i Haderslev Len og paa Nordstrand,
der den Gang var et meget større Landskab end
nu. Hvorledes han, ganske ubekjendt, som han var,
med det danske Sprog, med nogen Frugt kunde fungere
som Provst i den nordligste Del af Sønderjylland,
maa vi lade staa hen. For Nordstrands Vedkommende har
han Fortjenesten af, at ordentlige «Kirkeregistre»
(Fortegnelser over Kirkernes Ejendomme) affattedes
1573. Efter Hertugens Befaling ledede han 1577
Præsternes Forhandlinger om Godkjendelse eller
Forkastelse af Konkordieformelen. Da Hertug Hans
døde 1580, og Haderslev Len ved Arvedelingen tilfaldt
Kong Frederik II, blev D. fra Hofpræst reduceret til
Slotspræst, men Haderslev Provsti beholdt han, indtil
han 1587 med Kong Frederiks Samtykke og Anbefaling
modtog Kaldelsen som Superintendent i Wismar. Her
døde han 1607.

Moller, Cimbria lit. II.
Dän. Bibi. IV, 348 ff.
Noodt, Beitrage I, 210 ff.
Kirkehist Saml. 3. R. I.

H. F. Rørdam.



Dippel, Johan Conrad, 1673-1734, Alkymist og
Læge. Skjønt D. hverken ved Fødsel eller ved
Embedsvirksomhed tilhører Danmark, har han dog ved
sit Ophold her i Landet fremkaldt saadan Bevægelse,
at der tilkommer ham Plads i nærværende Værk; men
en Karakteristik af hans Betydning som Theolog og
hans nærmere Forhold til Pietismen og Mystikken
maa søges i kirkehistoriske Skrifter. Han er snart
blevet fremstillet som en sand Reformator, snart som
en samvittighedsløs Vindmager, og i hans Skrifter
er den forunderligste Blanding af Mysticisme og
Rationalisme, af Pietisme og fritænkersk Spot. D. var
Præstesøn og blev født paa Frankenstein ved Darmstadt
10. Avg. 1673. Hans grublende, urolige Aand gav sig
allerede Vidnesbyrd i Barneaarene. Ved Universitetet
i Giessen studerede han paa én Gang Theologi,
Medicin og Jurisprudens og blev bekjendt som en ægte
Polyhistor. Stridighederne mellem Pietisterne og de
orthodoxe stode den Gang i lys Lue; for at lægge sin
Antipietisme for Dagen, fortæller han selv, viste han
om Dagen Verden et vildt og lystigt Liv; men i Nattens
Stilhed søgte han i Bøn og Bod Forladelse for, hvad
han havde syndet om Dagen. 1693 disputerede han for
Magistergraden om -- «intet», rejste til Wittenberg,
der fra til Strasburg for at kæmpe mod den 
Spenerske Bevægelse. Samtidig holdt han Forelæsninger
over Astrologi og Kiromanti; prædikede ogsaa,
men levede i høj Grad som Libertiner. Mistænkt
for Drab maatte han rømme og flakkede nu urolig
om i Tyskland. I Berlin øvede han Guldmageriet,
optraadte som grand Seigneur, viste sig i den
kostbareste Dragt, ledsaget af en Negerdreng i
fantastisk Kostume. Han vandt Forbindelser i de
øverste Hofkredse ved sin hemmelige Kunst. Under
Navnet «Christianus Democritus» var han begyndt en
betydelig Forfattervirksomhed og bekæmpede med de
skarpeste og hadefuldeste Vaaben den af ham selv
tidligere mod Pietisterne forsvarede orthodoxe
Kirkelære. Hans Skrifter bleve beslaglagte,
men fremkaldte en hel Storm. Som Læge, Kemiker og
Guldmager, snart i Velstand, snart i yderlig Armod,
vandrede han om; flere Gange kastet i Fængsel
slipper han endelig bort til Amsterdam og Leiden;
her erhverver han den medicinske Doktorgrad, udfolder
stor Virksomhed som Læge og kommer i Berøring med de
forskjelligste theologiske og filosofiske Retninger;
men et af ham udgivet Skrift: «Alea belli Musulmanici»
var sandsynligvis den nærmeste Anledning til, at han
maatte forlade Holland og 1714 opslog Bolig i Altona.

Allerede i Okt. 1707 havde han paa Foranstaltning
af Grev Chr. Ditl. Reventlow (Dronning Anna Sophies
Halvbroder), der var Overpræsident i Altona, af den
danske Konge faaet Titel af Kancelliraad, og Grev
Reventlow, der interesserede sig for Guldmageriet,
søgte ved store Løfter at drage ham til Altona,
men D. foretrak Holland, og det varede hele 7
Aar, inden han tog til Takke med Ophold inden for
den danske Stats Omraade. I Begyndelsen gik alt
glædelig for D. i Altona. Han synes en Tid at have
haft betydelig Indflydelse i Embedssager og traadte
ogsaa i Korrespondance med flere højtstaaende Mænd
her hjemme, ja brevvexlede endog med selve Frederik
IV om kirkelige Spørgsmaal. Men disse Velmagtsdage
toge en sørgelig Ende. D. lod sig ikke nøje med
at øve sin skarpe Kritik paa den stive Orthodoxi,
men han lod sig forlede til ogsaa at optræde med sin
Reformiver paa det borgerlige Omraade. Forholdet til
Grev Reventlow blev i høj Grad fjendtligt, og D. tog
Ophold i Hamborg. Der fra tillod han sig i Skrivelse
af 21. Dec. 1717 til Kongen at rejse graverende
Beskyldninger, ikke alene mod Magistraten i Altona,
men ogsaa mod sine tidligere Velyndere, Grev og
Grevinde Reventlow; navnlig mod sidstnævnte vilde
han paastaa, at hun havde forhindret Dommes Udførelse
og derfor taget mod Penge. Kongen tilstillede strax
Greven denne
Skrivelse og beordrede D. fængslet. Hamborg udleverede
ham, og en Kommission blev nedsat til at dømme
hans Sag. Kommissionen fandt ham skyldig i grov
og grundløs Bagvaskelse af Familien Reventlow, og
Dommen, der stadfæstedes af Kongen 28. Sept. 1719,
lød paa, at Kancelliraadstitelen skulde fratages
D., hans Skrifter skulde offentlig brændes af
Bøddelen, og selv skulde han sættes i Fængsel paa
Livstid. I Lænker paa Hænder og Fødder førtes han af
Ritmester Scheel (Grevinde Reventlows Søn af første
Ægteskab) under Eskorte til Kjøbenhavn og der fra
til Hammershus, hvor han i Begyndelsen holdtes i
strængt Fængsel. Pen og Blæk nægtedes ham, og hans
Underhold var meget tarveligt. Men paa Forbøn af
formaaende Venner formildedes senere hans Fangenskab;
han fik Tilladelse til at praktisere paa Øen som
Læge og gav sine Velyndere et Livstegn i en lille
Afhandling om nogle paa Bornholm fundne Gudebilleder,
hvorved han tillige fik Lejlighed til at komme med
en fantastisk Udtydning af det tønderske Guldhorns
Indskrift. Yderligere Forbøn af Venner, ikke blot i
Danmark, men ogsaa i Holland og Tyskland, skaffede ham
efter 7 Aars Fangenskab Friheden paa Betingelse af,
at han vilde indgive Ansøgning om denne Benaadning og
derhos strax forlade Landet og forpligte sig til ikke
at vende tilbage til Danmark (kgl. Reskript 11. Juni
1726). Han rejste over til Christiansstad og blev
derpaa under Rigsdagen 1726 kaldt til Stockholm af
Kongen, som vilde konsulere ham som Læge. Indblandet
af Adelen i Stridighederne mellem Pietisterne og de
orthodoxe og paa ny udbredende heftige Stridsskrifter
mod Statskirkens stivnede Former, blev han mod
Udgangen af 1727 fordrevet fra Sverige og rejste
over Malmø til Kjøbenhavn. Forbudet mod hans Ophold i
Danmark maa saaledes være anset for hævet; thi endog
i Hofkredsen skal han have praktiseret som Læge. Men
det gamle Fjendskab til Grevinde Reventlow bevirkede,
at han længtes efter at komme bort, og i Sept. 1728
vendte han tilbage til Tyskland. I Berleburg fandt
han et Tilflugtssted; men her, hvor alle Haande
Sekterere samledes, kom det til et fuldstændigt Brud
med Konventikel-Kristendomrøen. Natten mellem 24. og
25. April 1734 endtes pludselig hans urolige Liv
paa Slottet Wittgenstein, hvor han lige var kommen
i Besøg. Hans samlede Skrifter udkom i 3 Kvartbind,
Berleburg 1747. I Slutningen af 3. Bind har Udgiveren
meddelt et Omrids af D.s Levned.

W. Bender, Johann Konrad Dippel, der Freigeist aus dem Pietismus, Bonn 1882.
A. Ritschl, Geschichte des Pietismus II (1884), 322 ff.
Zeitschr. d. Vereins f. hamburg. Gesch., N. Folge, V, 119 ff.
Iris og Hebe 1809, I, 124 ff.

A. Jantzen

 Friherre af Holmfeld, Constant Peter
Heinrich Maria Walpurgis, 1799-1880, politisk Forfatter">

Dirckinck Friherre af Holmfeld, Constant Peter
Heinrich Maria Walpurgis, 1799-1880, politisk
Forfatter, født 24. Febr. 1799 i Staden Bocholt i
Westfalen, var ældste Søn af en hollandsk Søofficer,
Arnold Christian Leopold D. Edler v. H. (f. 1763
d. 1828), som 1796 i Christianssand havde ægtet
Anna Helene Holm (f. 1776 d. 1809), Datter af den
derværende Amtmand. Faderen, som var af gammel
hollandsk Adelsslægt, maatte efter at være bleven
engelsk Krigsfange 1797 leve i Tyskland paa Æresord,
men flyttede senere til Danmark, hvor han 1806 optoges
i Adelen og 1828 fik Navn og Titel som D. Friherre af
Holmfeld. Sønnen tilbragte sine Drengeaar i Tyskland
og kom først 1813 til Kjøbenhavn, hvor han 1814 blev
Student og 1818 tog juridisk Examen. Efter et kort
Ophold i Kiel underkastede han sig 1819 juridisk
Embedsexamen i Slesvig, blev derefter Volontær
i det tyske Kancelli og 1820 Kammerjunker. De
Forhaabninger, han havde næret om en rask Fremrykning
paa Embedsvejen, skuffedes dog snart, og han hengav
sig til mere almindelige Studier (især Filosofi og
Statsvidenskab) samt gjorde længere Ophold i Udlandet
(1823 i Leiden og 1826 i Gøttingen).

Hans livlige, men noget fantastiske Aand gav sig
tidlig til Kjende, i det han 1824 indgav Forslag til
Kongen om at indrette et stort Frilager i Kjøbenhavn
og et Handelsselskab efter hollandsk Mønster samt
bruge Hæren til Hedernes Opdyrkning. 1827 begyndte
han sin frugtbare og mangesidige Forfattervirksomhed
med et retsfilosofisk Skrift: «Om den aandelige
Sandheds Anerkjendelse og Anvendelse i Livet», og det
fulgtes snart af et mindre i hel anden Retning: «Om et
Tilflugtssted for hjælpeløse, forladte Fruentimre»
(1828). Derefter skrev D. to tyske Afhandlinger
(1828-29) om Mythologi og særlig den nordiske
irnod Finn Magnusens Mythe-fortolkning og under
Forfattermærket «C. Christiansen» -- det første og mest
brugte af hans mange Psevdonymer -- en Kritik af det
nys begyndte «Maanedsskrift for Litteratur». Ved Siden
heraf gik to statsvidenskabelige Smaaskrifter, nemlig
«Grossbritanniens und der vereinigten Staaten neuere
Handelspolitik» (1829), i hvilket han udtalte sig
for et maadeholdent («rationelt») Beskyttelsessystem,
og «Bidrag til Kundskab om Holland og den hollandske
Nation» (1830). Interessen for hans oprindelige
Fædreland kom ogsaa senere frem i et Flyveskrift:
«Freiheit und Ordnung im Kampf mit Frechheit und
Aufruhr» (1833), hvori han som afgjort Legitimist
tog Parti for Holland imod den belgiske Opstand.

Imidlertid var D. 1829 bleven Amtsskriver for Schwarzenbeck 
Amt i Hertugdømmet Lauenborg og fik 1831 Amtmands
Titel; men han kom snart i Strid med side- og
overordnede Embedsmænd, dels fordi Bureaukrati var
hans Tankesæt imod, dels fordi han bestemt fornægtede
de slesvig-holstenske Lærdomme. Allerede 1834
udviklede han i en Bearbejdelse af D. Hansemanns
Skrift om Preussen og Frankrig, at en føderativ
Statsenhed var den eneste rationelle Ordning for
det danske Monarki, og fastholdt denne Opfattelse
i et tysk Modskrift imod F. Hegewisch's «Für
Holstein». For at have et stadigt Organ overtog han
1838 «Politisches Journal» i Hamborg, men hans frie
Sprog bragte ham i flere Sammenstød med Censuren og
fremkaldte flere Klager over ham fra Embedskredsene,
da han i sin Lyst til at indtage et doktrinært
(«rationelt») Mellemstandpunkt baade bekæmpede
Enevælden og den nymodens Liberalisme.

Efter Frederik VI's Død -- i hvem han saa en særlig
Beskytter -- opgav han det nævnte Tidsskrift, tog 1840
juridisk Doktorgrad i Kjøbenhavn og søgte s. A. Afsked
for at kunne ofre sig alene til sine litterære
Sysler. Han bosatte sig i Kjøbenhavn og udviklede med
ikke ringe Dygtighed i en Række Skrifter (til Dels
optagne i «Fædrelandet», «Dansk Ugeskrift» o. fl.) sit
Forsvar for det selvstændige Slesvig som Mellemled
mellem Danmark og Holsten («Hertugd. Slesvigs
selvstændige Udvikling og adskilte Forvaltning»,
1844) og sin Kamp imod Slesvig-Holstenerne («Der
dånische Staat und die Separatisten» I, 1847), men
var samtidig en lige saa bestemt Modstander af den
dansk-nationale Retning («Skal Nationalitet eller
Fornuft raade for Livet i Staten?» 1844). Ogsaa fik
han Tid til helt andre Arbejder, saaledes om Udkastet
til en ny Trykkefrihedsanordning og om R. Nielsens
«Kirkehistoriens Filosofi» (begge fra 1844).

Bevægelsen 1848 var ham afgjort imod paa Grund af
dens stærke nationale og demokratiske Retning, og hans
Misstemning gav sig Luft i en Række Smaaskrifter,
bl. a. «Advarsel til det danske Folk» (i Marts) og
«Om Folkesouverænitet» (i Sept.). Han søgte Valg
i en kjøbenhavnsk Kreds til den grundlovgivende
Rigsforsamling, men fik kun 28 Stemmer. 1851
flyttede han til Roskilde, hvor han kjøbte den
tidligere Vandkuranstalt «Magiekilde» og udstyrede
den med en stor Malerisamling, som han tillagde en
betydelig Kunstværdi. Han vilde nemlig ogsaa gjælde
for Kunstkjender og Kunstmæcen, uden dog at kunne
eller ville vise synderlig Rundhaandethed; virkelig
Interesse viste han derimod for C. Sørensen
og hans Sættemaskine. Han fortsatte sin
litterære Virksomhed, dels med Smaaskrifter om
Frimureriet (1852) og om den ny-kristelige (dvs.
Swedenborgske) Kirke paa St. Croix (1853) -- thi
han følte sig tiltrukken af al Slags Mysticisme --,
dels med Indlæg i de politiske Stridsspørgsmaal,
t. Ex. Arvefølgesagen. Med Iver sluttede han sig til
Helstatsministeriet Bluhme-Ørsted, søgte i Febr. 1853
forgjæves Valg til Folketinget og udtalte sig i
Dec. 1854 (i Flyveskriftet «Bør og kan Ministeriet
give efter? En Advarsel imod Borgerkrigen») bestemt
imod, at Regeringen skulde vige for Folkestemningen
i Danmark, fordi det vilde være en Fornægtelse af
det monarkiske Princip.

Da Ministeriet ikke des mindre blev fjærnet, rettede
D. i Febr. 1855 anonymt et meget nærgaaende Angreb
paa Grevinde Danner: «Grevinde Louise Danner, født
Rasmussen, Danmarks Genius»; mod dette Skrift blev
der rejst Generalfiskals-Tiltale, men Dommen lød paa
Frifindelse. Han kom mere og mere paa Kant med den
offentlige Mening, og hvad der yderligere svækkede
Virkningen af hans Skriverier, var den afgjort
docerende Tone, den knudrede Fremstilling og det med
filosofiske Kunstord opfyldte Sprog. Skuffelsen
over, at hans Meninger stadig ringeagtedes,
gjorde ham mere og mere bitter i Sind mod den
raadende national-liberale Retning, der i hans
Øjne var lige saa fordærvelig og utilbørlig som
Slesvig-Holsteinismen. Hans særlige Uvilje imod
Grevinde Danner kom i Jan. 1860 paa ny til Udbrud i
«Det personlige Princips Sejr». Da han i de første
Maaneder af 1861 udsendte 3 Flyveskrifter imod
Regeringens Optræden over for de holstenske Stænder
og desuden skrev herom i tyske Blade, vakte dette en
saadan Storm imod ham, at et Pøbeloptrin 13. Maj 1861
tvang ham til at flygte fra Roskilde.

D. bosatte sig nu i Hamborg, skrev endnu i samme
Aar et tysk Flyveskrift: «Recht und Willkür im
Schleswig», der afgjort stillede sig paa tysk Side
i Sprogsagen, og en større Fremstilling af det hele
statsretlige og nationale Stridsspørgsmaal for den
engelske Læseverden («Attic Tracts»). Efter Frederik
VII's Død tog han derimod i flere Smaaskrifter Ordet
for Kong Christian IX's Arveret og for Hertugdømmernes
Forbindelse med Danmark, ligesom han i Sommeren 1870
brugte sine gamle Forbindelser i Kjøbenhavn til at
advare Regeringen imod Deltagelse i den fransk-tyske
Krig. Ogsaa efter den Tid skrev D. adskillige
Smaaskrifter baade om theologiske og politiske Æmner,
men fandt nu fra ingen Side Paaagtning. Han døde i
Pinneberg 3. Juni 1880.
D. var to Gange gift: 12. Sept. 1828 med Anna
Susanne Kinckel (f. 18. Febr. 1799 d. 12. Avg. 1836),
Stifdatter af Generalkrigskommissær Daniel Bernhard
Castonier, og 22. Juli 1837 med Julie Vilhelmine
Rothe (f. 15. Maj 1813 d. 16. Dec. 1877), Datter af
Generalmajor, Kammerherre Harald R. til Aggersvold.

Erslew, Forf. Lex.
Alberti, Schlesw.-Holst.-Lauenb. Schriftsteller-Lex.
Forord til D.-H.s Skrift «Danmarks indre Kamp», 1855.
Erfahrungen aus dem Rechts- und Staatsleben, nach Aufzeichnungen des Freiherrn
C. D.-H., hrsg. v. L. Schepeler, Cop. 1879.

Emil Elberling.

Holmfeld, Johan Carl Daniel Ulysses, 1801-77, Diplomat">

Dirckinck Friherre af Holmfeld, Johan Carl Daniel Ulysses, 1801-77,
Diplomat, var født 26. Jan. 1801 i Osnabrück
og en Broder til den foregaaende. U. D.-H. blev 1819
Sekondlieutenant i Marinen og Premierlieutenant 1824,
Aaret efter at han var gaaet i fransk Tjeneste for at
uddanne sig yderligere. Efter et kort Ophold hjemme
gik han i 1828 paa ny i fremmed Tjeneste, denne
Gang til Rusland, hvor han udmærkede sig i Krigen
mod Tyrkerne og blev belønnet med Georgs-Korset,
ligesom der gjordes ham meget fordelagtige Tilbud,
da han i 1830 vendte tilbage til Danmark. Efter
sin Hjemkomst forlod D.-H. imidlertid Marinen og
levede som Privatmand, indtil han blev Amtsforvalter
i Pinneberg, en Stilling, han officielt beklædte
indtil 1853, men faktisk opgav i Avg. 1848, da han
traadte ind i Diplomatiet. Fra Avg. til Okt. 1848
var D.-H. Chargé d'affaires ad interim i Haag,
hvad han allerede paa Grund af sine Relationer maa
have været særlig egnet til; dertil kom, at han
26. April 1831 i Hannover havde ægtet en hollandsk
Dame, Baronesse Elisabeth Sirtema van Grovenstein
(f. 1810 i Demerara i Guyana, d. i Wiesbaden 1881). I
Aarene 1849-56 blev D.-H. sendt som Gesandt i
overordentlig Mission til Hansestæderne og flere
tyske Hoffer, ligesom der overdroges ham en Sendelse
til Rigsforstanderen, Ærkehertug Johan. Samtidig
hermed blev D.-H. Kammerherre (1849), Kommandør
af Danebrog (1850) og fik Storkorset 1856, nogle
Maaneder førend han blev udnævnt til Gesandt i Paris,
en Post, han imidlertid kun beklædte til Begyndelsen
af 1860, da han under Baron Blixen-Fineckes kortvarige
Styrelse blev stillet til Disposition. I Slutningen
af 1862 blev D.-H., samtidig med at han udnævntes til
Gehejmekonferensraad, paa ny kaldet til diplomatisk
Virksomhed og sendtes som Gesandt til Frankfurt, hvor
han blev Danmarks sidste Repræsentant. Han udelukkedes
fra Forbundsdagen 28. Nov. 1863, og hermed var hans
Statstjeneste forbi. Efter at være blevet entlediget
i 1864 henlevede 
han sine sidste Aar paa Marienhohe ved Kiel, hvor han
døde 22. Juli 1877. D.-H. var en dygtig Diplomat,
hvad hans Depecher vidne om; i politisk Henseende
hørte han til Helstatspartiet.

C. Zytphen-Adeler.



Diriks, Christian Adolph, 1775-1837, norsk Statsraad,
f. 11. Nov. 1775 i Kjøbenhavn, hvor hans Fader,
en tysk Skibsfører Boye D., var bosat (Moderen
hed Marie Elisabeth f. Stoppel), blev Student med
Udmærkelse 1790 og juridisk Kandidat 1795. Efter
at have været Kopist og Fuldmægtig ved Hof- og
Stadsretten i Kjøbenhavn blev han 1806 Assessor
i Christianssands Stiftsoverret og 1812 Byfoged i
Lavrvik og Sorenbirkeskriver i Lavrviks Grevskab samt
blev s. A. udnævnt til Justitsraad. 1814 mødte han
paa den ejdsvoldske Rigsforsamling som Repræsentant
for Lavrvik; han var der i én Uge Præsident samt
Sekretær i Konstitutionskomiteen. 3. Juni 1814
blev han udnævnt til Professor i Lovkyndighed ved
Christiania Universitet, men har næppe der faaet Tid
til at holde Forelæsninger. Han blev nemlig overhobet
med mange andre Forretninger. Af Rigsforsamlingen
valgtes han til Medlem af Lovkomiteen, hvorfra
han atter blev entlediget 24. Jan. 1815, og af
Kong Christian Frederik blev han tilkaldt ved de
Forhandlinger, som gik forud for Konventionen paa Moss
14. Avg. 1814. Han mødte derefter som 4. Repræsentant
for Christiania paa det overordentlige Storting,
hvor han deltog i Underhandlingerne med de svenske
Kommissærer. 18. Nov. 1814 blev han udnævnt til
Statsraad og Chef for Politidepartementet (senere
udvidet til Justits- og Politidepartementet). I
denne Egenskab havde han tillige Bestyrelsen af
Vej- og Postvæsen, Medicinalvæsen m. m. Ved Anlæg
af forskjellige Trykke-frihedsprocesser blev han
en Tid meget upopulær, og 1818 undgik han kun ved
et Tilfælde Tiltale for Rigsret i Anledning af en
Klage over et Vejanlæg! Under Bondeurolighederne
i 1818 viste D. megen Dygtighed ved at skaffe sig
Oplysninger om, hvad der forestod, fra de bedste
Kilder. Ved Carl Johans norske Kroning 1818 blev
han Kommandør af den svenske Nordstjærneorden. Fra
16. Sept. 1825 overtog D. efter Treschow Bestyrelsen
af Kirkedepartementet; i denne Stilling har han
bl. a. erhvervet sig Fortjenester ved at indsamle
Oplysninger om Legater og milde Stiftelser, hvilke han
lod trykke fra 1829-35. Efter Stortingets Opløsning
1836 indgav han paa Foranledning Ansøgning om Afsked,
hvilken han fik 10. Nov. 1836. Han levede efter denne
Tid i Christiania, 
hvor han døde 16. Dec. 1837. 1798 havde han ægtet
Maren Cathrine Tax (d. 1848), Datter af Geschworner
ved Kongsberg Sølvværk B. M. T.

Halvorsen, Norsk Forf. Lex.

Yngvar Nielsen.



Discher, Gregers Johannes, 1772-1849, Præst, er født
i Birkerød 14. Febr. 1772. Han var den yngste af 11
Søskende; Faderen, Peter D., der var Præst i Birkerød,
døde 1783, og Moderen, Birgitte f. Klitgaard,
flyttede til Frederiksborg, hvorfra Sønnen blev
Student 1789. Han tog theolog. Embedsexamen 1796,
men baade før og efter denne Tid var han Lærer ved
Fattigvæsenets Skoler, hvor den senere Gehejmeraad
Malling lærte ham at kjende og fattede Godhed for
ham. Han blev resid. Kapellan i Holstebro 1800,
Sognepræst i Arrild i det tørninglenske 1806
og i Følleslev og Særslev paa Sjælland 1816,
Provst i Ods og Skippinge Herreder 1824 og døde
15. Febr. 1849. 1800 havde han ægtet Inger Lorentze
Friderichsen, en Skrædderdatter, f. i Kjøbenhavn 1784,
d. 1846. -- Som Provst lagde han 1824 Grunden til en
Bogsamling for Præsterne i Provstiet og 1832 til en
lignende for Bondestanden. Han var en af de første
Provster, der virkede for, at Præsterne selv skulde
besørge Embedscirkulærer i Steden for at lade dem
ombære af Skolelærerne.

Erslew, Forf. Lex.
Selmer, Nekrolog. Saml. I, 524 f.

L. Koch.



Dithmer, Hans Henrik, 1780-1848, Teglværksejer.
Han er født 18. Marts 1780 i Satrup, hvor hans Fader,
der døde 13. Maj 1804 som Provst i Broager, den Gang
var Præst; Moderen var Catharina f. Witzke. Efter
at have nydt en god Opdragelse blev han Besidder af
Teglværket Rennberg i Egensund ved Flensborg Fjord,
og her stræbte han at hæve den i de trange Tider
stærkt sunkne Teglværksindustri. 1824 foretog han
med Statsunderstøttelse en Rejse til Holland og
bragte gode Resultater hjem. Hans Teglværk gik
paa en dygtig Maade i Spidsen og ophjalp synlig
Tegl-værksindustrien i det daværende danske Monarki,
saaledes som det udtaltes ved dets dygtige Deltagelse
i Industriudstillingerne 1834, 1836, 1840 og 1844 i
Kjøbenhavn. D. indførte Maskiner til at presse Mursten
og Tagsten og fik (1842 og 1847) Eneret til deres
Fremstilling. I Febr. 1848 afstod han sin Virksomhed
til en Søn og døde 4. Sept. s. A. i Graasten efter
et kort Sygeleje, til det sidste en trofast dansk
Mand. 1835 var han bleven udnævnt til Agent. --
23. April 1802 havde han ægtet Dorthea Sophie Boisen
(f. 3. Marts 
1780 d. 4. Sept. 1850), Datter af Lorenz B.,
Forpagter af Kværs Ladegaard i Sundeved.

Selmer, Nekrolog. Saml. II, 56 f.
Alberti, Schlesw.-Holst.-Lauenb. Schrift-steller-Lex.
Tidsskr. f. Landøkon. I, 102 f.

C. Nyrop.



Ditlev (rettere Thetlev), --1157, Søn af Edlar,
var en indflydelsesrig tysk Hirdmand hos Svend Grade
og under Blodgildet i Roskilde (9. Avg. 1157)
Hovedmand for Overfaldet paa Kongerne Knud og
Valdemar. Efter Aftale med sin Herre brød han
ind i Hallen med Svends væbnede Mænd. Valdemar
slukkede hurtig Lysene og fór voldsomt mod D., saa
de begge tumlede til Jorden. Medens Valdemar nu,
skjønt saaret, undslap under Forvirringen, sprang
D. op, kløvede Knuds Hoved og nedhuggede tillige
med sine Mænd hans Frænde Constantin. I Slaget paa
Gradehede (23. Okt. 1157) blev D. fangen og trods
ynkelige Bønner lagt paa Pinebænk og radbrækket.

Hans Olrik.



Ditlevsen, Johan Gottlob, f. 1836, Læge.
Han blev født i Kjøbenhavn 22. Maj 1836 sorn en Søn
af Boghandler Niels Christian D. og Juliane Marie
f. Rudelbach, dimitteredes 1854 fra Borgerdydskolen
paa Christianshavn og tog 1862 Lægeexamen. Efter at
have fungeret som Kandidat paa Almindeligt Hospital
praktiserede han fra 1862 i Slagelse, tog i 1872
Doktorgraden ved en histologisk Afhandling, blev 1873
Distriktslæge i Kjøbenhavns Amts nordre Distrikt
(Lyngby) og 1880 Medlem af Sundhedskollegiet. Ved
Universitetet har han foredraget Histologien,
først som Privatdocent, fra 1884 som Docent, og
samtidig har han virket som Forfatter paa denne
Specialvidenskabs ligesom ogsaa paa Hygiejnens
Omraade. Gift med 1. Vilhelmine Rebecca Sophie
Steenbuch (d. 5. Jan. 1884), Datter af Godslæge Hans
Thomas Mathias S., og 2. Emilie Vilhelmine Hvass,
f. Kirstein, Datter af Godsinspektør paa Lindenborg
Grevskab K. og Enke efter Proprietær H.

Smith og Bladt, Den danske Lægestand, 5. Udg.

Jul. Petersen.



Ditmer (eller Ditmar), Hinrich, --1677, Maler,
vistnok født i Hamborg eller i alt Fald i det holstenske og
maaske af ditmarsisk Æt. Han var en ikke ubetydelig,
mangesidig Kunstner, uddannet i god hollandsk Skole,
og havde derhos efter al Sandsynlighed i sin Ungdom
været i Italien. I Slutningen af Frederik III's Tid
kom han til Kjøbenhavn, hvor han i en Del Aar fandt
ikke ringe Sysselsættelse, ogsaa for Hoffet. D. var
baade Historiemaler, 
Portrætmaler, Blomstermaler og Dyrmaler; et Par store
Billeder af ham, «Christus bespottes af Stridsmændene» 
og «Hyrdernes Tilbedelse» ere i Hamborg, et
mægtigt Billede, «Frederik III paa Paradeseng», 
i Roskilde Domkirke. I den kgl. Samling
findes 3 Billeder af ham, af hvilke det ene, 
«Portræt af Voxpoussereren Simon», er stukket af
J. M. Preisler. Af andre af D.s Arbejder kan nævnes
Portrætter af J. C. Kørbitz, Axel Urup, Holger Vind,
Erik Torm, Sophie Brahe, Simon Paulli med Hustru
og Thomas Bartholin, de to sidste paa Rosenborg;
mange af hans Billeder ere stukne af Schaten,
W. van de Laegh o. a. D.s sidste Arbejder vare et
Portræt af Christian V, et stort Blomsterstykke til
Kongen og en Afbildning af Monarkens Yndlingshund
Tullefas. D. synes at have været en agtet og
velhavende Mand. Han døde i en vistnok temmelig ung
Alder 1677 (gravsat 19. Maj). D.s første Hustru var
død 1669, hans anden Hustru, Cathrine, overlevede ham
i mange Aar (levede endnu 1702). 

Kjøbenhavns Skilderi 1811, Sp. 933. 
Füssli, Künstl. Lex. I, 200. II, 283. 
Heinecke, Dict. des artistes IV, 731. 
Weilbach, Konstnerlex. 
Nagler, Künstl. Lex. III, 421.

F. J. Meier.



Ditzel, Christian Andreas, 1805-93, Læge.
Han er en Søn af Sognepræst for Hvalsø og Særløse Michael
Matthias D. og Else Margrethe f. Drewsen og fødtes
i Kirke-Hvalsø 19. April 1805, dimitteredes fra
Roskilde Skole 1823, tog 1829 kirurgisk og 1832
medicinsk Examen. Efter at have praktiseret en kort
Tid i Varde og derefter fungeret som Underlæge ved
Søetatens Hospital 1833-37, i 1834 tillige som
Koleralæge i Stockholm, virkede han i en meget lang
Aarrække (1837-83) som Grevskabs og Distriktslæge
paa Frijsenborg og vandt i denne Stilling megen
Anseelse og Avtoritet. Ogsaa som Lægestandens
Tillidsmand kom han hurtig til at indtage en
fremragende Plads og var 1862-65 Formand for den
almindelige danske Lægeforening. I de medicinske
Tidsskrifter har han publiceret flere vigtige
Afhandlinger om lægevidenskabelige Spørgsmaal. Efter
1860 at være bleven Kancelliraad blev han ved
sin Afskedigelse som Distriktslæge udnævnt til
Etatsraad. Han privatiserer nu paa Frederiksberg. Gift
med 1. Edle Vilhelmine f. Heiberg (d. 23. Avg. 1850),
Datter af Politisekretær og Forstander for Vartov
Hospital i Kjøbenhavn Peter Wilken H., 2. Sine
f. Aarup, Datter af Godsforvalter, Forligskommissær
og Ejer af Karmark A. J. A. -- D. 22. Maj 1893.

Smith og Bladt, Den danske Lægestand, 5. Udg.

Jul. Petersen.



Ditzel, Peter Wilken Heiberg, 1841-62, Læge,
en Søn af ovfr. nævnte Læge C. A. D. og dennes
første Hustru. Han blev født paa Frijsenborg
18. Nov. 1841, dimitteredes fra Metropolitanskolen
1860, deltog i Felttoget 1864 som Underlæge og
tog Lægeexamen 1867. Efter en Udenlandsrejse i
1868 har han praktiseret i Hammel ved Frijsenborg
fra 1869 og fra 1883 været sin Faders Efterfølger
som Distriktslæge. 1876 tog han den medicinske
Doktorgrad ved en obstetricisk Afhandling og har
ligeledes senere publiceret omfattende, navnlig
statistiske, Afhandlinger paa den samme Specialitets
Omraade. Han er gift med Caroline f. Rosing, Datter
af Institutbestyrer i Horsens, senere Ejer af Askgaard
ved Odder og Møller paa Tunø, Carl R. -- d. 5. Jan. 1892.

Smith og Bladt, Den danske Lægestand, 5. Udg.

Jul. Petersen.



Djørup, Michael, 1803-76, Læge, 
var en Søn af Tiendekommissær, Proprietær og Ejer af Hindsels
paa Thyholm, senere af Avnsbjærg ved Viborg, Laurs
Christian D. og Ane Sophie f. Stilling og blev født
i Kaarup Mølle ved Viborg 28. April 1803. Dimitteret
fra Viborg Skole 1820, tog han 1825 kirurgisk Examen
og fungerede derefter som kirurgisk Kandidat og
Reservekirurg paa Frederiks Hospital ligesom ogsaa som
Reservekirurg ved Akademiet. 1831 konkurrerede han
til et Lektorat i Farmakologi og forensisk Medicin,
1836 blev han Regimentskirurg (siden 1842 Overlæge)
og samme Aar Dr med. ved en kirurgisk Afhandling. I
Felttoget 1848-49 fungerede han som Brigadelæge,
1850 som Divisionslæge, 1862 blev han Medlem af
Garnisonshospitalets Bestyrelse, 1863 Stabslæge
for Hæren, 1865 tillige for Søetaten, 1864 blev han
Medlem af Sundhedskollegiet og Kommandør af Danebrog,
1871 Medlem af Frederiks Hospitals Direktion. I flere
Aar var han Meddirektør af Lægernes Enkekasse. Ved
sin Afskedigelse fra Militæretaten i 1873 blev han

Konferensraad. 12. Juni 1876 døde han pludselig af
et Hjærteonde under et Landophold i Skotterup ved
Helsingør. Han var gift med 1. Thalia f. Lindahl (fra
hvem han blev separeret), Datter af Generalavditør
Hans Jacob L. til Vestervig Kloster, 2. Juliane
f. Jensen (d. 1889), Datter af Portner Knud J. i
Kjøbenhavn.

Han var en Mand af ikke ringe organisatorisk og
administrativ Begavelse, og hans Evner i saa Henseende
bleve gjorte frugtbringende ikke alene i hans
vigtige Embedsstillinger, men ogsaa i forskjellige
Kommissioner, navnlig til det militære Medicinalvæsens
Reform. Ogsaa litterært var han virksom, navnlig i
de yngre Aar, 
og publicerede foruden sin Disputats baade en Haandbog
i Farmakologi (1834-35) og talrige større og mindre
Tidsskriftsartikler, der vidne om hans energisk
fremadstræbende Aand, hans skarpe Forstand og ikke
mindre om et afgjort kritisk-polemisk Anlæg. Posthumt
publiceredes i «Ugeskrift for Læger» en interessant
Afhandling af ham om det kirurgiske Akademis
Historie.

Smith og Bladt, Den danske Lægestand, 5. Udg. 
Ugeskr. f. Læger 3. R. XXI, 454. 
Erslew, Forf. Lex.

Jul Petersen.



Doberck, August William, f. 1852, Astronom. 
D., Søn af en Klejnsmeddemester, er født i Kjøbenhavn
12. Sept. 1852. Han blev Student 1871 og studerede
Astronomi under Professor d'Arrest til 1873,
da han kom til Pulkova for der at uddanne sig
yderligere i praktisk Astronomi. Under sit Ophold
her erhvervede han sig Doktorgraden i Jena for en
Bestemmelse af 3 Kometbaner. 1874 blev han ansat
ved Markree Observatoriet i Irland; i Maj 1883
blev han udnævnt til Direktør for det nyoprettede
meteorologiske og astronomiske Observatorium i
Hongkong, hvor han endnu er. Han har skrevet
talrige mindre astronomiske Afhandlinger i
«Astron. Nachrichten», «Nature», «Transactions
of the R. Irish Academy» o. fl. Steder. Under sit
Ophold i Markree har han beregnet et stort Antal
Dobbeltstjærnebaner. I Hongkong har han væsentlig
givet sig af med Meteorologien, hvorom Beretning i
«Observations and researches made at the Hongkong
observatory in the years 1884-88». I April 1887
bestemte han i Forening med en Franskmand, la Porte,
Længdeforskjellen mellem Haiphong og Hongkong.

Aug. Svedstrup.



van Dockum, Carl Edvard, 1804-93, Søofficer. 
Han er født 29. Febr. (Døbeseddelen angiver 6. Marts) 1804
og Søn af efternævnte Viceadmiral Jost van D. 1810,
medens hans Fader gjorde Tjeneste paa den franske
Scheldeflaade, kom van D. til Antwerpen og blev kort
efter sat i Huset hos en Tante i Epinal. Her modtog
han sin første Undervisning efter et Program, der
maa forekomme mere alsidigt end egentlig rationelt,
i det det omfattede Fag som fransk Poesi, Syning,
Strikning, Skakspil og Vaabenøvelse foruden de
almindelige Skolefag. I Begyndelsen af 1813 hentede
Faderen ham atter og tog ham efter et Besøg i Paris,
hvorfra han endnu mindes at have set Napoleon den
første, med sig til Danmark. 2 Aar senere kom van
D. paa Søkadetakademiet, hvor han udmærkede sig 
ved de forskjellige Examiner, og hvorfra han
med den Gernerske Flidsmedaille og Æressabelen
udgik som Sekondlieutenant 1821. Efter et Togt til
Vestindien gik van D. i fransk Tjeneste. Her kom han
ved Bistand af sin Faders Venner snart i Virksomhed,
først paa Togt til Sydamerika, senere i Middelhavet,
hvor han 20. Okt. 1827 deltog i Slaget ved Navarino,
efter hvilket han dekoreredes med Ordenen pour le
merite. Fra den kommanderende Admiral Rignys Skib
var han Aaret efter med til Indtagelsen af Fæstningen
Patras, efter hvilken Daad han med Anerkjendelse blev
omtalt i Admiralens Rapport og senere dekoreret med
Æreslegionen; i Slutningen af 1829 vendte han tilbage
til Danmark, hvor han Aaret i Forvejen var avanceret
til Premierlieutenant.

Efter nogle Togter her hjemme fra udnævntes van D. til
Admiralitetsadjudant og fik 1835 Kommandoen over
Frederik VI's Dampskib «Kiel», ved hvilken Lejlighed
han kom i Forbindelse med flere af Datidens ledende
Personligheder. Saasom Marinens Virksomhed i denne
Periode var grumme ringe, greb han med Glæde en sig
frembydende Lejlighed til anden Virksomhed og gik i
Aaret 1840 til Vestindien som militær Sekretær ved
Generalgouvernementet under General Scholten. Samtidig
blev han Kapitajnlieutenant. Ligesom han alt tidligere
havde godtgjort sine Egenskaber som dygtig Officer
og flink Sømand, saaledes fik han her Lejlighed til
at vise sig som en duelig og taktfuld Underhandler
under en med Øen Portoricos Regering opstaaet Tvist,
hvilken ved hans Bistand bilagdes paa en for begge
Parter tilfredsstillende Maade; da der senere indløb
Klage over Generalgouvernørens Administration, maatte
van D. tage hjem og foredrage Sagen for Kongen. Efter
3 Aars Tjeneste i Kolonierne kom han atter tilbage,
men udsendtes strax efter som Chef for en Orlogsbrig
til Vestindien, hvor han gjorde sig fortjent ved sin
Korttagning af Farvandene østen for Portorico. Næppe
hjemkommen her fra, overtog han i 1846 Posten som Chef
for Søkadetakademiet, i hvilken Stilling han dog kun
forblev i 4 Aar. 1847 fik han Kapitajns Karakter.

Under den første slesvigske Krig førte
van D. 1848 Korvetten «Flora» paa Blokade i
Østersøen, men hjemkaldtes snart efter for som
kongevalgt Medlem at deltage i den grundlovgivende
Rigsforsamling. Forinden Forhandlingerne om Grundloven
vare afsluttede, udsendtes han imidlertid i Foraaret
1849 med Korvetten «Flora» paa ny til Blokade for
Swinemiinde. Vinteren derefter var han Medlem af en
Kommission, som under Forsæde af Generalkrigskommissær
Wiborg ordnede Forholdene ved det da nylig
oprettede Marineministerium, og drog derpaa atter
til Søs med sin Korvet, som denne Gang fik Station
ved Vesterhavsøerne, hvorfra den i Forbindelse
med Dampskibet «Gejser» fik det Hverv at søge at
forjage de slesvig-holstenske Kanonbaade, som havde
sat sig fast her. Stormende Vejr i Forbindelse med
den Omstændighed, at de udsendte Fartøjer havde
ondt ved at manøvrere i de smalle, grundede Sunde,
umuliggjorde Opgavens Løsning; først efter at nogle
danske Kanonbaade vare blevne oversendte, lykkedes
det at rense Farvandet.

25. Nov. 1850 udnævntes van D. til Marineminister. Paa
et Tidspunkt, hvor Parolen fra alle Sider lød
paa Besparelser, var dette til visse ingen
misundelsesværdig Stilling, saa meget mindre,
som Marinens Anseelse efter den ulykkelige Affære
i Ekernførde Fjord havde lidt et slemt Knæk. Det
faldt tillige i hans Lod at foretage en Udrensning
af Kadrene efter Krigen, hvilken, foretagen af en
Mand med kun Kapitajns Karakter, naturligvis vakte
Uvilje. Dertil vare ved dette Tidspunkt de politiske
Forhold af en saadan Natur, at de vel kunde vække
Bekymring hos ansvarhavende Personer; Danmark stod
temmelig ene og trængtes haardt af det tyske Forbund,
der pustede til de antinationale Bestræbelser i
Hertugdømmerne og lagde alle mulige Hindringer i
Vejen for disses nøjere Forening med Landet. At det
alligevel lykkedes van D. at føre Marinen fremad i
sin Udvikling under disse pinlige Forhold, vil altid
kunne regnes ham til Ære. I Begyndelsen af 1852
traadte Ministeriet Moltke af, og van D. gik atter
over i aktiv Tjeneste.

Efter en Udenlandsrejse til Frankrig, Schweits og
Italien ud-kommanderedes han i 1853 som Chef for
Linjeskibet «Danebrog», som en Tid lang manøvrerede
sammen med svenske og norske Orlogsmænd under
den svenske Admiral Krusenstjernas Kommando;
senere gik Linjeskibet til Kiel, hvor der -- for
at indvirke paa Stemningen -- blev gjort et stort
Bal for Byens Honoratiores. Betegnende for de
paagjældendes Sindelag er det, at samtlige tyske
Damer, efter at have modtaget Indbydelsen, besluttede
at udeblive fra Festen. Heldigvis fik Chefen i Tide
Nys om Sammensværgelsen og pr. Telegram og Extratog
indforskreven et nyt Selskab fra Hamborg. 1855 valgtes
van D. til Folketingsmand for Aarhus. I Tinget stemte
han for Fællesforfatningen med det hemmelige Haab,
at Rigsdagens Virksomhed - indskrænket, som den nu
var bleven -- efterhaanden vilde svinde yderligere
ind og Rigsraadets Betydning
i tilsvarende Grad stige, hvorved en Sammenslutning af
alle Monarkiets Dele faktisk vilde blive gjennemført;
med Skuffelse maatte han dog i de efterfølgende Aar
se, hvorlunde Udviklingen kom til at bære i en helt
anden Retning. 1851 var han bleven Kammerherre,
1853 Kommandørkapitajn.

Ganske uventet anmodedes han i 1857 om at overtage
Posten som Gesandt i England, hvilket Hverv han
efter nogen Betænkning modtog. Ved sit aabne,
djærve og ridderlige Væsen vandt han snart i London
megen Sympathi og Anseelse og havde gjentagne Gange
Lejlighed til at vise sit Land væsentlige Tjenester,
hvis Natur imidlertid ikke ret vel nærmere kunne
omtales endnu. Ved Dannelsen af det Rotwittske
Ministerium i Dec. 1859 hjemkaldtes han pludselig;
Stillingen som Marineminister blev ham paa ny tilbudt,
men han afslog den. Kort Tid efter entledigedes han
fra sin diplomatiske Virksomhed, efter forinden
at være bleven dekoreret med Storkorset, og
traadte derefter -- i 1860 -- atter ind i Marinen
som karakt. Kontreadmiral. 2 Aar senere blev han
Flaadeinspektør, i 1863 kommanderede han en Øvelseseskadre i
vore Farvande og udnævntes vedr Krigens Udbrud
til øverstkommanderende for Styrken i Østersøens
østlige Del, som eftertrykkelig blokerede de tyske
Havne. Ud for Swinemünde bestod han her 17. Marts en
ærefuld Kamp med sit Flagskib, Fregatten «Sjælland»,
assisteret af Linjeskibet «Skjold», mod en tysk
Eskadre paa 2 Korvetter og 6 Kanonbaade,  der efter
2 Timers Skydning atter maatte søge tilbage til Swinemünde, 
hvorfra de saa godt som ikke vovede sig ud senere.

Under Ministeriet Frijs 1866 kaldtes van D. atter til
at overtage Marinens Bestyrelse; men Uoverensstemmelse
dels med Folketinget, dels med den nedsatte store
Militærkommission, hvilke ikke samstemmede med hans
Anskuelser om den Rolle, Marinen fremtidig burde
spille, frembragte snart Rivninger, der ikke kunde
andet end svække hans Indflydelse. Hertil kom desuden,
at van D. ingenlunde billigede General Raasløffs,
Krigsministerens, Plan om at afstaa vore vestindiske
Besiddelser; da Planen ikke desto mindre gik igjennem
i Statsraadet, indgav han Begjæring om Afsked og
udtraadte i Nov. 1867 af Ministeriet. Kort Tid efter
udnævntes han til Chef for Søofficerskorpset og
Viceadmiral, i hvilken Stilling han forblev, indtil
han 1. Juni 1874 udtraadte af aktiv Tjeneste efter
at have naaet den lovbefalede Aldersgrænse. I Tiden
herefter har han været bosat i Helsingør, beskæftiget
med litterære Sysler, som i den allerseneste Tid have
sat Frugt i en højst interessant Bog:
«Gamle Minder fra Tjenesteaarene om Bord i franske
Skibe 1823-29» (1888).

En brændende Fædrelandskjærlighed, stor
Sømandsdygtighed, klar Forstand og Administrationsevne
i Forbindelse med en mandig og Tillid indgydende
Personlighed ere Egenskaber, der bestandig have prydet
denne Hædersmands Liv, rigt paa Begivenheder, endnu
rigere ved de mange og gode Tjenester, han har ydet
Konge og Fædreland. I Aaret 1840 ægtede han Louise
Sophie Caroline Bauditz (f. 23. Sept. 1809 d. 30. Marts
1878), Datter af Generalmajor F. C. F. B. (I, 599). 
Ægteskabet var barnløst. -- d. 29. Jan. 1893.

Erslew, Forf. Lex.
Illustr. Tid. V, 281.

C.  With.



van Dockum, Jost, 1753-1834, Søofficer, 
født 30. April 1753 i Lyngby og Søn af ndfr. nævnte Martin van D. I
Aaret 1765 begyndte van D. sin maritime Løbebane som
Kadet, og han syntes i Begyndelsen næsten mærkelig
forfulgt af Skæbnen. Allerede paa hans allerførste
Rejse med Fregatten «Hvide Ørn» blev denne saa længe
opholdt i Søen, at man frygtede, den var forlist,
og opsendte Bønner for den i Kirkerne. Aaret efter
var han med Fregatten «Falster», der i en Storm i
Nærheden af Klippen Rokol i Atlanterhavet mistede
Masterne og kun som Vrag naaede ind til Norge. Paa et
senere Kadetskibstogt kuldsejlede han med et Fartøj
i en norsk Udhavn og undgik kun med Nød og næppe
Døden. 1773 udnævntes han til Sekondlieutenant, men
var i de første 6 Aar næsten ikke til Søs; senere, fra
1780-83, gik han med et Koffardiskib til Ostindien og
havde derefter indtil 1796 forskjellige Udkommandoer,
dog endnu ikke som Chef. I Mellemtiden var han
imidlertid avanceret, 1781 til Premierlieutenant, 1784
til Kapitajnlieutenant og 1796 til Kapitajn. Mismodig
over de ringe Udsigter til selvstændig Virksomhed
indgav han da en i et meget djærvt Sprog affattet
Begjæring om Afsked for at kunne gaa i hollandsk
Tjeneste. Denne blev dog afslaaet, men samtidig
erholdt han Kommando over Fregatten «St. Thomas» som
Vagtskib ved Helsingør. Aaret efter ægtede han Susanne
Cathrine Holm (f. i. Okt. 1775 d. 1. Marts 1844),
Datter af Kjøbmand C. H. Atter i 1798 var han Chef
for en Fregat som Vagtskib ved Helsingør, ved hvilken,
Lejlighed han kom i Konflikt med en engelsk Konvoichef
angaaende Udlevering af et opbragt dansk Skib. Ved sin
faste og taktfulde Optræden klarede han dog Sagen,
saa at Kamp blev undgaaet, hvilket forskaffede ham
en meget smigrende Skrivelse fra Kronprins Frederik. 
1799 udsendtes van D. som Chef for Fregatten
«Havfruen» for at slutte sig til daværende
Kommandørkapitajn Billes Styrke i Middelhavet, hvis
Opgave gik ud paa at sikre de danske Handelsskibes
uforstyrrede Fart. Paa den Tid vare som bekjendt
Evropas fleste Stater indviklede i Krige, hvorfor
danske Skibe vare meget eftersøgte til Fragtfart. Paa
den anden Side havde disse forskjellige Vanskeligheder
at bestaa, dels fra Kapere, der langtfra altid
respekterede det nevtrale Flag, og dels fra engelske
Orlogsskibe, som fordrede Ret til at visitere danske
Skibe, noget, de danske Chefer havde bestemte Ordrer
til at forhindre. At van D. var den rette Mand under
disse Forhold, kom gjentagne Gange for Dagen. I
Dec. maatte han saaledes i Strædet ved Gibraltar
lade skyde paa de engelske Fartøjer, der fra en
Eskadre forsøgte at visitere hans Konvoi; en kort
Tid saa det endog ud til, at en heftig Kamp maatte
paafølge, men van D.s rolige og bestemte Optræden
bragte ogsaa her Englænderne til at betænke sig,
hvorefter Sagen endelig bilagdes ad diplomatisk Vej,
og van D.s Konduite anerkjendtes af Regeringen. 1800
afløstes den dygtige Bille som øverstbefalende for
den danske Styrke af Kommandørkapitajn Koefoed; van
D. forblev imidlertid der nede og maatte atter dette
Aar bestaa en lignende Affære som den nys beskrevne
med et engelsk Skib, hvilken dog ogsaa bilagdes
uden egentlig Kamp. Ud paa Efteraaret frelste han en
engelsk Fregat fra at forlise ved Mallorca.

Politikkens Skyer vare imidlertid begyndte at trække
sammen over Danmark; i Begyndelsen af Aaret 1801
hjemkaldtes Styrken fra Middelhavet; allerede forinden
«Havfruens» Hjemkomst indtraf Slaget paa Reden,
hvorved Danmark blev tvunget ud af den bevæbnede
Nevtralitets Forbund. I de nærmeste Aar derefter havde
Marinen ingen vigtigere Opgaver at løse, og van D. var
derfor kun udkommanderet paa mindre Øvelsesrejser. Ved
den engelske Flaades Ankomst i Sundet 1807 og det
paafølgende Bombardement af Hovedstaden kommanderede
han Batteriet Prøvesten, der dog ikke kom til at
spille nogen større Rolle. I de paafølgende Aars Kampe
med Kanonbaadene mod den engelske Overmagt var det
mest de yngre Officerer, der kom i Virksomhed, van
D., der i 1802 var avanceret til Kommandørkapitajn,
kom dog forholdsvis hurtig i aktiv Tjeneste paa ny;
1809 sendtes nemlig nogle danske Skibsbesætninger
til Schelden for at gjøre Tjeneste paa den franske
Flaade; en af disse betroedes van D., der ved sin
Ankomst overtog Kommandoen over Linjeskibet «Pultusk»
under Admiral Missiessy.
Det var Kejser Napoleons Plan her at danne en
Orlogshavn af første Rang, og han forfulgte med
Ihærdighed sit Maal, hvorfor ogsaa Englænderne
gjorde Forsøg paa at bemægtige sig Stationen. Baade
ved disses Angreb, der til Dels mislykkedes, som
Manøvrist og som Organisator udmærkede van D. sig saa
meget, at han vandt Kejserens særlige Bevaagenhed,
samtidig med at han hævdede den danske Marines
Anseelse i fortrinlig Grad. I over 3 Aar forblev han
her, udnævntes til fransk Admiral og titulær dansk
Kontreadmiral, til Ridder af Danebrog og Officer af
Æreslegionen og blev indbudt til Kejserens Tafler;
gjentagne Gange foretog han Rejser til Paris og
var ligeledes her Gjenstand for den mest smigrende
Opmærksomhed. Efter at Napoleon endelig i 1812 havde
lidt det store Nederlag i Rusland, hjemkaldtes de
danske Besætninger, og van D. tog Afsked med den
franske Tjeneste, uagtet man fristede ham stærkt
til at blive, og til Trods for, at Udsigten til at
spille nogen fremragende Rolle i Danmark kun var
yderst ringe. Sine sidste Aar henlevede han i Ro;
1813 forfremmedes han til virkelig Kontreadmiral og
erholdt endelig 1833 Viceadmiralsværdigheden; han
døde 10. Dec. 1834. 1828 havde han faaet Storkorset
af Danebrog.

Aaben og jævn i sin Færd, overbærende i sine Domme,
venlig og munter i Omgang vandt han Agtelse og
Hengivenhed hos alle, der traadte i Berøring med
ham. I Marinens Annaler vil han stedse blive staaende
som et Mønster paa en udmærket Søofficer.

Archiv f. Søvæsen VIII, 261 ff.

C. With.



van Dockum, Martin, o.1705-1769, Møllebygger og Fabrikant. 
Han blev 1736 indkaldt fra Holland som
Bygmester paa Holmen for at medhjælpe ved Anlægget
af en Dok (1736-39). Derefter kom han (1740) til
at forestaa Istandsættelsen af Lyngby Valkemølle,
som Regeringen havde kjøbt for at støtte den danske
Klædefabrikation. I Steden for den ham for Arbejdet
lovede Ducør fik han 1743 Ret til at bruge Møllen,
og denne Brugsret udvidedes 1751 til ogsaa at gjælde
hans Hustru, Anne Margrethe f. Jean. 1759 overdroges
Møllen ham som Ejendom. Med en meget talrig Børneflok
sad han imidlertid stadig kun daarlig i det. For
Ejerne af Vodroffgaards Sejldugsfabrik byggede han
en Vind-Valkemølle ved Vodroffgaard og overtog ogsaa
Driften af den, men kun med et daarligt Resultat. 1751
istandsatte han Agatmøllen ved Esrom Sø. 1759 fik
han 10 Aars Eneret paa at lave Blyhvidt og Hagel
paa sin Mølle ved Lyngby, og 1762 fik han Løfte om
en Understøttelse 
fra Staten til at indrette et Nagelsmedderi ved denne
Mølle, noget, der ogsaa kom i Stand. Efter at han
16. April 1769 var død, 64 Aar gammel, fortsattes hans
Virksomhed af hans Enke; 1778 overtog hans Svigersøn
Agent Dodt Værket ved Lyngby.

J. Collin, For Historie og Statistik I, 181 f.
C. Nyrop, J. F.  Classen S. 86. xv.

C. Nyrop.



Dodt, Christian Harry Carl Adolf Luis Waldemar Beatus, 
1817-1901, Forfatter. 
Beatus D. er født i Fredensborg
25. Nov. 1817 og er en Søn af Kapitajnlieutenant
i Søetaten F. M. D. og Catharina f. de Stibolt. Da
Faderen døde 2 Aar efter Sønnens Fødsel, fik Moderen,
der med en stor Børneflok sad i trange Kaar, Fribolig
paa Fredensborg Slot, og her tilbragte B. D. hele sin
Barndom, indtil han, 15 Aar gammel, kom som Discipel
paa Gammeltorvs Apothek i Kjøbenhavn. Efter som
farmacevtisk Kandidat at have været paa Apothekerne
i Grenaa, Drammen og Flensborg blev han Bestyrer af
Filialapotheket paa Fanø og ægtede ved Overtagelsen af
denne Stilling 12. Avg. 1843 Christine Marie Schütz,
Datter af Kjøbmand i Fredensborg A. F. S. og Hustru,
f. Gardthausen. Da Fanø Apothek imidlertid senere
blev selvstændigt, og D. manglede Kapital til at
kjøbe det, opgav han sin hidtidige Virksomhed og
udnævntes 1850 til Toldassistent i Flensborg. Efter
at have været ansat i samme Egenskab paa forskjellige
Steder i Hertugdømmerne forflyttedes han 1861 til
Aarhus og 1864 til Toldkontrolstedet i Vejstrup,
syd for Kolding. Her forblev han til 1882, da han
udnævntes til Strandkontrollør i Lohals paa Langeland,
og i 1886 tog han paa Grund af Alder sin Afsked og
flyttede til Fredensborg for at tilbringe Resten af
sit Liv der, hvor baade han selv og hans Hustru ere
fødte og voxede op. -- d. 16. Marts 1901.

I Drengeaarene paa Fredensborg var B. D. omgivet
af Minderne fra den Tid, da Dronning Juliane Marie
residerede paa Slottet, og mange af de Personer,
der havde hørt til hendes Hofstat -- Pagehovmester,
Falkonér og Fasanmester, Hoffourér og Hejdukker --,
levede den Gang endnu. Omgangen med disse levende
Minder om en svunden Tid og det, han hørte dem
fortælle, have aabenbart lagt Grunden til hans
senere ret betydelige Forfattervirksomhed, og de
bedste af hans Arbejder -- «Fredensborg eller Carl
Hagens Ungdomserindringer» (1858) og den i flere Oplag
udkomne og meget læste Fortælling «Rideknægten» (1859)
-- udmærke sig da ogsaa ved med særlig Forkjærlighed
og ikke ringe Stemning at skildre 
Forhold og Personer tilhørende «l'ancien regime»,
ligesom Forfatteren i det hele foretrækker at henlægge
Scenen for sine elskværdige Stilllebensbilleder til
Nordsjællands naturskjønne Egne, som han kjender saa
godt og har saa stor Kjærlighed til. Blandt B. D.s
andre større Arbejder kan nævnes «Stamhuset Sune»
(1861) og «Minder fra en svunden Tid» (1863). En
stor Del af hans mindre Fortællinger findes spredte
i Folkekalendere og Almanakker.

Sophus Bauditz.



Dohlmann, Augusta Johanne Henriette, f. 1847, Malerinde. 
Hun fødtes 9. Maj 1847 paa Svanemosegaard
i Frederiksberg Sogn, er Datter af Tømmermester og
Fabrikant Frits August D. og Anna Sophie f. Meyer,
der var en Datter af kgl. Bygningskommissær
Joh. Andr. M. Efter at have malet en kortere
Tid hos Professor O. D. Ottesen og Blomstermaler
O. Hermansen rejste Kunstnerinden 1878 til Paris,
hvor hun studerede videre i Tony Robert-Fleurys
Atelier, og udstillede efter sin Hjemkomst første
Gang paa Foraarsudstillingen 1880. S. A. vendte
A. D. tilbage til Seinestaden for længere Tid
og valgte Gust. Courtois og Raph. Collin til
Lærere. Efter at have opnaaet i 1885 det Anckerske
Legat og i 1886 ministeriel Understøttelse rejste
hun over Holland og Belgien til Paris, hvor hun i
nogen Tid studerede hos Alfr. Steevens, og efter et
kortere Ophold i Florents og Rom arbejdede hun atter
i Paris hos Hect. Leroux og Jean Paul Laurens. I 1889
opnaaede A. D. Akademiets Stipendium og drog igjen
til Paris, hvor hun under Vejledning af Saint-Pierré
og Ferd. Humbert væsentlig malede efter levende
Model. Det er dog som Blomstermalerinde, at A. D. her
hjemme har erhvervet sig et saa anset Navn, at hun paa
dette Omraade maa betragtes som den ypperste blandt
de yngre Kunstnere. Hendes medfødte maleriske Sans
for Kompositionen, der er bleven yderligere udviklet
under de hyppige Ophold i Paris, og den brede,
ofte ligefrem storladne Behandling af Sujettet give
hendes Arbejder en ejendommelig Ynde. Uagtet den brede
Penselføring kommer hver Plante, hver Blomst til sin
Ret, saaledes som den viser sig i den frie Natur, hvor
Øjet glædes over Farvernes Pragt og Formens Harmoni,
men ikke fortaber sig i botaniske Finesser. Foruden
stadig at have udstillet paa Udstillinger her hjemme
har Kunstnerinden jævnlig været repræsenteret paa
Udstillinger i Paris, Amerika, Tyskland, Sverige,
Norge og andre Steder.

H. R. Baumann.



v. Dohna, Christoffer Borggreve, 1540-84, Feltherre,
født paa Slottet Morungen nær ved Kønigsberg,
Søn af Peter v. D. og en polsk Vojvods Datter,
studerede i Wittenberg, hvor han 1559 blev Rektor
ved Universitetet. Sandsynligvis efter Opfordring
af Broderen Frederik v. D. (s. ndfr.) kom han 1563
til Danmark, tjente det følgende Aar i Hoffanen,
for hvilken hans Broder var Chef, og deltog i dennes
og Daniel Rantzaus Indfald i Sverige i Forsommeren
1564. Det følgende Aar kommanderede han «Forvarten»
(Avantgarden), men blev 1. Avg. saaret i en Kamp ved
Lødese og indlagt paa Yarberg Slot. Her deltog han,
trods sine Saar, med stor Tapperhed i Forsvaret af
Fæstningen, men blev tagen til Fange ved Slottets
Erobring 15. Sept. 1565 og ført til Sverige,
hvor han i Forening med de andre danske fangne
Adelsmænd blev ført ind i Stockholm i et forhaanende
og smædefuldt Optog. Efter et Par Aars Forløb blev
han 1567 udvexlet af Fangenskabet og afgav ved sin
Tilbagekomst en Beretning om Forholdene i Sverige,
som væsentlig tilskyndede Kong Frederik til at lade
Dan. Rantzau foretage sit siden saa berømte Tog
ind i Østergøtland. Der var endog Tale om at sætte
C. v. D. i Spidsen for Hæren, hvis Rantzau vægrede
sig ved at overtage Anførselen. D. deltog i Toget med
stor Udmærkelse som Anfører for Avantgarden. Efter
Felttogets Slutning blev hans Afdeling opløst,
men han fik derpaa Del i Overanførselen ved Siden
af Rantzau og Frands Brockenhuus, og efter disse to
udmærkede Anføreres Fald blev han selv 1569 udnævnt
til Chef for Hæren. Han udrettede imidlertid ikke
synderligt; Krigsfolkets Mytteri og det vanskelige
Vejrlig umuliggjorde større Foretagender, hvorover
Kongen viste nogen Utilfredshed. Efter Freden 1570
blev han i Jan. 1571 afskediget, men udnævntes nu
til Hofjunker og Aaret efter til Kongens Hofmarskal,
i hvilken Stilling han forblev til 1575. Han stod i
stor Yndest hos Kongen, der allerede 1572 skjænkede
ham Helnekirke (forhen Alle Helgens Kloster) i Skaane,
til hvilken Gaard han sædvanlig skrev sig. 1575
forlenedes han med Øvidskloster i Skaane, 1581 blev
han optaget i Rigsraadet og det følgende Aar forlenet
med Sølvitsborg i Bleking. Han var utvivlsomt en
kundskabsrig og dannet Mand og benyttedes derfor
jævnlig som diplomatisk Ombud og Repræsentant for
Kongen. 1571 var der Tale om et Giftermaal mellem ham
og Frederik II's Ungdomselskede, Anna Hardenberg, men
af ukjendte Grunde blev Ægteskabet ikke til noget,
og C. v. D. døde ugift 4. Juli 1584. Han ligger
begravet i St. Knuds Kirke i 
Odense, hvor et pragtfuldt Monument endnu bevarer
Mindet om den tapre Borggreve.

Bricka, Frederik II's Ungdomskjærlighed S. 95 ff.

Mollerup.

 Borggreve, --1564, Hærfører">

v. Dohna, Frederik Borggreve, --1564, Hærfører,
ældre Broder til ovennævnte C. v. D., kom allerede 1559 til
Danmark, deltog i Ditmarskerkrigen, blev samme Aar
Kongens Hofjunker og 1561 Hofmarskal. Han forstod
at sætte sig fast i Yndest hos Kong Frederik, der
1561 tilskjødede ham sin Rettighed i Gisselfeld
Gods, og han synes ogsaa at have været en meget
brugbar Mand. Da Enkedronning Dorothea 1562
ønskede sin uregerlige Søn Magnus gift, foreslog
hun Kongen at sende F. v. D. til Polen for at
underhandle om Sønnens Giftermaal med en polsk
Prinsesse. Syvaarskrigen bragte dog først den unge
Mand paa hans rette Hylde. Han deltog i det store
Krigsraad, som gik forud for Felttogets Begyndelse
1563, men hans Angrebsplan blev ikke fulgt. Derimod
udnævntes han til Chef for Hoffanen, og i Forening
med Daniel Rantzau ledede han i Maj 1564 et dristigt
og heldigt Indfald i Smaaland. Hjemkommen her fra
var han i travl Virksomhed med Forberedelserne til
et nyt Tog. Han besøgte Kongen i Kjøbenhavn, men
paa Tilbagerejsen her fra til Skaane kuldsejlede
hans Fartøj i Nærheden af Malmø, og den unge, vakre
Krigsmand fandt sin Død i Bølgerne (Juni 1564). Han
blev begravet i Lunde Domkirke, hvor der rejstes ham
et pragtfuldt Monument.

Bricka, Frederik II's Ungdomskjærlighed S. 94 f.

Mollerup.



Dolmer, Jens (Nielsen), o.1611-70, Historiker.
Hans Tilnavn viser hen til Byen Dolmer ved Grenaa. For
øvrigt er det ikke usandsynligt, at han er den
«Janus Nicolai Lyngby», der 1634 blev Student fra
Aarhus Skole. Det første, vi vide om ham, er ellers,
at han 1635 forfattede et latinsk Mindedigt over
Fru Else Bülow, og at han 1636 findes indskreven
ved Universitetet i Leiden. Hjemkommen tog han 1639
Magistergraden i Kjøbenhavn. Aaret efter blev han
«Skolemester» for Christian IV's 10aarige uægte Søn
Ulrik Christian Gyldenløve, og med denne sin Lærling
opholdt han sig mest paa Akademiet i Sorø. En Tid lang
var Christian IV vel tilfreds med D.s Virksomhed,
saa han 1643 gav ham Udsigt til at blive Sognepræst
ved Domkirken i Aarhus, hvis den mod Hr. Christen
Nielsen (Bundtz) verserende Sag (s. III, 251 f.) endte
med dennes Afsættelse. Da dette endelig skete 1647,
skrev Kongen til 
Biskoppen i Aarhus, at hvis D. blev valgt, skulde
han sørge for, at Kaldet indtil videre besørgedes af
en anden, indtil hans Virksomhed hos Ulrik Christian
var afsluttet. Valgt blev D. og sandsynligvis ogsaa
ordineret, men da han var vendt tilbage til sin
Lærling, kom det ved en Lejlighed til et heftigt
Optrin mellem dem, der blev skæbnesvangert for
Læreren. Den unge Kongesøn var vanskelig at regere
og havde ingen Lyst til Læsning, i Hidsighed gav
da D. ham et Ørefigen. Dette blev, vistnok gjennem
det unge Menneskes Moder, Vibeke Kruse, rapporteret
til Kongen, der blev yderst forbitret over «Mester
Jenses ridderlige Gjerning». Nu skulde det strængt
undersøges, hvorledes han havde varetaget sin
Bestilling, og da det befandtes, som Kongen i sin
Vrede skriver, «at han med stor Flid havde forsømt
Ulrik Christian og ikke holdt ham til at læse i
Bibelen, meget mindre i verdslige Historier, som
han burde at vide paa hans Pingre», ikke at tale
om, at hans Færdighed i Regning kun var ringe, saa
blev der anlagt en Sag mod Læreren for Uflid i sin
Bestilling og Myndighedsmisbrug, hvilken endte med,
at han mistede Embedet i Aarhus tillige med
et Præbende i Oslo, som han hidtil havde haft.

Kong Christians snart efter paafølgende Død forandrede vel
Stillingen en Del, men D. blev dog aldrig siden
Præst, skjønt han vel nok kunde være blevet det,
om det havde været hans Ønske. Hele sit følgende
Liv tilbragte han som privatiserende lærd. En Tid
lang var han Hovmester i Grev Christian Rantzaus Hus,
senere tillagde Frederik III ham en anstændig Pension,
hvortil var knyttet den Opgave, at han skulde arbejde
i den danske (og norske) Historie; og det kan med
Sikkerhed siges, at ingen dansk og næppe nogen norsk
Mand i det 17. Aarhundrede har været saa fortrolig
med Norges Historie, gamle Sprog og Lovgivning som
han. Thi han maa (som Prof. G. Storm i den nyeste
Tid har paavist) betragtes som Forfatter af det
mærkelige statsretlige Skrift «Norges Rige Arverige»
(1656), og han har, understøttet af Islænderen Oddur
Eiulfsson, udgivet «Hirdskraa udi det gamle norske
Sprog, rettelig oversat paa Danske, med de gamle Ords
Forklaring og mærkelige Antegnelser til hvert Kapitel»
(1666), hvorfor han betegnes som «Historicus regni
Norvegiæ», skjønt han næppe har haft nogen egentlig
Bestalling som saadan. Af hans litterære Arbejder
kjendes ellers kun et Forsøg paa en verdenshistorisk
Oversigt paa et enkelt stort Blad, altsaa en «Tidens
Strøm» («Tabula chronologica omnium ætatum, imperiorum
etc. orbis», o. 1654).
Under Kjøbenhavns Belejring 1658 var D. Avditør
og, hvad vi nu vilde kalde Intendant ved
Studenterkorpset. Han døde i Kjøbenhavn 1670 og
jordedes 31. Maj i Frue Kirke. Hans Enke, Kirsten
Nielsdatter, blev siden gift med Præsident og
1. Borgmester Laur. Brix i Throndhjem (f 1699).

Christian IV's egenhænd. Breve. 
(Norsk) Hist. Tidsskr. 2. R. IV, 114 ff. 
Kirkehist. Saml. 3. R. V, 785 f. 
Rørdam, Studenternes Deltag. i Kbhvns Forsvar 1658-60.

H. F. Rørdam.



Dombroick, Maximilian Wilhelm, --1752, Officer, 
var af en adelig Patricierfamilie fra Unna i Westfalen. Fra
ung af Soldat kom han 1711 i dansk Tjeneste som
Kapitajn ved jyske gevorbne Infanteriregiment. Som
Løn for sit gode Forhold under Felttogene i
Nordtyskland blev han 1715 forsat til Garden til
Fods, hvor han 1721 blev Sekondmajor efter Aaret
forud at have faaet Karakter som Oberstlieutenant
af Infanteriet. 1728 blev han Oberst og Chef for
Ribe Stifts Nationalregiment, ved dettes Opløsning
1731 Overfører ved Drabantgarden, 1732 Chef for
oplandske, 1733 for sjællandske Nationalregiment,
1734 for et gevorbent Regiment (tidligere Prins
Carls, fra 1737 laalandske), der stod i Begreb med
at afgaa til Tyskland som Del af det Korps, Danmark
stillede til Kejserens Raadighed under den polske
Tronfølgekrig. Som bekjendt førtes denne 2aarige Krig
med meget ringe Energi fra begge Sider, men D., der
1735 blev Generalmajor, maa dog have haft Lejlighed
til at godtgjøre en vis Duelighed, thi da Danmark
1741 atter sendte et lignende Korps til Tyskland,
denne Gang for at dække Hannover mod Franskmændene,
blev han som Brigadekommandør attacheret Korpset,
uagtet hans Regiment ikke var med, og i lignende
Stilling ansattes han, da der Aaret efter paa Sjælland
samledes et Korps imod Sverige. 1741 blev han hvid
Ridder, 1747 Generallieutenant. 1749 fra traadte han
Kommandoen over sit Regiment og blev Kommandant i
Rensborg, hvor han døde 10. Maj 1752.

D. var 2 Gange gift, 1. med Augusta f. Baronesse
Brockdorff (f. 27. Nov. 1701 d. 16. Juni 1739 og 
angives da at være 35 Aar gammel), Datter
af Generallieutenant Schack Baron B. (III, 103),
2. med Margrethe f. v. Arenstorff (f. 6. Jan. 1712
d. 7. Dec. 1760), Datter af Oberst Henning v. A. til
Stovgaard. Efter sin første Hustrus Moder, Sophie
Charlotte v. Vittinghof, arvede D. 1732 Knabstrup;
han skildres som en virksom og duelig Godsejer, men
hans Iver for at forbedre Ejendommen synes at have
ført ham videre, end hans Pengemidler tillode. 1745
solgte han Knabstrup til J. L. Castenschiold.

F. Lunn, Knabstrup S. 77 ff.

H. W. Harbou.

 --1727, Officer">

v. Donop, Simon Henrik, --1727, Officer, 
var Søn af Anton Gabriel v. D. til Alten-Donop, hessisk
Hofmarskal, og dennes 2. Hustru, Elisabeth Bock
v. Wülfingen. Han traadte ung i dansk Tjeneste og var
ved Slutningen af den Skaanske Fejde Lieutenant ved
3. sjællandske nationale Rytterregiment, hvor han med
faa Aars Afbrydelse stod indtil dets Opløsning 1721;
kun i Aarene 1684-89 tjente han ved 1. sjællandske
Regiment. 1684 blev han Ritmester, 1692 Major, 1702
Oberstlieutenant, 1709 karakt. Oberst, 1710, strax
efter Slaget ved Helsingborg, Regimentschef. Med
Ære førte han Regimentet under de følgende Aars
Felttog i Nordtyskland. 1711 blev han Brigader og
deltog i Blokaden af Wismar samt i den sejrrige
Kamp uden for denne Fæstning 5. Dec.; 1712 var han
med ved Erobringen af Stade og ved Gadebusch, hvor
hans Regiment var et af de haardest medtagne. Efter
Stenbocks Overgivelse 1713 blev det sat til at bevogte
den paa Als internerede Del af de svenske Fanger. 1715
stod han atter foran Wismar og ligesaa 1716, da han
efter endt Felttog forfremmedes til Generalmajor. Han
stod nu paa Sjælland indtil Fredslutningen, hvornæst,
som anført, Regimentet blev opløst. D. blev 1723
beskikket til Amtmand over Antvorskov og Korsør
Amter og døde i Slagelse 24. Okt. 1727. -- Gift
27. Febr. 1692 med Maria Josepha v. Massenbach, Datter
af Generalmajor Philip Adam v. M. til Hellestrup
og Elisa Anna v. Hardenberg. Ogsaa D. ejede en Tid
lang Hellestrup.

H. W. Harbou.



Dons, Elisabeth Caroline Cathrine, f. 1864, Sangerinde. 
Hun er født 19. April 1864 paa
Davrupgaard ved Jyderup, som ejedes af Faderen,
Kapitajn Julius D. Moderens Navn er Augusta Mariane
f. Sieverts. Efter at have modtaget Undervisning
i Sang af Fru Gerlach debuterede Frk. D. 1. Maj
1885 med afgjort Held paa det kgl. Theater som
Azucena i Operaen «Troubadouren». Hun var oprindelig
uddannet til Altsangerinde og fik i den Anledning
sine første Roller i denne Retning, men blev senere
under Vejledning af Mme. Désirée ArtÔt-Padilla i
Berlin udviklet til at kunne synge Sopranpartier,
og det var som Sopransangerinde, at hun fik sit
betydelige Primadonna-Repertoire, i hvilket hun blev
Theatret til stor Nytte og har forstaaet at hævde
sig ved sin musikalske Intelligens, sit dramatiske
Foredrag og sin udviklede Sangkunst. Blandt hendes
vigtigste Roller kunne fremhæves: Amneris i «Aida»,
Marie i «Regimentets 'Datter», Rosina i «Barberen i
Sevilla», Carmen i «Carmen», Julie i «Romeo og Julie»,
Violetta i «La 
Traviata», Néméa i «Konge for en Dag», Olympia
(Giulietta og Antonia) i «Hoffmanns Æventyr»
og Catherine i «Trold kan tæmmes». Frk. D. blev
19. April 1888 udnævnt til kgl. Skuespillerinde.

Edgar Collin.



Dons, Jens Bing, 1734-1802, Retslærd,
er født 3. Jan. 1734 i Throndhjem, hvor Faderen,
Kancelliraad Poul D., var Stadsfysikus og siden
Borgmester og Lagmand; Moderen hed Anna
Lorentzdatter Holst. D. blev Student 1750, fik den
juridiske Doktorgrad 1767 for en Afhandling «de
jure retractus gentilitii» og blev s. A. Professor
i Lovkyndighed ved Kjøbenhavns Universitet. Strax
efter blev han første Vicepræsident i det
kgl. danske Landhusholdningsselskab og 1769
Medlem af Videnskabsselskabet i Throndhjem. Ved
Universitetet begyndte han efter Kofod Anchers
Tilskyndelse selvstændige systematiske Forelæsninger
over den danske Ret, der hidtil kun var blevet
foredraget i Forbindelse med den romerske Ret og
som et Accessorium til denne; men hans akademiske
Virksomhed afsluttedes hurtig, i det han 1771 blev
udnævnt til Deputeret i det danske Kancelli, fra
hvilken Stilling han dog blev afskediget med Pension
1773, en Modgang, der nedbøjede ham stærkt. 1777
blev han Etatsraad og 1778 Lagmand over Throndhjems
Lagstol, 1797 udnævntes han til Justitiarius ved den
s. A. oprettede Stiftsoverret for Throndhjem, tog sin
Afsked 1800 og døde i Throndhjem 19. Maj 1802. Han var
gift med Anna Maria f. Schjøtt (d. 1797), Enke efter
Kobbertoldforvalter m. m., Kammerraad Ole Pedersen
Wahl i Throndhjem. D. nød Anseelse hos Samtiden som
en «lærd og fornuftig» Mand, og hans Bortgang fra
Universitetet beklagedes almindelig som et stort Tab
for Videnskaben. Hans akademiske Forelæsninger over
den danske og norske Lov ere oversatte fra Latin og
udgivne af C. D. H(edegaard) 1780-81 (4 Bind), men
denne Udgave er vistnok foranstaltet uden Forfatterens
Medvirkning, i alt Fald er Indholdet temmelig ringe
baade i reel og sproglig Henseende. Et langt bedre
Indtryk af D. som Videnskabsmand faar man af hans
gjennemsete og med Anmærkninger forsynede Udgave
(1763) af Hesselbergs «Juridiske Kollegium» og af
hans egne talrige Disputatser.

Nyerup, Lit. Lex.
Personalhist. Tidsskr. II, 91 f.
L. Daae, Throndhjem Stifts geistl. Hist. S. 200.

Deuntzer.



Dons, Povel, 1783-1843, Forfatter,
er Søn af Skifteforvalter paa St. Thomas Claudius Andreas D.
og Bolette Cathrine f. Frandsen 
og blev født i Kjøbenhavn 19. Nov. 1783, samme Aar som
Grundtvig. Han tilbragte ikke, som man har antaget,
sin Ungdom i Vestindien; under Faderens Ophold i
Christianssted opdrog Moderen Børnene i Danmark. I
1802 blev han privat indskreven som Student ved
Kjøbenhavns Universitet og tog i Efteraaret 1803
juridisk Forberedelsesexamen. I 1801 blev han ansat
som Kopist og i 1817 som Fuldmægtig i den almindelige
Enkekasses Bogholderkontor, hvorfra han i 1821 maatte
tage sin Afsked paa Grund af Nervesvækkelse; derefter
tog han Ophold først paa Herregaarden Vognserup ved
Holbæk, saa paa Nordruplund ved Slagelse, derpaa
i Bjærgby Præstegaards Enkesæde og endelig hos
sin Datter og Svigersøn, Præsten Bøgh i Skamstrup
Præstegaard, hvor han døde 8. April 1843. 22. Maj
1813 havde Grundtvig viet ham til Henriette Schmidt,
Datter af Havnekontrollør S. og f. i Bergen 17. Juli
1782, d. i Skamstrup Præstegaard 19. Febr. 1845. --
D. var begejstret for den kristne Religion og den
nordiske Poesi, hvilket han lagde for Dagen i et
Par Bidrag til «Kjøbenhavns Skilderi» 1808-9. I 1808
skrev han, ogsaa i «Kjøbenhavns Skilderi», et Digt
til Grundtvig i Anledning af dennes «Maskeradebal»,
og snart knyttedes disse to nøje sammen som Venner;
det kan med rette siges, at Grundtvig i sine heftige
Ungdomskampe lagde saa meget Beslag paa D.s Kræfter,
at denne segnede derunder for aldrig mere at rejse
sig. Som Forfatter har han ingen Berømmelse; men hans
Sind, der var fint og ømt modtageligt for Aandens
højere og rene Ytringer, havde en beroligende, men
tillige æggende og forløsende Indflydelse paa flere
af hans langt betydeligere samtidige som Ingemann og
Chr. Molbech; han stod ogsaa i nær Berøring med Poul
Møller og Rahbeks. Grundtvig har i et storslaaet og
skjønt Digt sat ham et smukt Eftermæle.

Til Minde om Povel Dons ved Kr. Køster og L. Schrøder, 1875.
Erslew, Forf. Lex.
Personalhist. Tidsskr. II, 92 f. 369.
W. Hjort, N. G. Blædel S. 25 ff.
Fædrelandet 27. Dec. 1872.
N. F. S. Grundtvigs Poetiske Skr. I, 168. 335. 427. III, 437.
Ingemanns Saml. Skr. 4. Afd. II, 131.
Chr. K. F. Molbech: Chr. Molbech og Karen Margr. Rahbek.
Chr. K. F. Molbech: Chr. Molbech og N. F. S. Grundtvig. Danskeren III, 1889-90, S. 1 ff.

Nic. Bøgh.



Dorn, Reimar, 1594-1655, kongelig Raad,
født i Wilster 14. Juli 1594, Søn af Borgmester Wolfgang
D. og Catharine Finck. Efter at have studeret
ved flere Universiteter blev han 1621 Dr. jur. i
Helmstedt, derefter nedsatte han sig som Sagfører
i sin Fødeby. 14. Juli 1630 blev han udnævnt til
kongelig Raad i Hertugdømmerne 
og benyttedes i den følgende Tid i ikke ringe Grad
af Kongen. Han gik 1631 som Gesandt til Gottorp og
forhandlede 1632 med den engelske Gesandt, Earlen af
Leicester; i flere af de følgende Aar sendtes han til
Bremen som Raadgiver for den derværende Ærkebiskop,
Kongens Søn Hertug Frederik. 1641 var han Kommissær
ved det imellem Kongen og Hertugen af Gottorp paa den
ene og Enkegrevinde Elisabeth af Schaumburg paa den
anden Side sluttede Forlig angaaende Pinneberg. Han
var desuden Medlem af den Kommission, der var nedsat
for at revidere Hertugdømmernes Landret, og fik et
Kanonikat ved Slesvigs Domkirke. Efter Frederik III's
Tronbestigelse blev han Medlem af Regeringskancelliet
i Glückstadt. Den førnævnte Earl af Leicester fælder
i sin Rejseberetning en meget ufordelagtig Dom orn
hans Kundskaber og ydre Optræden. Gift 1. 1620 med
Gese Bolten (d. 1631), Datter af Matthias B., 2. 1634
med Margrethe, Datter af Nicolai Bruhn, Landfoged i
Sydditmarsken. Han døde 20. Juni 1655.

Gutbrot, Leichpredigt, Glückstadt 1656.
Moller, Cimbria lit.

J. A. Fridericia.



Dorothea, 1430-95, Dronning, 
Datter af Markgrev Hans af Brandenborg og Barbara af Sachsen, blev
1445 trolovet med Christoffer af Bajern. Ledsaget
af sine Forældre og en Skare tyske Fyrster kom hun i
Sept. 1445 til Kjøbenhavn, hvor Brylluppet fejredes
12. Sept. med stor Pragt. Allerede 15. Sept. havde
Christoffer anvist hende til «Morgengave og
Brudeskat»: i Danmark Haraldsborg Slot med Roskilde
By samt Ringsted og Skjoldenæs Slot og Len, i Sverige
Ørebro med Nerike og Værmeland, i Norge Jæmteland;
hvis hun efter Kongens Død vilde forlade Landet,
skulde hvert af Rigerne udrede 15000 Gylden til
hende.

Efter 2 1/4 Aars Forløb døde Christoffer af Bajern
pludselig 6. Jan. 1448. Den unge Dronning, hvis
Ægteskab siges at have været barnløst, og som i alle
Tilfælde ingen Sønner havde, synes nu at have befundet
sig i en paa en Gang sørgelig og pinlig Stilling. Det
fortælles, at Rigsraadet hindrede hende i at raade
over noget Slot i Riget, og at Marsken Hr. Oluf
Axelsen «tog hende til sig» o: gjorde sig til hendes
Værge. Sagnet fortæller, at den unge Enkedronning
i dette for hende saa trange Aar fattede Kjærlighed
til den unge danske Adelsmand Knud Gyldenstjerne og
tænkte paa at gifte sig med ham. Fortællingen herom
fremkommer dog først 100 Aar efter hos Cornelius
Hamsfort og har saaledes 
intet Krav paa fuld historisk Troværdighed. Derimod
er det sikkert, at hendes tyske Slægtninger ønskede
at se hende gift med Kong Casimir af Polen. Men
D., som fra sin tidlige Ungdom fremtræder som
en ejendommelig energisk, selvsikker og fuldt
udviklet Personlighed, har uden Tvivl forstaaet at
handle paa egen Haand. Hun har utvivlsomt været i
Overensstemmelse med Hertug Adolf af Sønderjylland,
da denne foreslog Grev Christian af Oldenborg til
Danmarks Konge og til hendes Husbond. Trolovelsen
siges at være sket samtidig med Kongevalget 1448,
men Brylluppet fandt først Sted 26. Okt. 1449. D. fik
nu Kalundborg med Samsø til Livgeding i Danmark samt
Romerike i Norge. D.s Ægteskab med Kong Christian var
uden Tvivl lykkeligt. Hun ragede vistnok i Evner og
Karakterfasthed op over sin Husbond, der indrømmede
hende ikke ringe Indflydelse paa Statssagerne. I et
Skrift fra 1524 karakteriseres hun som en Dame, «die
vieler Ehren, grosser Herrschung und Regierung, darzu
vieler Land und Leut, auch grosses Guts begierig»,
og hendes Liv giver rige Bidrag til Stadfæstelsen af
denne Karakteristik.

Hendes Livgeding i Sverige var gaaet tabt ved Karl
Knutssons Tronbestigelse; 1457 havde hun faaet det
tilbage, men mistede det paa ny 1464, og da endelig
Slaget paa Brunkebjærg havde tilintetgjort hendes
Forhaabninger om atter at komme i Besiddelse heraf,
paakaldte hun Pavens Hjælp. Selv drog hun 1475 ned til
Rom, udvirkede en pavelig Bandbulle mod Sten Sture,
og skjønt Bandstraalen ikke gjorde den tilsigtede
Virkning, vedblev hun dog lige til sin Død med
den største Ihærdighed at kæmpe for Retten til sit
Gods. Paa samme Maade optraadte hun lige over for sine
Slægtninger i Tyskland. Efter Faderens Død 1464 gjorde
hun Fordring paa sin Medgift og sin Fædrenearv, og
skjønt hendes Farbrødre, som overtoge de markgrevelige
Besiddelser, imødegik hendes Fordringer med -- som
det synes -- ret antagelige Grunde, blev hun dog ikke
træt af Aar efter Aar at gjentage sine Fordringer,
paakalde tyske Fyrsters Mægling, ja endog Pavens
og Kejserens Bistand. Men lige saa lidt her som i
Sverige havde hun Held med sig. Desto større var
hendes Indflydelse paa hendes Husbond, af hvem hun
fik Gave paa Gave. 1457 forlenede han hende med
Noraberg i Sverige, 1469 fik hun Abrahamstrup, 1470
Sønderborg Slot, 1472 Nordborg, 1473-74 en stor Del
Gods i Sundeved og Als, som var hjemfalden til Kronen,
og endelig forlenede han hende 1480 og 1481 med begge
Hertugdømmerne for Livstid imod en Pantesum af
100000 Mark, som naturligvis kun existerede paa
Papiret. Men til Gjengjæld stod hun ogsaa sin
Ægtefælle trofast bi. I hans store Pengenød og øvrige
Forlegenheder 1471 drog hun selv ned til Lybek og
pantsatte alle sine Smykker og Klenodier, og skjønt
hun allerede 1472 atter kunde indløse dem, fejle vi
dog næppe meget ved at antage, at Kong Christians
kostbare Rejser til Italien og Tyskland paa ny have
foranlediget Klenodiernes Vandring til Lybek.

Efter Kong Christians Død opholdt hun sig for det
meste paa Kalundborg. Hun spillede en ikke ringe
politisk Rolle i de første af Kong Hans' Regeringsaar,
og det fortælles, at det var hendes Indflydelse, som
hindrede den unge Konge i at gjøre sine Fordringer
paa Sverige gjældende med Vaabenmagt. Hun begunstigede
i høj Grad sin yngre Søn Frederik og satte igjennem,
at han fik Arv i Hertugdømmerne.

D. var en efter Tidens Skik from og rettroende
Katholik: «Principa clarissima et religiosissima»
kalder Poul Helgesen hende. Overalt stiftede hun
Messer og Vigilier for sine to Ægtefæller, sig selv,
sine Forfædre og Efterkommere, hun deltog med sin Mand
i Oprettelsen af Helligtrefoldigheds Kapel i Roskilde,
hun gjorde Valfarter til Wilsnack og paatænkte ogsaa
en Valfart til det hellige Land. 1475 havde hun
været i Rom -- vistnok væsentlig i verdslige Øjemed
--, men 13 Aar efter foretog hun sin anden, bekjendte
Pilegrimsrejse til Pavestaden, ledsaget af et talrigt
Følge. Over Venedig og Mantua kom hun 26. April 1488
til Rom. Hun og hendes Følge gjorde et daarligt
Indtryk paa de forfinede Romere; hun viste sig --
som der klages over -- hverken «høflig eller venlig»;
hendes Hofmester, den gamle Johan Oxe, skildres som
en fuldstændig udannet Person, «en komplet Bonde»
siger Pavens Ceremonimester. D. opholdt sig nogle
Uger i Rom og fik paa ny udvirket pavelige Bandbuller
mod Sten Sture og tillige Begunstigelser for Munkene
i St. Knuds Kloster i Odense. Paven fritog hende
for hendes Løfte at drage til det hellige Land paa
Grund af Krigs-uroligheder dersteds. Midt i Maj
drog hun fra Rom, besøgte derpaa Kejser Frederik i
Innsbruck ligesom sine brandenborgske Slægtninger
og aflagde endelig et Besøg i Wilsnack. Sine sidste
Dage tilbragte hun i Kalundborg, og her døde hun
10. Nov. 1495. Hun blev begravet ved sin sidste Mands
Side i Helligtrefoldigheds Kapel i Roskilde Domkirke.

Mollerup.



Dorothea, 1511-71, Dronning,
Datter af Hertug Magnus af Sachsen-Lauenborg og Cathrine af Brunsvig,
blev 1525 gift med Hertug Christian af Slesvig og
Holsten. Brylluppet stod i Lauenborg, men overværedes
ikke af Brudgommens Fader, Frederik I, der kun uvillig
havde givet sit Minde til Ægteskabet. Mellem den
gamle Konge og Sønnens Svigerfader var Forholdet
yderst fjendtligt, og Hertug Christian selv synes
ikke at have staaet paa nogen fortrolig Fod med
sin Fader. Det unge Ægtepar boede i de første Aar
paa Haderslev og Tørning, temmelig knapt aflagt
af den sparsommelige Fader. Et Haab om at overtage
Statholderskabet i Norge, hvor Christian og D. opholdt
sig 1529, glippede snart, og først Faderens Død
1533 aabnede gunstigere Udsigter for D. og hendes
Husbond. Under den nu følgende urolige Tid opholdt
D. sig dels i Hertugdømmerne, dels hos sine tyske
Slægtninger. Christians Tronbestigelse og den heldige
Udgang af Grevefejden bragte en Afslutning paa de
trange og vanskelige Tider, og 1537 kronedes D. med
sin Ægtefælle i Kjøbenhavn til Danmarks Dronning.

D.s ydre Livsforhold frembyde ikke ejendommelige
eller store Begivenheder. Hun fødte sin Mand 2
Døtre og 3 Sønner; hun havde den Glæde at følge sin
ældste Datter, Anna, 1548 paa dennes pragtfulde
Brudetog til Sachsen; efter sin Husbonds Død
(1559) tog hun Ophold paa sit Livgeding Kolding,
hvorfra hun aarlig foretog Rejser til sine Døtre
(Anna og Dorothea) og Svigersønner i Tyskland, og
paa Sønderborg Slot døde hun 1571 efter et Liv, som
sikkert ikke svarede til hendes højtflyvende Tanker
og Forhaabninger. Med større Interesse dvæler man
derimod ved den ejendommelige Karakter, som lyser
ud af hendes Breve, og man faar her Indtrykket af
en overlegen Kvindeskikkelse, hvis Virksomhedstrang
giver sig Luft i alle mulige Forhold uden ret at faa
Lejlighed til at trænge igjennem.

Det 16. Aarhundrede er rigt paa kraftige og
ejendommelige Kvindetyper. Rundt om paa Evropas Troner
møde vi en Række af energiske, fra Karakterens Side
skarpt udprægede Kvinder, hvis Liv og Gjerninger have
sat dybe Mærker i deres Landes Historie: en Cathrine
af Medici, en Elisabeth, Maria Stuart, Christine af
Lothringen, Margrethe af Navarra osv. Fælles for alle
disse Kvinder er en umættelig Magtbegjær, støttet af
en sprudlende Livslyst, af sunde og kraftige Legemer,
der sætte dem i Stand til at leve en Mands udadvendte
og energiske Liv. Hvor gjærne havde ikke D. sluttet
sig til denne Række af udmærkede Kvinder. Hun besad 
Evner dertil, og det syntes ogsaa en Tid, som det
skulde lykkes hende. Skjønt vi kun kjende lidt til
hendes Deltagelse i det politiske Liv under Christian
III's Regering, stemme alle Beretninger dog overens
om, at hun har haft en stor Indflydelse paa sin
Husbond. Hende tilskrives saaledes Peder Oxes Fald --
om med rette eller urette, maa endnu staa hen. Saa
meget er vist, at hun nærede en levende Uvilje saa
vel mod ham som mod Kansleren Johan Friis, og det er
karakteristisk, at Aarsagen til hendes Uvilje mod
den sidste væsentlig var den, at han havde hindret
hendes Optagelse i Rigsraadet efter hendes Ægtefælles
Død. Hun vilde regere, og lykkedes det hende end
ikke at opnaa Del i Statens Styrelse under Sønnen
Frederik II's Regering, saa hævdede hun med al den
Energi, hun var i Besiddelse af, sit Herredømme over
sine Børn. Hendes Kjærlighed til disse, som selv lige
over for Frederik II, der stod saa skarpt imod hende,
ofte gav sig Udtryk i varme og hjærtevindende Ord,
var parret med en despotisk Myndighed. Hun hævder sit
Formynderskab over dem til den yderste Grænse, hun
værger sine yngre Børn mod den ældre Broder med noget
af et vildt Dyrs instinktmæssige Moderkjærlighed, hun
bliver ikke træt af at revse sine Sønner, Frederik
og den forfaldne Magnus, med de skarpeste Ord for
deres Laster, Tidens sædvanlige Fejl, Drukkenskab
og Uterlighed. Hun er formodentlig den, der i lange
Aar hindrer sin Søn Frederiks Giftermaal, skjønt hun
selv i varme Ord priser Ægteskabets Velsignelse, --
kun vil hun være den, som bestemmer deres Fremtids
Lykke. Men denne stærke, lidenskabelige Kvinde,
der berømmes for sit stolte, majestætiske Ydre, sit
Herredømme over sine Omgivelser, sin for Datiden
ejendommelige Passion for Jagten, Heste og Hunde,
der ikke bliver træt af ukaldet at give sit Raad
med i alle private og offentlige Forhold, hun havde
ogsaa sit svage Punkt, hvor hun kunde rammes og blev
ramt. Efter Christian III's Død forelskede hun sig
i sin 11 Aar yngre Svoger Hertug Hans, hendes Nabo
paa Haderslev Slot. Det nære Slægtskab var dog en
Hindring, som ikke let kunde overvindes. Allerede
1559 var der Tale om Ægteskab, men Melanchthon og
andre tyske Theologer misbilligede det. Hun opgav dog
ikke Haabet, men arbejdede hemmelig paa at realisere
sin Plan. Da aabenbaredes den ved en Indiskretion
fra hendes Hofpræsts Side, og den nu næsten 57aarige
Dame saa sig udsat for Haan og Spot fra alle Sider og
særlig fra sin Søn Kong Frederiks. Da er det, ligesom
hendes Kraft var brudt; hun udsonede sig med Sønnen, 
men der er fra nu af ikke længer Spor tilbage af
den Virksomhedstrang, den kraftige og iltre Natur,
som tidligere lyser ud af hendes Breve. Resigneret
lever hun de sidste 3 Aar af sit Liv, sysselsat med
sine Børnebørns Opdragelse og med Bestyrelsen af
sit Livgeding. Syg og nedbøjet drager hun 1571 ned
til Sønderborg til sin yngste, elskede Søn Hans,
og her døde hun 7. Okt, s. A. Hun ligger begravet
ved sin Ægtefælles Side i Roskilde Domkirke under det
pragtfulde Monument, som Frederik II rejste over sine
Forældre.

Aarsberetn. fra Geh. Arch. I.  III.

Mollerup.



Dorothea, Hertuginde af Brunsvig-Lyneborg, 1546-1617,
Christian III's og Dronning Dorotheas yngste Datter,
blev født 29. Juni 1546 paa Koldinghus. 15 Aar
gammel blev hun gift med Hertug Vilhelm af Brunsvig-Lyneborg.
Brylluppet stod i Celle 12. Okt. 1561;
saa vel Kong Frederik II som Enkedronning Dorothea
overværede det. Hun fik 20000 Dlr. i Medgift, og
hendes Udstyr, som udrededes af Kongen, kostede
8000 Dir. Ægteskabet var velsignet med mange Børn,
af hvilke de førstefødte sandsynligvis bleve
opdragne hos Mormoderen paa Koldinghus. Efter sin
Husbonds Død 1592 levede D. ugift indtil sin Død,
6. Jan. 1617.

Mollerup.

<chapter name="Dorothea, Hertuginde af Meklenborg, 1528-75,
Datter af Frederik I og Sophie af Pommern">

Dorothea, Hertuginde af Meklenborg, 1528-75,
Datter af Frederik I og Sophie af Pommern, blev sandsynligvis
efter Faderens Død opdraget hos Bedsteforældrene
i Pommern. Som voxen har hun dog imidlertid levet
ved det danske Hof eller hos sin Moder i Kiel. 1548
ledsagede hun sin Broderdatter Anna til Sachsen, men
for øvrigt levede hun stille og tilbagetrukket, indtil
hun 1573 i sit 45. Aar ægtede Hertug Christoffer
af Meklenborg, Biskop af Ratzeburg, der var født
1537 og altsaa 9 Aar yngre end sin Hustru. Hun fik
i Medgift den for danske Prinsesser sædvanlige Sum
20000 Dlr., som dog ikke synes at være bleven fuldt
udbetalt. Ægteskabet blev kun af kort Varighed, thi
allerede to Aar efter døde D., 11. Nov. 1575. Hun blev
begravet i Güstrow, hvor hendes Søster Elisabeth,
Hertug Ulrik af Meklenborgs Gemalinde, lod oprejse
et Monument over hendes Grav. Hendes fattige og
forgjældede Ægtefælle havde sandsynligvis ikke Midler
dertil.

Mollerup.



Dorothea, Kurfyrstinde af Pfalz, 1520-80, Christian
II's og Dronning Elisabeths ældste Datter, født
10. Nov. 1520, blev efter Forældrenes Flugt fra
Danmark opdraget ved Regentinderne af 
Nederlandenes Hof. Ligesom Søsteren Christine (III,
573) blev hun benyttet af Kejser Carl V som et Middel
til at realisere hans politiske Planer. I Sept. 1535
blev den unge i5aarige Kongedatter gift med den
53aarige Pfalzgrev Frederik, der var en god Ven af
Habsburgerne, en dygtig Kriger, men hidtil en uheldig
Bejler, hvis Forsøg paa at indtræde i Ægtestanden var
slaaet fejl ikke mindre end 7 Gange. Brylluppet stod
i Heidelberg, hvorhen Ægteparret senere flyttede
som Kurfyrste og Kurfyrstinde efter Broderens
Død. Med D.s Haand fulgte ogsaa hendes formentlige
Rettigheder til Danmark og Norge, som man kunde
nære Haab om at faa virkeliggjorte ved Kejserens
Hjælp. Den følgende Tids Historie frembyder da ogsaa
talrige Efterretninger om større og mindre Forsøg
fra Frederiks og D.s Side paa at sætte deres Planer
paa de 3 nordiske Riger igjennem, men stadig uden
Resultat. Efterhaanden svækkedes ogsaa Interessen og
Kraften, Kejseren sluttede Freden i Speier (1544),
Frederik blev Kurfyrste i Pfalz, og Ægteskabet
forblev barnløst. Vel gik ingen af Christian II's
Døtre ind paa at give Afkald paa deres formentlige
Rettigheder mod Udbetalingen af en stor Sum Penge,
men man vovede heller ikke stort for at vinde den høje
Indsats. 19. Febr. 1556 døde den gamle Kurfyrste, og
D. sad nu som Enke i sit 36. Aar. Der var Tale om nyt
Ægteskab, saaledes nævnedes en Søn af Landgrev Philip
af Hessen og den bekjendte Markgreve af Brandenborg
Albrecht Alcibiades. Men den sidstnævnte døde allerede
1557, og D. forblev Enke, ligesom hun heller ikke
oftere gjorde Forsøg paa at gjøre sine Rettigheder
gjældende. 31. Maj 1580 døde hun i Neumarkt. Hun siges
at have været endnu mere ødsel end hendes Ægtefælle,
der skildres som en «jovial Epikuræer».

(Norsk) Hist. Tidsskr. II, 49 f. 54 ff.

Mollerup.



Dorothea, Hertuginde af Preussen, 1504-47,
Datter af Frederik I og Anna af Brandenborg. Efter Faderens
Tronbestigelse var der Tale om et Ægteskab mellem
D. og den engelske Tronprætendent Hertug Richard
af Suffolk, der støttedes af Kong Frands I af
Frankrig. Men denne Plan blev hurtig opgivet, og
andre Forsøg paa at knytte Ægteskabsforbindelse
med nordtyske Fyrster vare allerede strandede, da
Hertug Albrecht af Preussen, forhen Stormester for
den tyske Orden, nu Lenshertug under polsk Højhed,
1525 meldte sig som Frier. Forlovelsen blev væsentlig
bragt i Stand af Kong Frederiks tyske Kansler Wolfgang
v. Utenhof; 12. Febr. 
1526 blev Ægteskabskontrakten beseglet. D. fik en
Medgift af 20000 Gylden, hvoraf dog kun Halvdelen blev
udbetalt. 22. Juni 1526 afsejlede Prinsessen med et
talrigt og glimrende Følge til Kønigsberg. D. levede
i et lykkeligt Ægteskab med sin Husbond og
bevarede tillige stor Hengivenhed for sin Slægt i
Danmark. Imellem det preussiske og det danske Hof
var der, især efter Christian III's Tronbestigelse,
en levende Forbindelse, som ytrede sig i en udstrakt
og meget intim Brevvexling mellem de to Hoffer. D. og
hendes Mand vare ivrige, om end undertiden noget
paatrængende, Raadgivere for Broderen og Svogeren,
og det venskabelige Forhold mellem Hertugen og Kongen
bevaredes, saa længe D. levede. 1537 overværede
Ægteparret Christian III's Kroning i Kjøbenhavn, og
hos dem i Kønigsberg opdroges 1536-42 den unge Hertug
Hans. 11. April 1547 døde D. i Kønigsberg, i hvis
Domkirke der endnu findes et pragtfuldt Monument over
hende og hendes, først 20 Aar senere afdøde, Mand.

Allen, De tre nord. Rigers Hist. V, 243 ff.
Hist. Tidsskr. 4. R. VI.

Mollerup.



Dorothea Elisabeth, 1629-87, Datter af Kirstine Munk
i hendes Ægteskab med Christian IV. Som bekjendt havde
Kongen en Tid lang de stærkeste Grunde til at mistænke
sin Hustru for Utroskab, og D. E. (født 1. Sept. 1629)
vilde han ikke erkjende for sin Datter. Da Kirstine
Munk derfor i Jan. 1630 forlod ham og Hoffet, sendte
han Datteren efter hende, og siden opfostredes
D. E. af Mormoderen, Fru Ellen Marsvin. Denne, som
i Datterdatterens Sag tillige forfægtede Datterens,
gjorde nu i en Aarrække de største Anstrængelser
for at faa Kongen til at anerkjende D. E., men hun
opnaaede kun at opægge ham til det yderste, og
endelig gav han sin Forbitrelse baade mod Fru Ellen
og Fru Kirstine Udtryk ved (1637) at sende D. E. --
«den kasserede Frøken», som han kaldte hende -- ud
af Landet, først til Hamborg og siden til Køln. Her
anbragtes hun i et Augustinerkloster for at opdrages,
men senere lod hun sig selv -- efter at være gaaet over
til den katholske Tro -- optage i et Karmeliterkloster
og tog Sløret (1646), hvad der naturligvis baade
var hendes Fader, Kongen, og hendes øvrige Slægt
meget imod. Under de bevægede Forhold strax efter
Kongens Død lykkedes det Svigersønnepartiet at opnaa
en Erklæring af Rigsraadet, som gik ud paa, at det
ansaa D. E. for ægte født, men denne Erklæring fik
ingen Indflydelse paa hendes ydre Stilling. 
Hun blev i Klosteret, hvor hun nød megen Anseelse,
til sin Død 1687. Hendes Klosternavn var Isabella
af Jesus-Maria.

Suhm, Nye Saml. I, 101.
B. Smith, Leon. Christ. Grevinde Ulfeldts Hist., passim.
Nord. Ugeblad f. kath. Kristne 1888, S. 849 ff.

S. Birket Smith.



Dorph, Anton Laurids Johannes, f. 1831, Maler.
D. er Søn af nedennævnte Prof. N. V. D. og
blev født i Horsens 15. Febr, 1831. Han opgav
Studeringerne for at blive Maler og fik 1845 Plads
i Kunstakademiets Tegneskole og paa Eckersbergs
Malerstue. Senere malede han et Par Aar hos
Marstrand (1849-50). Samtidig med at han vandt
Akademiets Sølvmedailler, begyndte han at udstille
Portrætter og lidt senere ogsaa Genrebilleder. Hans
Portræt af C. N. Rosenkilde (1856) til Theatrets
Foyer vakte Opmærksomhed lige saa vel som hans
Portræt i hel Figur af Billedhugger Evens, hvilket
Aaret efter fik den Neuhausenske Præmie. Samme Aar
begyndte den Række større og mindre Billeder, som
oftest af sjællandsk Fiskerliv, som han nu i over en
Menneskealder, uden at trættes i Valg af Motiver,
har udstillet. I ligeløbende Linje med disse og en
talrig Række tiltalende Portrætter gaar i Aarenes
Løb et ikke ringe Tal af store Altertavler, udmærkede
ved en jævn og sikker Udførelse og en mild-alvorlig
religiøs Stemning. Kun medens han med Akademiets
Rejseunderstøttelse var i Italien 1859-61, malede
han Optrin af italiensk Folkeliv. Det største og
mest fremtrædende af disse Billeder var «Fiskere
i Sorrent, Sommeraften ved Solnedgang», udstillet
1860. Det fredelige Familieliv under den glødende
italienske Aftenhimmel var lige saa karakteristisk for
Kunstnerens hele Livsopfattelse som for det Folkeliv,
der skildredes deri.

Af hans Alterbilleder har især «Jesus hos Martha
og Marie» (1863) i Tyrstrup Kirke, et religiøst
Livsbillede, hvor Inderlighed i Følelsen mødes med
maleriske Minder fra Syden, vundet mange Hjærter og
gjemmes i fotografiske Gjengivelser i mange Hjem. Hans
største religiøse Maleri, med en rig og smukt følt
Gruppering, er «Christus lader de smaa Børn komme
til sig», der smykker Daabsrummet i Holmens Kirke
(1877). En egen sydlandsk Naturstemning hviler
ogsaa over «Vandringen til Emmaus» (1878). Blandt
hans Figurbilleder maa fremhæves det idylliske
«Fiskerens unge Hustru, der venter Manden hjem»
(1867), stukket som Medlemsblad til Kunstforeningen,
«Børn i Klitterne» (1868, kgl. Malerisamling), optaget
blandt «Billeder efter danske Malere», «Hornfiskeri 
med Drivvaad, tidlig Morgen» (1880, sammesteds) og
Fiskeren, der sejler, i Legemsstørrelse. -- D. ægtede
i 1866 sin Kusine Christine Louise Dorph og blev 1871
Medlem af Kunstakademiet.

Weilbach, Konstnerlex.

Ph. Weilbach.



Dorph, Niels, 1681-1758, Biskop,
stammer fra Bonden Niels Haagensen paa Torp i Id. Farfaderen,
Niels Olufsen, Præst i Id, var Broder til Haldens
bekjendte Forsvarer, Peder Olsen Nordmand. Faderen,
Oluf Nielsen, antog Navnet Dorph -- rimeligvis
efter Ættegaarden -- og døde 1692 som Sognepræst til
Bejtstaden. Moderen, Marthe Karine Nielsdatter, døde
1701. Sønnen er født 4. Dec. 1681, kom 10 Aar gammel i
Throndhjems Latinskole og i Rektor Anders Borchs Hus,
deponerede 1698, fuldendte sine Studier i 2 Aar, drog
saa tilbage til Norge, hvor han 1705 blev Kapellan
i Nannestad hos Sognepræst Jens Mogensen. Efter
at han 1708 havde holdt Prøveprædiken i Trinitatis
Kirke i Kjøbenhavn og «derfor obtineret Inskription
i Seminario», blev han 1709 ansat som Feltpræst ved
Oberst Kruses Dragonregiment og tjente her, til han
1712 blev Sognepræst til Vang paa Hedemarken, hvor
han 1726 blev Provst. Paa sin Rejse i Norge hørte
Christian VI ham prædike 1733 og udnævnte ham derefter
til Sognepræst til Nicolai Kirke i Kjøbenhavn, hvorfra
han 1736 forflyttedes til Frue Kirke som Stiftsprovst
og fik Titel af Konsistorialraad. Han var Medlem af de
Provsteretter, der dømte Peder Holst (1735) og Hans
Mossin (1738) fra Embederne. Den Tale, han derefter
holdt ved Indsættelsen af Mossins Eftermand, Niels
Brorson, blev opfattet som en Advarsel til Menigheden
mod denne, og han maatte snart som Stræng orthodox
Theolog findes uskikket til Samvirken med Mændene af
den pietistiske Retning, der efterhaanden kom til at
indtage Hovedstadens Prædikestole. Han blev derfor
«uden mindste Tanke dertil, uden Længsel derefter
og uden Ansøgning derom» 13. Febr. 1738 udnævnt
til Biskop i Akershus Stift, hvor han med Kraft og
Dygtighed virkede til sin Død, 30. April 1758. Hans
Iver mod Pietister og Herrnhuter blev altid den samme,
fremtraadte stærkt i hans Hyrdebreve og bragte ham
stundum paa Visitatser til en mindre hensynsfuld
Optræden mod yngre Præster, men den gjorde intet
Skaar i hans Nidkjærhed for Skolevæsenets Ordning
og Fattigvæsenets Forbedring. Han var en Kraftens
Mand, og der fortælles, at en Prædiken i 3 Timer ikke
tog paa hans Stemme, og at han paa Visitatser kunde
katekisere 5-6 Timer og saa samme Dag rejse 
til Nabokaldet. Han blev 9 Okt. 1704 gift med ovennævnte Jens 
Mogensens Datter Karen (f. 1681), der bar sin Moder Anne 
Margrethe Grimers Navn. Hun døde 1739 (begraven 10 Avg.). Hendes 
Morfader var den bekjendte Møntmester Frederik G., Ejer af 
Kongens Mølle i Christiania (d. 1674).

Theol. Tidsskr., udg. af Johnson og Gaspari, 1866, S. 367.

D. Thrap.



Dorph, Niels Vinding, 1783-1858, Skolemand og Oversætter, 
Søn af Herredsfoged Peder Hegelund D. (af samme Slægt som 
foregaaende) og Ida Margrethe f. Schiern, var født i Stege 25. Marts 
1783. D. gik i Latinskolen i Vordingborg og dimitteredes der fra 
i April 1801. Han var en noget indesluttet og tilbageholdende 
Natur og havde Trang til, at Folk skulde komme ham i Møde; 
han kunde da hjærtelig besvare deres Tilnærmelse. Der vedblev 
at være noget undseligt i hans Væsen; men han havde et højt og
ædelt Sind, der skaffede ham mange trofaste Venner, saasom Blicher, 
Oehlenschläger, Sibbern, Brøndsted, Mynster, Komponisterne Kuhlau, 
Weyse og Rung, Skuespillerne Knudsen, Frydendahl, den ældre 
og yngre Rosenkilde. 1804 tog U. theolog. Embedsexamen, blev 
derefter Lærer ved Metropolitanskolen og besøgte det pædagogiske 
Seminarium. 1809 tog han filolog. Embedsexamen og blev 
s. A. Adjunkt ved Viborg Kathedralskole. Viborg var den Gang en livlig 
By, hvor man søgte at dulme de pinagtige politiske og økonomiske 
Forholds Tryk med et muntert æsthetisk Liv, og D. blev Medstifter 
og ivrigt Medlem af en dramatisk Klub, der drev sit Arbejde med 
stor Lyst og Iver; han skal ogsaa selv have spillet ypperlig. 1820 
blev han gift med Louise Amalie Bloch, Datter af Biskop Jens B. 
(II, 404). Imidlertid var D. 1818 bleven Overlærer og havde 
udgivet nogle latinske Skoleprogrammer; 1820 oversatte han Horats' 
Oder i Prosa. 

D.s Bekjendtskab med Blicher, som paa den Tid strejfede 
Jylland igjennem, bragte ham til at lægge sig efter det rotvælske 
Sprog, hvori han 1824 udgav et Lexikon. Han havde lært det af 
en Tater, der sad i Viborg Tugthus, og da denne siden blev 
myrdet af sine Kammerater, som man troede, fordi de ikke maa
aabenbare deres Sprog for nogen udenfor staaende, tog D. sig 
hans Drab meget nær. I Viborg udgav han fremdeles Horats 
(1823) og Virgil (1829) samt en latinsk Grammatik (1825), der 
opnaaede 3 Oplag. 1827 blev han Konrektor i Viborg, 1829 Rektor 
i Horsens; men 1833 søgte han sin Afsked, da hans Stemme var 
bleven svækket. Han drog derpaa til Kjøbenhavn, hvor han 
tilbragte sin Tid med æsthetiske Sysler, og hans store Interesse 
for Skuespilkunsten bragte ham til at oversætte og bearbejde en hel 
Del Stykker for Theatret. 1840 fik han Titel af Professor, og 1856 
blev han Direktør for det kongelige Theater under meget vanskelige 
Forhold til en «finansiel Kommitteret», Justitsraad H. C. Christensen, 
hvilke førte til en bitter Bladpolemik, hvorefter D. 1857
søgte sin Afsked.

1841 udgav D. en Oversættelse af «Niels Klims underjordiske 
Rejse» med historiske og litterære Oplysninger af Werlauff. Men 
hans varige Betydning for vor Litteratur maa søges i hans 
Oversættelse af græske Dramer. 1844 udgav han Æschylus' «Orestias»,
hvoraf den største Del var oversat af hans 1842 afdøde Ven Brøndsted, 
hvis «Rejse i Grækenland» han s. A. besørgede udgivet. 
1851-52 udgav han dernæst en metrisk Oversættelse af Sophocles' 
Tragedier, 1854 af 4 af Æschylus' Tragedier og endelig 1856-58 
af 4 af Aristophanes' Komedier. Det fortjenstfulde ved disse
Oversættelser af de græske Dramer bestaar i, at de ere læselige og 
skrevne i et godt dansk Sprog; men hist og her savner man en 
tro Gjengivelse af Originalens finere lyriske Sving. D. døde 10. 
Nov. 1858 af Apoplexi efter et kort Sygeleje; hans Enke døde
12. Maj 1881.

Tidsskr. for Philol. og Pædag. I, 90.
Erslew, Forf. Lex.

S. B. Thrige.



Dorrien, Johan, 1746-1813, Officer, 
er født i Hamborg og Søn af en derværende Kjøbmand, Johan Ludvig D. (f. 1708 d. 1754); Moderen var født Matthiesen. Slægten skal oprindelig være engelsk, 
og dens Stamtræ kan føres tilbage til det 16. Aarhundrede. Ved 
Adelsbrev af 15. April 1776 blev saa vel J. D. som den ældre, ndfr. 
nævnte Broder, Liebert Hieronymus, af Kejser Joseph II optaget i den 
tyske Rigsadel. 1770 var J. D., om hvis Ungdom intet nærmere kjendes, 
dansk Kadet og blev s. A. Sekondlieutenant i holstenske Regiment
Dragoner -- senere Ryttere --, 1777 Premierlieutenant og 1783 Ritmester. 
1788 blev han Major ved akershusiske Dragoner, Aaret efter 
forsat i samme Egenskab til fynske Dragoner og 1791 som 
Oberstlieutenant til holstenske Ryttere, ved hvilket Regiment han 1803 blev 
Oberst og næstkommanderende. 1806 udnævntes han til Chef for 
jyske Regiment lette Dragoner og førte s. A. Kommandoen over en 
Rytterbrigade ved Sydgrænsen. Ved Krigens Udbrud 1807 havde 
han først Befalingen over flere Detachementer af alle Vaabenarter, 
spredte mellem Slien og Ejderen, senere kommanderede
han i Mellemslesvig under Carl af Hessen. 1808 blev
han Generalmajor og Chef for holstenske Regiment
Ryttere, og ved Hærens Mobilisering i 1812 udnævntes
han til Kommandør for 2. Brigade i den «bevægelige
Armédivision». Han kom dog ikke til at deltage
i det følgende Aars krigerske Begivenheder, thi
Sygelighed nødte ham til at søge Orlov fra Juni 1813,
og 18. Okt. s. A. døde han. D. var en pligtopfyldende,
af Frederik VI skattet Officer. Han var gift med
Sophie Amalie f. Stemann, f. 23. Maj 1765, Datter
af Statsminister, Gehejmeraad m. m. Christian Ludvig
S. og første Hustru, Augusta Elisabeth f. Müller. Han
efterlod sig 7 Børn, af hvilke en af Sønnerne, Liebert
Hieronymus, ved Patent af 24. Avg. 1845 optoges for
sig og Efterkommere i den danske Adelstand.

S. A. Sørensen.



Dorrien, Liebert Hieronymus, 1742-1814, Officer,
Broder til den foregaaende, indtraadte 1763 i dansk
Militærtjeneste som frivillig ved fynske gevorbne
Dragonregiment, utvivlsomt ved Hjælp af Bekjendtskab
til Regimentets daværende Chef, Grev C. F. Gørtz,
der betegner ham som «et ungt, for Tjenesten vel
anlagt Menneske, der ved sit Kjendskab til fremmede
Sprog og sin Færdighed i Skrivning er meget duelig
til Adjudanttjeneste, og som man kan gjøre en god
Officer ud af». Sandsynligvis ved samme formaaende
Forbindelse blev han allerede 1765, uden at det
kan ses, at han har beklædt nogen mellemliggende
Lieutenantsstilling, udnævnt til Sekondkapitajn,
hvilken Grad forandredes til Ritmester, da
Afdelingen senere fik Navn af fynske Regiment
Ryttere; 1781 blev han Major, 1790 Oberstlieutenant
og i denne Egenskab forsat til Husarregimentet som
næstkommanderende. 1803 ved den nationale Hærreforms
Ikrafttræden avancerede han med Forbigaaelse af
Oberstgraden til Generalmajor i Kavalleriet og
udnævntes til 2. Deputeret i Generalitetskollegiet. Da
Christian VII med Statsraadet og nogle af
Regeringsdepartementerne i Avg. 1807 ved det
engelske Overfald lod Residensen forlægge først
til Kolding, senere til Rensborg, fulgte D. med
som Chef for Generalitetets saakaldte rensborgske
Afdeling. Ved Tilbagekomsten blev han 1. Deputeret,
hvilken Post han beklædte indtil sin Død, 27. Marts
1814. Han var gift med Margrethe Cathrine f. Adrian
og efterlod sig af dette Ægteskab 3 ugifte Døtre.

S. A. Sørensen.



Dorsch, Peder Jørgensen, --1685, Præst, 
var født i Ringkjøbing, efter hvilken By han oftere nævnes.
Hans Tilnavn var egentlig Torsk; hans Efterkommere kaldte
sig Dorscheus. 1650 blev han Skolemester i sin
Fødeby, 1656 Skibspræst paa Flaaden og Aaret efter
Feltpræst ved Hæren (Generallieutenant Ulrik Christian
Gyldenløves Rytterregiment) i Halland og Skaane. 1658
beskikkede Kongen ham imod Menighedens Ønske til
Sognepræst (ved Trinitatis Kirke) i Frederiksodde
(senere Fredericia). Da Svenskerne under Krigen vare
Herrer i Staden, befalede de D. fra Prædikestolen
at bede for den svenske Konge, i det de truede med
ellers at ville afbrænde hans Præstegaard, en Trusel,
som de ogsaa skulle have udført, da Præsten svarede,
at han havde kun én Gud at bede til og én Konge at
bede for. 1663 tog D. Magistergraden, 1667 blev han
Provst. Han døde 10. Jan. 1685 efter at have været
3 Gange gift.

Ny kirkehist. Saml. I, 101 ff.
Wiberg, Alm. Præstehist. I, 384.

H. F. Rørdam.



Dorscheus, Hans Pedersen, 1661-1706, Præst,
Søn af foregaaende, blev født i Fredericia
26. April 1661. Han undervistes først i Kolding
Skole, senere i Skolen i sin Fødeby, hvorfra han
dimitteredes 1677. 3 Aar efter tog han Attestats og
s. A. Magistergraden. Han blev derefter Hovmester
for 2 Brødre Trolle og rejste udenlands med disse i
flere Aar; 1684 var han i Leiden. Senere rejste han
med 2 Brødre Skeel fra Birkelse og er atter i Leiden
1686. Efter Hjemkomsten aabnede der sig Virksomhed som
Præst for ham, i det han beskikkedes til Feltprovst
ved Auxiliærtropperne i Irland 1689-92. Han benyttede
Opholdet i England til at faa reorganiseret den
dansk-norske Menighed i London, og en af de 5
Feltpræster, Iver Brinck (III, 59), blev ved D.s
ivrige Bestræbelse ansat som dens Præst. Efter
endt Felttog tog han til Kolding for at varetage
Sognepræsteembedet, medens Mag. Anchersen var paa
Rejse med Kronprinsen som dennes Konfessionarius. 1693
ægtede han Anchersens ældste, 18aarige Datter
Dorothea, og da Svigerfaderen efter sin Hjemkomst
i Juni s. A. blev udnævnt til Biskop i Ribe, blev
D. samme Dag kaldet til hans Eftermand i Kolding. Men
snart maatte han igjen paa Rejse, da han blev udset
til at ledsage Kongens 20aarige Søn, Prins Christian,
til Italien som Rejsepræst og Konfessionarius; men
Prinsen døde allerede en Maaned efter Afrejsen i Ulm
af Kopper (Juni 1695). D. vendte tilbage til 
Kolding, men forflyttedes 1697 til Kjøbenhavn som
Sognepræst ved Helliggejstes Kirke; Aaret efter
ombyttede han dette Kald med Sognekaldet ved Frue
Kirke sammesteds, hvormed var forbundet Embedet som
Provst over Sokkelunds Herred. Kun 45 Aar gammel
døde han 19. Nov. 1706; hans Enke overlevede ham
i 34 Aar. 3 Sønner og 2 Svigersønner vare Præster;
blandt sidstnævnte Gerhard Treschow ved Trinitatis
Kirke i Kjøbenhavn. Af Skrifter har han kun ladet
trykke nogle akademiske Disputatser.

Moller, Cimbria lit. II.
Fyhn, Efterretn. om Kolding S. 81 f.

A. Jantzen.



Dose, Ernst Ulrik, o. 1656-1706, Deputeret for Finanserne.
Fortegnelsen over immatrikulerede
ved Leidens Universitet nævner 1688-89 den
32aarige «Holstener» D. som juridisk studerende
og Hovmester hos Grev Carl Ahlefeldt (d. 1722 som
Statholder i Slesvig og Holsten). Efter Hjemkomsten
traadte D. i Kronprins Frederiks Tjeneste, hos
hvem han blev Kasserer 1692 og Kammersekretær
1694. Fra 1693 fik D. en betydelig Indflydelse
paa Ledelsen af Kronprinsens Gods Jægerspris, og
da Dronning Louise 1701 fik Hørsholm, udfoldede
han ligeledes her megen Virksomhed. Efter hans
Forslag anlagdes Donse Krudtmølle 1704, og en
Plan, han lagde for Hovedgaardens Benyttelse,
roses som den største Velgjerning, der kunde
vises Godset, medens den samtidig var til ikke
mindre Fordel for Herskabet. D. blev Medlem af den
Kommission, for hvilken Udkastet til Forordningen
af 21. Febr. 1702 om Vorned-friheden forelagdes,
og fik 1701 en meget betroet Stilling i Statens
Tjeneste som Overkammersekretær og Deputeret for
Finanserne. Ogsaa her vare vistnok Sager vedrørende
Godsadministrationen hans vigtigste Omraade, og da
Jægerspris kort efter Frederik IV's Tronbestigelse
gik ind under Rentekammerets Bestyrelse, blev
Over-ledelsen deraf specielt lagt i hans Hænder. I
egne Forhold som i andres Tjeneste viste han
sig som en foretagsom og energisk Mand. Saaledes
erhvervede han 1704 Privilegium paa nogle store
Inddæmningsforetagender i Oldenborg og anlagde 1705
Moss Jærnværk i Norge. 25. Nov. 1706 døde han, og
hans Enke, Margrethe Elisabeth Mohr, ægtede 1708
sit Næstsøskendebarn, Kammerraad Ernst Fr. Pflug.

G. L. Grove.



Dowland, John, 1563-1626, Musiker.
Den berømte, i en af Sonetterne i Shakspeares «Passionate pilgrim»
forevigede Lutspiller J. D. var født i Westminster. En
Snes Aar gammel foretog han 
en større Kunst- og Studierejse i Frankrig, Tyskland
og Italien og tog efter sin Hjemkomst til England
Graden som «Bachelor of music» i Oxford 1588. Hans Ry
som en af de mest henrivende Virtuoser skaffede ham
1598 en ærefuld Ansættelse ved den musikelskende
Christian IV's Hof. Det foregaaende Aar havde han
tillige vakt Opsigt som Komponist ved Udgivelsen af
«The first book of songs or airs of 4 parts with
tableture for the lute», et Værk, der opnaaede en
i England hidtil ukjendt Popularitet, saa at der i
Aarene 1600-13 udkom 4 nye Udgaver deraf; og efter
at være knyttet til det danske Hof, der den Gang
jævnlig opholdt sig paa Kronborg, fortsatte han med
«The 2. book of songs or airs of 2, 4 and 5 parts»,
der udkom i London, men hvis Fortale er dateret
Helsingør 1. Juni 1600. Kongen belønnede ham efter
Udgivelsen af dette Værk med en anselig Pengegave og
skjænkede ham Aaret derpaa sit Kontrafej. 1603 fulgte
saa «The 3. and last book of songs or airs, newly
composed» ligeledes her fra Danmark, men publiceret
i London. Mod Slutningen af sidstnævnte Aar fik
D. Orlov for at gjøre en Rejse til England i sit
eget Ærende, og Hofregnskaberne oplyse, at han blev
borte «en langsommelig Tid længer, end kgl. Maj. ham
naadigst havde forløvet». I Dedikationen af et nyt
Værk til Christian IV's Søster Dronning Anna meddeler
han herom, at han havde indskibet sig for at vende
tilbage til Danmark, men paa Grund af Modvind blev
nødsaget til at overvintre i England. Dette nye
Værk, som han kaldte «Lachrymæ or 7 tears etc.»
(1605), var en Art Karakterstykker i Danseform for 5
Instrumenter. Ikke længe efter dets Udgivelse forlod
han Kongens Tjeneste, som han senere bebrejdede sig
at være indtraadt i, fordi han som Følge deraf var
bleven glemt i sit Fædreland. Han afgik i Febr. 1606
og vendte tilbage til England, hvor han 1612 udgav sit
sidste Værk: «A pilgrim's solace» og døde i 1626 som
Medlem af Hofmusikken. -- D.s mest produktive Periode
faldt sammen med hans Ophold i Danmark. Som Komponist
hørte han til den nationale engelske Skole, der
havde udviklet sig med de italienske Madrigalister
som Forbilleder og paa hans Tid naaede sin frodigste
Blomstring. Han havde i Venedig særlig sluttet sig
til Giovanni Croce og stod ligeledes i Forbindelse med
Luca Marenzio i Rom. Hans Sange, hvis Værd fortrinsvis
maa søges i deres melodiske Skjønhed, vidne om en
lyrisk Evne af utvivlsom Ægthed og besidde ofte en
indtagende, naturlig Ynde og Friskhed. De fik
derfor ikke blot ved deres Fremkomst en udstrakt
Udbredelse, men ere for en Del blevne optrykte i nyere
Tid saa vel i England som i Tyskland, og nogle af dem
have bevaret deres Popularitet lige indtil vore Dage.

Stephen, Dictionary of national biography XV.

V. C. Ravn.



Drachard, Bjørn, 1595-1667, Professor,
var født 12. Juli 1595 paa Dragsgaard (Bælum Sogn),
som ejedes af hans Fader, Søren. Efter at være bleven
Student tilbragte han 14 Aar paa Rejser i Udlandet
som Hovmester for forskjellige adelige Ynglinger;
saaledes finde vi ham 1621 immatrikuleret i Leiden
som theologisk studerende og som Hovmester for Henrik
Thott (til Boltinggaard). Efter sin Hjemkomst tog
han 1631 Magistergraden og blev samme Aar udnævnt
til Professor i de orientalske Sprog ved Akademiet i
Sorø, i hvilken Stilling han virkede til Akademiets
Ophør 1665; han døde i Sorø 23. Avg. 1667. D. har
ikke efterladt noget litterært Arbejde. Han
havde jævnlig fyrstelige Personer i Huset. Til
Ole Worm, der var besvogret med ham, ses han at
have staaet i meget venskabeligt Forhold. D. ægtede
4. Avg. 1633 Christiane, Datter af den kongl. Livlæge,
Dr. med. Mads Jacobsen (Matthias Jacobæus).

Tauber, Udsigt over Sorøe Academies Forfatn. S. 45. xxviii.
Thura, Idea hist. lit. Dan. S. 208.
Dänische Bibi. III, 173 f.

G. L. Wad.



Drachardt, Christian Lauritzen, 1709-78, Missionær,
Søn af Kjøbmand Lauritz D. og Marie f. Hoystrup,
blev født i Skjelskør i Juni 1709. 1731 blev han
immatrikuleret ved Kjøbenhavns Universitet, og 1735
underkastede han sig den theologiske Embedsprøve
med et maadeligt Resultat. Senere kom han ind paa
det grønlandske Seminarium, som Hans Egede efter
sin Hjemkomst forestod; men Egede fandt kun D. lidet
skikket til at være Missionær, dels fordi D. havde
vanskeligt ved at lære Sprog, dels fordi han som Følge
af Pietismens Paavirkning var ligegyldig over for den
rene lutherske Lære. Det lykkedes imidlertid D. 1739
at komme til Grønland som Missionær, men den svage og
i kirkelig Henseende lidet udviklede Mand kom snart
aldeles i Herrnhuternes Ledebaand. Ligesom disse søgte
han at samle saa mange af de kristnede Grønlændere
som muligt paa et Sted, og ogsaa han begyndte, som
de herrnhutiske Missionærer, ved Daaben at kræve et
Løfte om at blive ved Kolonien. Derved kom han i Strid
med sin Medarbejder Sylow, og da Missionskollegiet
stillede sig paa hans Side, vovede han endog at kalde
Egede og hans Venner 
uigjenfødte og uduelige Mennesker. I et Brev til Professor Erik 
Pontoppidan (1743) klagede han over, at Egedes Undervisningsmaade 
«ej stemmede med Apostlenes gamle Methode, de havde 
brugt mod Hedningerne i Rom, Korinth og andensteds», og 
samtidig knyttede han sig nøjere til Herrnhuterne. Han bad Zinzendorf 
sende sig en Søster fra Herrnhut til Hustru og skriftede for
Herrnhutismens Leder, at, medens han tidligere havde set mest 
paa Fromhed og ydre Ærbarhed, længtes han nu kun efter at 
forenes med «sin søde Jesum og hans Lemmer og sande Menighed 
her i Verden». Zinzendorf sendte Rosina Thiemin til Godthaab, 
og hende ægtede D. da 6. Avg. 1745. Derved kom han i endnu 
nærmere Forbindelse med Herrnhutismen, og hans Menighed og 
Godthaab smeltede mere og mere sammen med den herrnhutiske 
Kreds i Ny Herrnhut. Efter sin Hustrus Død (1. Jan. 1751) vendte 
D. imidlertid tilbage til Danmark; men efter et kort Ophold der 
gik han til Herrnhut, hvor man ønskede hans Medarbejde til
Missionen paa Labrador. Livet i Herrnhut tiltalte D. saa meget, at 
han slog sig til Ro der i 14 Aar, i hvilke han, ofte kummerlig 
nok, ernærede sig som Maler. Men da Herrnhuterne 1765 paa ny 
optoge Missionen paa Labrador, rejste D. der over sammen med 
Jyden Jens Haven. Efter nogle Maaneders Forløb vendte han dog 
atter tilbage til Evropa og boede i 5 Aar i Fullnec i Yorkshire.
1770 giftede han sig paa ny, og efter et kortere Besøg paa Labrador
1771 tog han fast Bolig blandt Eskimoerne der til sin Død (1778). 
Baade i Grønland og paa Labrador mindedes de indfødte længe 
«den lille Præst», der med saa stor Nidkjærhed havde forkyndt
dem Evangeliet.

D. Cranz, Hist. von Groenland II (Barby 1768). 
H.M.Fenger, Bidrag til H. Egedes og den grønlandske Missions Hist. 1721-60. 
A. G. Rudelbach, Christelig Biographie I. 
Vita-Protokollen i Sjællands Bispearkiv.

Fr. Nielsen.



Drachmann, Anders Bjørn (kaldet Asbjørn), f. 1860, Filolog. 
Han er en Søn af ndfr. nævnte Professor A. G. D. i dennes andet 
Ægteskab og fødtes i Kjøbenhavn 27. Febr. 1860. I 1877 blev han 
Student fra Metropolitanskolen (m. Udm.), studerede derefter særlig 
Græsk og Latin, dels ved Kjøbenhavns Universitet, dels i Tyskland, 
og tog 1884 Skoleembedsexamen med Græsk til Hovedfag. 1885 
vandt han Accessit for Besvarelsen af Universitetets Prisopgave i 
klassisk Filologi; en Del af dette dygtige Arbejde («de manumissione 
servorum apud Græcos») er optaget i «Nord. Tidsskr. f. 
Filol.» (N. R. VIII). 1887 konkurrerede han til Posten som 
Professor i Latin ved Universitetet i Christiania og skrev i den 
Anledning to Skrifter: «Guderne hos Virgil», som indeholder særdeles
interessante Undersøgelser om Æneidens Komposition, og: «Catuls 
Digtning». Efter at have holdt sine Prøveforelæsninger i Christiania 
blev han af Flertallet i det nedsatte Bedømmelsesudvalg indstillet 
til at erholde Professorposten; men den norske Regering foretrak 
desuagtet hans Medbejler, Nordmanden L. B. Stenersen. Siden har 
D. virket som Lærer ved flere kjøbenhavnske Skoler; navnlig har 
han fra Begyndelsen af 1889 været Medbestyrer af Frøken N. Zahles
Artiumskursus for Damer. Han ægtede 5. Nov. 1887 Ellen Sophie 
Bentzon, Datter af Oberstlieutenant M. F. L. B. og Caroline 
Frederikke Emilie f. Bang.

M. Cl. Gertz.



Drachmann, Anders Georg, 1810-92, Læge. 
Han blev født i Kjøbenhavn 22. Nov. 1810 som en Søn af Tømmermester
Matthias D. og Louise Christiane f. Kobiersky. Udgaaet
af Barberstuen kastede han sig ivrig over kirurgiske
Studier, blev 1831 Underkirurg i Søetaten og tog
1836 kirurgisk Examen, ligesom 1839 den nyoprettede
kombinerede Lægeexamen; 1842 blev han fast ansat
i Søetaten, 1845 Læge ved Langgaards orthopædiske
Institut. I den første slesvigske Krig var han
Overskibslæge, 1853 Koleralæge i Kjøbenhavn. 1859
grundede han det første Institut for medicinsk
Gymnastik i Kjøbenhavn, 1860 fik han Professortitelen,
under Krigen 1864 fungerede han som Overlæge ved et 
Lasaret i Kjøbenhavn, 1865 overtog han, indtil 1873 
sammen med J. Schiødte, derefter alene, Ledelsen
af et nyoprettet Institut for medicinsk og
orthopædisk Gymnastik i Kjøbenhavn. Ogsaa for
den romerske Badeanstalts Oprettelse i Kjøbenhavn
var han en af Hovedmændene. For Orthopædien
og de dertil sig sluttende Omraader af Kirurgien
har han virket ikke blot praktisk, men ogsaa paa 
fremragende Maade litterært, ligesom hans energiske 
Aand der fra førtes videre til en mere omfattende 
hygiejnisk Virken, særlig for Reformer i Skolernes 
Sundhedspleje og i det hele for Børnenes sundhedsmæssige
Udvikling; 1886 udgav han sammen med A. Hertel en 
populær Haandbog i Sundhedslære. Som Anerkjendelse 
af hans videnskabelige Fortjenester blev han Æresdoktor 
ved Upsala Universitets Jubelfest i 1877. Fra 1884 har han
privatiseret i Fredensborg. -- d. 2. Juli 1892. 
Gift 1. (1844) med Vilhelmine Marie f. Stæhr, Datter af  
Hørkræmmer i Kjøbenhavn Hans Jørgen Henning S.,
2. (1859) med Clara Josephine f. Sørensen, Datter af
Rebslager i Hjørring Ferdinand S.

Smith og Bladt, Den danske Lægestand, 5. Udg.
Erslew, Forf. Lex.

Jul. Petersen.



Drachmann, Holger Henrik Herholdt, f. 1846, Digter. 
Holger D. er født i Kjøbenhavn
9. Okt. 1846. Hans Fader, ovfr. nævnte A. G. D., var
da Underlæge i Søetaten; han var eneste Dreng af 5
Helsøskende. Tidlig vaktes hans Kjærlighed til Sølivet
ved Ture med Faderen til Vagtskib og Forter, og af
den gamle Kvartermester paa Trekroner lærte Drengen
at takle Skibe, skraa Tobak osv. Det blev bestemt,
at han skulde være Søkadet, og han sattes foreløbig i
Mariboes Skole, hvor der herskede stor Frihed ligesom
i hans tidlig moderløse Hjem. Imidlertid bestemte
Faderen sig om: Drengen skulde studere og gik --
igjennem v. Westens Institut -- over til 
Metropolitanskolen, fra hvilken han i
1865 dimitteredes. I Skolen havde Kristian Arentzen
stor Indflydelse paa ham, og han traf i dennes
Hjem flere Mænd, der senere udmærkede sig i Litteratur 
og Politik (Schandorph, Høffding, Hørup osv.). 
I det sidste Skoleaar havde D. besøgt Prof. Helsteds 
Forberedelsesskole til Akademiet, fordi Evne og Lyst 
til Malerkunsten havde vist sig.

En Rejse til Skotland, Spanien og Sicilien afbrød
denne Vaklen mellem Kunst og Videnskab. Under sit
halvaarige Ophold paa Sicilien (1867) optraadte
han første Gang som Forfatter med en Rejseskitse
til «Fra alle Lande» (senere trykt i «Med Kul og
Kridt»). Hjemkommen begyndte han nu for Alvor paa
Akademiet og udstillede samtidig Marinebilleder,
der -- ligesom senere hans Poesi -- udmærkede sig ved
Friskhed, improvisatorisk Gjengivelse -- helst af det
bevægede Hav -- med Improvisationens Fortrin og Mangler.
Han konkurrerede til den Neuhausenske Medaille, 
indstilledes, men fik den ikke paa Grund af sine
radikale Anskuelser. I den daværende oppositionelle
Elevskole var D. Sjælen, og Kammeraterne sang
gladelig hans Viser uden at ane den kommende litterære 
Stormand i den rimsmeddende Marinemaler.

Fornærmet tog D. nu til London, hvor han i
Soho-square oplevede det krigerske Vendepunkts-Aar 
(1870) under trykkede Forhold blandt
kommunistiske Flygtninger. Pludselig fik han et Par
Bestillinger og besluttede nu at slaa sig ned der
som Marinemaler. Imidlertid havde hans Pen ikke været
helt ledig (Korrespondent for «Dagbladet»). Det var
paa den Tid, at Vilhelm 
Møllers Tidsskrift «Nyt dansk Maanedsskrift» samlede den 
kommende litterære Generation om sig, og Side om Side med 
fremtidige Kolleger som Brødrene Brandes, Schandorph og Jacobsen 
skrev D. - karakteristisk nok først ligesom hine halvvidenskabelig 
-- nogle fortrinlige Artikler, der ofte lade ane en første Rangs 
Pen: «Om det danske Sømaleri» og «Om de senere Svingninger 
i dansk Malerkunst», i hvilken sidste han skarpt og vittig, men 
ikke uretfærdig bekæmper den indskrænket nationale Høyenske 
Skole og spotter over «Begrebet det nordiske, der nu nærmere 
var blevet bestemt ved Begrebet ny-hollandsk». Hans engelske
Rejsebilleder (sammesteds) ere allerede betydelig mere 
Drachmannske end de foregaaende sicilianske. Medens han nu under 
et Ophold i Hjemmet boede paa Borchs Kollegium, fik han en Dag 
Besøg af Georg Brandes, der vilde sige ham en vel fortjent 
Kompliment for Artiklerne. Han læste sit Digt «Engelske Socialister»
for den skarpsynede Kritiker, og dennes Udbrud: «Men De er jo 
Digter!» gav Stødet til en Produktion, hvis Frodighed vor Litteratur 
ikke har set Mage til.

Det var da ogsaa dette Digt og dets revolutionære Slægtninger, 
som væsentlig gave Digtsamlingen dens Præg, D.s egentlige 
Debut («Digte» 1872), thi den tidligere i samme Aar udkomne Bog 
«Med Kul og Kridt» indeholdt foruden de allerede trykte 
Rejsebilleder kun et Par mindre betydelige Skitser. Foruden dette 
opsigtvækkende Element og flere ganske umodne Produkter indeholdt 
Samlingen enkelte Smaadigte, der lode ane den kommende store 
Stemnings-Lyriker, og Strofer, der allerede tilhørte den begyndende
Mester. -- Da Samlingen udkom, var Digteren gift med Vilhelmine 
Charlotte f. Erichsen, Datter af Kancelliraad, Avditør E. Der var 
nu ikke længer Tale om at nedsætte sig i England som Maler; 
dog maatte endnu længe Penselen gaa Pennen til Haande for at 
skaffe det daglige Brød, ofte besværlig nok, og i disse 
Ægteskabsaar syntes hans lige begyndte digteriske Produktion at staa i 
Stampe. De danne en næsten 2aarig Pavse -- den eneste -- i 
Opusrækkens Aarstal.

I Efteraaret 1874, samme Aar, som hans Ægteskab 
ophævedes, gjorde D. med «I Storm og Stille» et betydeligt Skridt 
frem som Fortæller -- rettere endnu Skildrer -- og Aaret efter 
med «Dæmpede Melodier», der slog hans Anseelse som Digter 
fast, et endnu større, snarere som Versifikator end som Lyriker. 
I Grunden staar denne Samling under Forgængeren; «Misericordia»
er et kraftigt Digt, men rækker ikke «King Mob». Den 
allerstørste Del af Bogen bestaar af fortællende Digte, en 
underordnet Halvgenre, hvis Betydning her væsentlig var at udvikle 
D.s Herredømme over Sproget, give hans Diktion rigere Farver, 
hans Vers friere og større Bevægelse. Men endnu er kun «Manéren» 
færdig, og dens Mangler staa i fuld Blomst, medens man næppe
aner, i hvilken Skjønhed dette vilde Flor skulde kulminere. D. 
synes endnu at have en uendelig Vej til Fuldendthed som Lyriker,
-- han tilbagelagde den i et Spring.

For tredje Gang rejste den urolige Digter udenlands. Vinteren 
1875-76 tilbragte han i München, hvor han omgikkes Henrik Ibsen 
og skrev sin første større Komposition, Romanen «En overkomplet», 
der er paavirket af Turgenjews «Den første Kjærlighed», et Novellesujet, 
intet Romanstof. En Aften, da han efter Sædvane havde 
skrevet fra Gry til Mørkning, overværede han i Theatret en 
Opførelse af «Sakuntala» og skrev i en Mellemakt paa Bagsiden af 
en Theaterseddel sit bekjendte Digt, der overlevede Romanen, som 
det blev puttet ind i. Det er typisk for en Række af D.s Digte
-- spredte gjennem hans hele Produktion -- hans bedste; deres 
betagende Virkning beror paa en i vor og i de fleste Litteraturer 
enestaaende Evne til at gribe skabende paa Stemningen som 
saadan, inden den endnu har materialiseret sig til Begreb og Tanke,
-- meddele den umiddelbart; de ere, om man vil, uforstaaelige, 
men uimodstaaelige. I Venedig (Foraaret 1876) skrev han i Løbet 
af en Uge alle de venetianske Digte (maaske hans ypperste) og 
sin bedste Novelle, «To Skud», og gjorde endda en Afstikker til 
de ved Petrarch og Shelley klassiske euganeiske Høje; til Petrarch 
sparkede han, med Shelley kappedes han. Allerede løftede 
hans Trækfuglenatur Vingerne til en Ægypten-Fart, da Sygdom 
fængslede ham i Florents; han laa for Døden, læste sin Nekrolog, 
reddedes af en engelsk Læge, tog hjem og skrev om Sommeren i 
Esrom-Egnen «Sange ved Havet» og «Tannhäuser» (udk. 1877), en 
større Fortælling, der ligesom den mindre «To i Venedig» kun 
var en foreløbig Skal om lyriske Perler. Den sidste Novelle blev 
ligesom «To Skud», «Najaden» og «Dædalus» offentliggjort i «Det 
19. Aarhundrede» (samlede i «Ungt Blod», 1876). Hermed forlader 
han Novellen for at skrive mindre komponerede Studier, som 
laa bedre for hans Ejendommeligheder, og af hvilke mange Billeder 
fra Fiskerlejer og Søfarter ville kappes med hans Lyrik om at 
bevare hans Navn.
En Række Saadanne Skitser (senere saa bekjendte under 
Titelen «Paa Sømands Tro og Love», udk. 1878) blev til under et 
længere Ophold i Udlandet 1877-78 (Paris og London), fra hvilket 
han gjorde en Afstikker hjem, der førte ham til Sønderjylland. 
Paa et kjøbenhavnsk Hotel skrev han derpaa «Derovre fra Grænsen» 
i 3 Døgn, uden Sammenligning hans populæreste Bog; 
Tilblivelsen forklarer Karakteren: en begejstret, improvisatorisk Tale, 
gjort paa et flygtigt Indtryk; dens Fortrin ere heri, dens Fejl 
ikke. Gjennemstuderet eller improviseret -- det har intet at sige 
over for Spørgsmaalet om det rette Synspunkt, -- den alvorlige
historiske Sandhed, som peger fremad og tilbage, og denne savnes. 
Intet er her sagt af, hvad en overlegen Aand i denne Sag havde 
at sige sit Folk. Dette er ingen æsthetisk Indvending -- tvært 
imod, naar D.s musikalske Reservation i Sønderborg brød Stemningen
der, saa kunde en politisk Reservation ikke undgaa at
skade Bogens Stemning, og just den er dens Styrke, som 
overmander Kritikken. Men D. træder ikke her op blot som Digter 
og staar derfor ikke blot for Æsthetikkens Domstol.

«Derovre fra Grænsen» var den bedste Prosa, D. endnu 
havde skrevet; næsten samtidig kom i «Sange ved Havet» (1877) 
hans bedste Vers (navnlig de venetianske Digte). De fleste Digte 
i «Ranker og Roser» (1879) vare allerede trykte, og den usædvanlig 
voluminøse «Ungdom i Digt og Sang» (s. A.) omfatter den samme
Aarrække og føjer til sidst endnu en ny Række «Sange ved Havet» 
til (deriblandt et Par af de ypperste og et Par af de ringeste). 
Disse 3 Samlinger udgjøre da i Virkeligheden én eneste, der 
omfatter D.s klassiske Tid og danner den højeste Tinde i nordisk
Lyrik. En saa bredlinjet Melodiføring i Rythmen, en saadan 
Frihed i Bevægelsen, der magtede baade det stærkeste og det 
sarteste, en saa overlegen sproglig Virtuositet, der har Udtryk for 
den stofligste Skildring og den mest ætheriske Stemningsmusik,
havde endnu ikke aabenbaret sig i vort Sprog og er med 
Undtagelse af den engelske Lyrik vistnok ikke hørt i noget moderne 
Sprog. Og det centrale i denne Kunst er som en Naturkraft, 
der taler direkte til Naturen i os: denne «farende Svend» kunde 
synge saa meningsløst skjønt som en Nattergal, og hans Fedel 
havde det uskolede Zigeunerstrøg, der faar alt Blod til at danse. 
Men Reversen mangler ikke: D. har vittig i sin «Esther» ladet 
Raadmanden sige: «Stiftamtmanden er højere end Stilen», -- 
maatte han snart med samme Ironi kunne se paa den Sætning, 
der staar imellem Linierne paa det meste af, hvad han skriver: 
«Holger D. er højere end Stilen», -- thi Stilen er kun Menneskets 
Selvfornægtelse over for Værkets Stemning. Naturligvis maa Lyrikken 
lide mest under hin Sætning; i Snesevis kunne de Digte tælles, der 
ødelægges ved et Udtryk, som skurrer i Stilen: smaa Saar ofte, 
men dødelige.

Endnu et Par Aar tilbragte D. i Udlandet (Frankrig 1878: 
«Prinsessen», Hamborg, Vinter 1879: «Paul og Virginie»). I 
Foraaret 1879 ægtede han Emmy Culmsee (f. 1854, Fader: 
Papirfabrikant C.) og tilbragte Hvedebrødsdagene paa Skagen, hvorfra
Motivet til «Lars Kruse» (udk. Jul s. A.), som indeholder noget af 
hans bedste Prosa, og paa Samsø, hvor Oversættelsen af Byrons 
«Don Juan» begyndtes, et mesterligt Arbejde, som er en af D.s
blivende Fortjenester af dansk Litteratur. Vinteren tilbragtes i 
Kjøbenhavn, hvor Æventyrdigtet «Østen for Sol og vesten for 
Maane» blev til, D.s bedste Bog; havde dens friske og fantasifulde 
Forgængerske, «Prinsessen og det halve Kongerige», ingen Idé, saa
fik denne til Gjengjæld en, der var lidt for massiv: Kvindens 
Opdragelse gjennem Kjærlighed og Arbejde, -- den lidt pædagogiske 
Slutning af Digtet staar ikke paa Højde med Begyndelsens 
fortryllende Poesi. Kjed af Hovedstaden opslog Digteren nu sine 
Pavluner i Vedbæk (Taarnhøj, Foraar 1880 til Efteraar 1881), hvorfra
«hans Pegasus afgræssede Fiskerlejerne» nord paa indtil Sletten 
(«Vangaa»), -- «Vildt og tæmmet» (1881), af hvilken dog det 
ypperste Stykke, «Syndflodssagn», var skrevet tidligere, i Ditmarsken. 
«Vandenes Datter» (s. A.) er i sin prægtige Begyndelse stilistisk
stærkt beslægtet med hint lille Mesterværk, men det er ikke 
lykkedes at faa den idealistiske Sagnskikkelse bragt frem i 
Fortællingens Plan. «Tordenskjold» (1880) var en Fortsættelse af 
«Krigsbillederne» i «Dæmpede Melodier», men hæver sig højt over dem,
skjønt det ikke kunde blive det nationale Epos, der tilstræbtes; et 
Digt som «Paa Kanoner og Pokaler» er et ægte Drachmannsk 
Bravourstykke,  og «Carl XII's Skygge» er mere. Oversættelsen af 
«Don Juan» gik jævnsides disse Værker med utrættelig Flid og 
ukølnet Kjærlighed til Opgaven. Disse Aar vare maaske Digterens 
lykkeligste, han syntes at være kommen til Ro og Klarhed, 
Polemikken mod det bestaaende var endt, Polemikken mod det 
nedbrydende begyndte. Fra Hjemmets faste Borg ved Arnens 
Alter rejste han sig mod, hvad han nu ansaa for blot negative 
Litteraturstrømninger. Først lyrisk i «Gamle Guder og nye» (af «Svend 
Trøst», Jul 1881). Skjønt denne Samling i «Vor Moders Saga» har 
herlige Brudstykker, af hvilke det sidste er det mest storstilede, D. 
har skrevet, staar den ikke paa Højde med de foregaaende 
Samlinger: de reflekterende Digte ere hverken tilstrækkelig Reflexion 
eller Poesi, hans Hang til det mystiske og taagede, hans Laden det 
bero ved paa Rythmebuer at spænde Ordbroer over Meningens 
Kløfter breder sig her ofte paa en betænkelig Maade («Natten»),
over for kunstneriske Højdepunkter staar der Steder, hvor Tilbagegang 
i Versebehandlingen er kjendelig (f. Ex. det metrisk uheldige 
«Hævd dig»).

Vinteren 1882 tilbragtes i Holland og Belgien og bragte 
fortræffelige «Rejsebilleder» («Brevet om Jan Steen»), medens den 
ubetydelige dramatiske Debut «Puppe og Sommerfugl» skaffede 
ham Foden inden for Theatret, hvor næste Aar «Strandby Folk», 
bygget over et Par af hans gamle Motiver (af hvilke et udnyttedes
for tredje Gang), gjorde delvis fortjent Lykke. Samme Aar bragte 
hans «Ostende-Brügge» («Skyggebilleder»), hvori han paa Prosa 
gjorde op med den litterære Radikalisme uden helt at overbevise 
eller virkelig oplyse; han stiller sig egentlig kun paa det snævreste
folkelig-nationale Standpunkt over for «Evropæerne» og bestemmer 
Begrebet «dansk Bevægelse» nærmere ved Begrebet «ny-hollandsk 
Bevægelse». Hertil sluttede sig i Foraaret 1884 Digtsamlingen 
«Dybe Strænge», der staar miledybt under alle foregaaende: her 
triumfere Smag- og Stilløshederne, og faa ere de ægte digteriske
Glimt.

D. havde imidlertid trukket sig bort fra Hovedstadslivet, men 
efter at have tilbragt et Aars Tid i Roskilde længtes han længer 
bort; halvandet Aar rejste han med sin Familie i Tyskland og 
Italien, i Tarvis (Kärnten) skrev han Æventyrkomedien «Der var 
en Gang» (1885), lidet anende, at han skabte sin store 
Theater-Succes. Uden at høre til hans betydeligere Digtninger havde den 
poetiske Fortrin nok til at fortjene sin Lykke, om end denne lige
saa meget skyldtes scenisk Pragt, livlig Musik (Lange-Müller), vakte 
patriotiske Følelser og andet Udenværk. Motiverne vare «Kong 
Drosselnæb» og Andersens Svinedreng, Ideen en Variation af den 
i «Østen for Sol»: Kvindens Opdragelse til Hustru. Midlerne ere 
plumpere, men det gjaldt jo ogsaa om at faa noget dygtigt ud af 
en uartig Prinsesse, ikke af et naivt Almuesbarn. Naar nogle paa 
Kvindeværdighedens Vegne have taget Forargelse heraf, saa er 
dette en temmelig komisk Misforstaaelse. «Alkibiades» (1886)
stilede højere -- indtil Tragedien, men kunde af flere Grunde 
ikke lykkes. Hvert Øjeblik river en Stilløshed os ud af 
Stemningen -- blot et Ord som «Chef» er nok til at ødelægge en 
Scene --, der savnes Selvsyn eller det Studium, som kan erstatte 
det (Schillers «Wilhelm Tell»): aldrig har den attiske Slette været 
fed, endsige lignet «en Bondepiges brede Smil»; først og sidst, 
det er ikke blevet en dramatisk Organisme, og endelig: der menes 
noget andet, end der siges, og dette føles, -- der tales om Attikas 
Athen og menes «Nordens». Allerede i Efteraaret 1884 havde D. 
i «Morgenbladet» offentliggjort Begyndelsen af en Kunstner-Roman, 
der trættede ved en udsvømmende Svada og en Polemik med 
Modernismens Mænd, bag ved hvilken der ikke øjnedes noget virkeligt
Hvilepunkt. Selve Romanen «Med den brede Pensel» falder 
fra hinanden som Fortælling, men indeholder ganske fortrinlige 
Brudstykker, som nærmest høre ind under Rejsebilleder og 
Kunstbreve. Men endnu svagere end Kompositionsevnen rører 
Skaberkraften sig, og nogen mindre individualiseret Skikkelse end
Heltinden havde D. ikke frembragt; Prosaen viser intet Fremskridt, 
tvært imod, den har mange af sine Fortrin, men alle sine Mangler.

Ligesom ved en tidligere Udenlandsrejse havde D. fra denne 
gjort et Besøg hjemme, og han forsøgte nu at gjentage «Derovre 
fra» i «Danmark leve» (1885), prædikende Forlig for de stridende 
politiske Partier med Sønderjylland til Baggrund og 
Skamlingsbanken -- for Dybbøl Bjærg -- til Prædikestol. Forsøget 
mislykkedes; trods det prægtige Paafund med hans allegoriske 
Rejseselskab falder Bogen mat ud. Det skulde her se ud, som stod 
han upartisk over Fraktionerne, men i Virkeligheden markerede
Bogen hans Overgang til Højre. Hjemkommen blev han de 
ministerielle Festers Sanger og Ridder af Danebrog. Han havde 
debuteret som «Socialisternes» Digter; 11 Aar senere var han naaet 
til at prise de besiddendes brede Lag og true med, at Borgerskabet
skulde «jorde Mobben under Gadens Stene», -- nu var han hos 
Godsejerne. Lidet af dette bør tilskrives «Klogskab»; hans 
uendelig sammensatte Natur havde alle disse Samfundslag i sig og 
maatte vexelvis sympathisere med dem. Han er af Afstamning 
Borger, af Naturel halvt en Renæssancetidens Adelsmand, halvt 
en Nutidsproletar, -- helt er han Kunstner.

Endnu en Gang hævede D.s Poesi sig til sin fulde Højde: 
«To dramatiske Digte» (Foraar 1888). I «Esther» ere Motiver 
fra «Vandenes Datter» og «Syndflodssagn» indpodede paa Stammen
af et Baumbachsk Æventyr, og er Frugten ikke nærende, saa er 
den dog berusende. Mystikken er hverken dyb eller klar; men 
der er en ubrudt Stemning, en samlet Farvetone over det hele 
som i intet andet af hans Værker. Modsætningen mellem Gotfred
Springforbi og Kurt, de to kunstneriske Grundtyper, de to 
Elementer i D.s egen Kunstnersjæl, har evig Gyldighed og er for 
den ene Parts Vedkommende i alt Fald -- Gotfreds -- glimrende 
udtrykt. At det, understøttet af Prof. Hornemanns fortrinlige Musik,
maa kunne virke paa Scenen, synes utvivlsomt, men Dagmartheatret 
magtede ikke Opgaven. Rent kunstnerisk set staar «Tyrkisk 
Rococo» fuldt saa højt. De lange melodiske Vers bølge og gløde 
med exotisk Skjønhed, Sanselighedens Kultus er adlet ved et 
storstilet Udtryk, aldrig maaske har «Kjødets Evangelium» inspireret 
en saadan Højsang. De indsprængte Digte have en let og sikker 
Lokaltone, de kunde staa blandt Hugos «Les orientales»; «Og jeg 
vil gaa i Tavernen hen» opvejer alene hele Bøger af andre, ogsaa 
enkelte af D.s, maaske selve hans næste orientalske Udflugt,
Æventyrdramet «Tusend og en Nat». Der er ganske vist noget 
dybsindigt i den Modsætning, at Helten er dyrisk som Menneske, og 
at han, da han er tryllet i Dyreskikkelse, har faaet sand menneskelig 
Aand af den Kjærlighed, som han bøder for, og det er et rigtigt
Greb af D., fra Kvindens Opdragelse i Kjærlighed og til den, at 
vende sig til Mandens; der er visselig lyrisk Pragt, ægte Pathos 
og livfulde Scener, men det hele bliver dog intet Drama, og selv 
som Digtning bevæger det os ikke dybt, det staar lidt fjærnt,
og den fremmede Tone er næppe holdt saaledes, at den illuderer 
eller giver tilstrækkelig Stemning. Endelig i Digtcyklen «Suleima» 
sænker hans «vest-østlige Divan» sig under D.s Niveau; det er -- 
bortset fra et Par Digte -- mat baade i Tanker og i Form og lidet
tiltalende af Indhold. Samlingen, hvori Cyklen findes, og 
som D. med ubegribelig Kritikløshed har døbt med den Heineske 
Titel «Sangenes Bog» (Jul 1889), indeholder i øvrigt enkelte 
prægtige Digte, de fleste dog i en Tonart, som han har behandlet 
friskere før, og som kan udtværes: den Gotfred Springforbi'ske.

Men D.s Fremtidsmuligheder ligge i Kurt, ikke længer i 
Gotfred Springforbi.

Karl Gjellerup.



Drakenberg, Christen Jacobsen, 1626-1772, 
i sin Tid meget i Folkemunde paa Grund af sin fænomenale Alder og sit bevægede 
Liv, fødtes 18. Nov. 1626, døde 9. Okt. 1772 og levede altsaa under 
7 Konger. Hans Fødested var Gaarden Blomsholm
i Baahus Len, hans Forældre Kapitajn Jacob D. og
Margrethe Lisbeth Juul. Fra sit 13. Aar fór han til
Søs, snart til Orlogs, hvor han som Underofficer,
til sidst Højbaadsmand, deltog i Frederik III's,
Christian V's og Frederik IV's Krige mod Sverige,
snart til Koffardis under mange forskjellige Nationers
Flag. 1694 blev D. fanget af algierske Sørøvere
og solgt som Slave, hvorefter han maatte trælle
i 15 Aar i Tripolis, paa Cypern og i Aleppo, før
det lykkedes ham at desertere. Efter Hjemkomsten
tog den 84aarige Mand atter aktiv Tjeneste
til Søs i Krigen mod Svenskerne. Sine sidste
Leveaar tilbragte han hos forskjellige Velyndere,
bl. a. Grev Fr. Danneskjold-Samsøe, i hvis Palais
han 24. Okt. 1737, 111 Aar gammel, holdt Bryllup men en
60aarig Skipperenke, Maren Larsen, f. Bagge, der døde
faa Aar efter. 130 Aar gammel friede han til flere,
dog uden Held. 16 Aar senere døde han i Aarhus, i
hvis Domkirke hans mumieagtige Lig mange Aar efter
var at se i uforraadnet Tilstand. Af Helbred var
han kraftig og haardfør, af Sind meget heftig. Hans
Livsførelse var ingenlunde ulastelig; dog siger hans
Levnedsbeskrivelse, at han fra 1767 -- da han var 141
Aar -- skal have ført et «meget skikkeligt» Levned.

Drakenbergs Levnets Beskrivelse og Ligprædiken, Viborg 1774.
Neues Kielisches Mag. I. Wolff, Journ. f. Pol.,
Natur- og Menneske-Kundsk. 1825, III.

G. Z. Grove.



Dreier (Drejer), jvfr. Dreyer.



Drejer, Abraham, 1671-1736, Lagmand, Berghauptmand,
Søn af nedennævnte Lagmand Peter D., er født i
Throndhjem 11. Dec. 1671, blev Overbergamtsforvalter
nordenfjælds og succederede 1703 sin Fader som Lagmand
i Throndhjem, efter at han fra 1697 havde været ham
adjungeret som Vicelagmand. 1711 blev han Justitsraad,
1721 Bergraad ved de nordenfjældske Bjergværker,
1731 tillige Berghauptmand nordenfjælds (den første i
denne Egenskab) og Etatsraad. Han døde 4. Aug. 1736
og blev begravet i Throndhjems Domkirke. D. var
en meget formuende Mand, der ejede et betydeligt
Jordegods nordenfjælds, hvoriblandt Bielkernes gamle
Gaard Østraat paa Ørlandet, som han solgte kort før
sin Død, samt Rotvold, Dyre, Kirkeseter, Rønningen,
hvor han en Tid lang boede, og mere Gods paa Strinden
og i Orkedalen; han var ogsaa Participant i Kvikne
og Røros Kobberværker, hvor hans Virksomhed omtales
med Ros. Til milde Stiftelser og fattige i Throndhjem
har han ved Testamente skjænket 4000 Rdl. Siden 
9. Juni 1712 levede han i et barnløst Ægteskab med
Karen f. Tønder, f. 11. Dec. 1661 d. 7. Juli 1735,
en Datter af Ole Christophersen T., Sognepræst
til vor Frue Kirke og Stiftsprovst i Throndhjem,
og Maren Jørgensdatter Skjeldrup. Karen T. var Enke
efter Jens Hansen Collin, Bergassessor og Inspektør
over Kommercien og Kobbertienden (d. 1708), med hvem
hun havde haft 12 Børn.

N. Nicolaysen, Norske Stiftelser III, 892.
Illustr. Nyhedsblad 1860, Nr. 9.

H. J. Huitfeldt-Kaas.



Drejer, Carl Peter Frederik, 1808-71, Politiker,
født 3. Marts 1808 i Eveldrup Præstegaard nær ved
Hobro, Søn af Præst Niels D. (f. 1768 d. 1844)
og Thomasine Nicol. f. Reutze (f. 1775 d. 1847)
samt Broder til ndfr. nævnte Ove og Salomon D., var
1823-27 Skriver paa Lysgaard og Hids Herreders Kontor
og tog 1828 dansk juridisk Examen. Han var derefter
1829-33 Fuldmægtig hos Byfogden i Skive og 1834-42
Godsforvalter paa Lundbygaard og Oremandsgaard. Her
gjorde han Bekjendtskab med sin nedennævnte Hustru
og fik med hende Midler til at kjøbe Glostrupgaard
i Nærheden af Nakskov, som han ejede 1842-70. I
Sept. 1850 valgtes D. til Landstingsmand og beholdt
sit Sæde indtil Grundlovens Ændring 1866; han indtog
en ret anselig Stilling paa Tinge som nationalliberal
(stemte i April 1853 imod Arvefølgeloven), dog
hældende til venstre Side, og valgtes 1856 af
Landstinget til Medlem af Rigsraadet (indtil Juli
1863). 1854-56 havde D. Sæde i Maribo Amtsraad og
1864-66 i Rigsraadets Folketing. Død 11. Juli 1871. Han
havde 1842 ægtet Theodora Collett (f. 1809 d. 1885),
Datter af den norske Højesteretsassessor Peter
C. (s. ovfr. S. 59).

Barfod, Dansk Rigsdagskal.  I,  228.

Emil Elberling.

 1827-53, social-økonomisk Forfatter">

Dreier, Frederik Henrik Hennings, 1827-53,
social-økonomisk Forfatter, var ældste Søn af
ndfr. nævnte Overretsassessor Vilh. Henr. D. Han
blev født i Kjøbenhavn 16. Dec. 1827, dimitteredes
1844 fra Metropolitanskolen og studerede Medicin, men
dyrkede samtidig ihærdig levende Sprog, Mathematik,
Naturvidenskaber, Filosofi og nyere Nationaløkonomi,
navnlig dens sociale Gren. Han var Alumnus paa
Valkendorfs Kollegium og fungerede i de to første
Krigsaar 1848-49 som Underlæge. Meget tidlig følte
han sig tiltrukken af de politiske Bevægelser og var i
det hele stærkt aandelig vakt. Allerede som Skoledreng
skrev han i «Korsaren », som ung Rus traadte han ind i 
Haandværkerdannelses-Foreningen», der den Gang stod paa
Liberalismens yderste venstre Fløj, gik senere over til den mere
radikale «Forening for Arbejdsklassens Vel», og
da heller ikke den tilfredsstillede ham, forsøgte
han selv at stifte et «Reformselskab». Det havde
ikke nogen synderlig Fremgang og var i det hele
kommet mindst 3 Decennier for tidlig til Verden;
der var med det forbundet en Association til
Anskaffelse af billige Livsfornødenheder for
Arbejderne efter det af «The Rochdale pioneers»
givne Mønster, en Forbrugsforening, og denne
overlevede Selskabet, blev ogsaa efter D.s Død
søgt fortsat af daværende Fuldmægtig Gerh. Ploug,
men døde saa hen. Den sociale Reform, knyttet til
væsentlige Forbedringer i Arbejderstandens materielle
Livsvilkaar, var hans Livs store Tanke, til den
helligede han sig uden Forbehold og ganske, lod sig
ikke standse af nogen Overlevering, noget bestaaende,
nogen Tro eller Avtoritet. Allerede de to Skrifter
«Folkenes Fremtid» og «Fremtidens Folkeopdragelse,
foreløbige Antydninger af en Socialist», begge fra
1848, opstille dette radikale Program, for hvilket
han søgte at agitere ved Ugeskriftet «Samfundets
Reform» (2 Kvartaler 1852-53), medens han i
«Aandetroen og den frie Tænkning» (1852) rettede
sit Angreb imod enhver aabenbaret Religion eller
rettere imod Religion overhovedet. Hans polemiske
Skrifter af æsthetisk Indhold tilsigtede nærmest
at gjøre Propaganda for hine sociale og atheistiske
Anskuelser. «M. A. Goldschmidt, et Literaturbillede,
med et Anhang om Hr. E. Meyer og Dyrene» (1852) er et
yderst ensidigt, men vittigt Angreb paa «Korsarens»
tidligere Udgiver. Under Navnet «Peter Vandal» skrev
han «Blik paa det verdenshistoriske Værk «Clara
Raphael» og den derved fremkaldte Damelitteratur»
(1851), sviende i sin Spot over denne fortyndede
Kvindeemancipation; det var af denne Bog, at han selv
skrev en Anmeldelse i «Flyvepostens» Stil, som han
til sin Fryd fik optaget i Bladet. I Foraaret 1853
var han oppe til medicinsk Examen, men blev under
denne ramt af et apoplektisk Tilfælde og døde 9. Maj
1853 i sit 26. Aar.

Er allerede Listen over hans trykte Arbejder
paafaldende stor i Forhold til hans korte Levetid,
saa forbavses man endnu mere ved i hans efterladte
Papirer, som gjemmes paa det store kgl. Bibliothek,
at se, hvor stort Omfang hans Studier have haft, og
hvilken Vrimmel af Tanker der gjærede hos ham. Det
sociale Spørgsmaal i alle dets Forgreninger, knyttet
til en ubetinget positivistisk Livsopfattelse i
Modsætning til Dogme og Aabenbaring, er det Grundlag,
paa hvilket alt bevæger sig, men han opfatter
det fra alle dets forskjellige Sider. Ligesom
han har kjendt James og J. Stuart Mill, førend
man ellers havde nogen Anelse om dem her hjemme,
saaledes finder man i hans efterladte Fragmenter
Evolutionsideen antydet længe før Darwin. Alle
den moderne Radikalismes Løsener, selv den frie
Kjærlighed, ere for ham indlysende Sandheder. Sproget,
Retskrivningen interesserer ham ogsaa, han drømmer
om og lægger Planer til et nyt Verdenssprog. D. stod
i aandelig Udvikling højt over sine jævnaldrende
og var langt forud for sin Tid; kun ganske enkelte
(saaledes den i Koleraaaret døde unge Læge Bagge)
delte hans Syn, men ellers stod han ganske ene;
den «Dreiers Klub», som med en litteraturhistorisk
Reminiscens stundum omtales, har aldrig existeret,
Men hans sjældne Evner, Kundskabsfylde, Skarphed
i Tanken og næsten trodsende Uafhængighed af al
Tradition og Avtoritetstro indgøde Respekt, hans
levende Begejstring for Menneskehedens Fremskridt
virkede sympathetisk, og hans grundhæderlige Karakter
i Forening med et sprudlende Lune og en levende
humoristisk Sans knyttede selv dem til ham, som
stode fjærnt fra hans Anskuelser. Havde han levet,
vilde han have indtaget en meget betydningsfuld Plads
i Samfundets Udvikling.

Erslew, Forf. Lex.
P. Hansen, Illustr, dansk Lit. Hist. II, 511 f.

C. St. A. Bille.



Drejer, Jacob, 1743-1813, Institutbestyrer, blev født
1. Maj 1743 i Odense, hvor hans Fader var Farver, og
dimitteredes fra sin Fødebys Skole 1759. Som gammel
Student oprettede han 1791 i Admiralgade i Kjøbenhavn
et Undervisningsinstitut, som dog aldrig havde mere
end nogle og tyve Elever, underviste af ham selv, hans
Datter og 2 Lærere. Det er imidlertid ikke for Skolens
Skyld, hans Navn mindes; men fordi han er Stifter
af Kjøbenhavns ældste og mest ansete Klub (stiftet i
Nov. 1775). Den bestod fra Begyndelsen kun af 16 af
D.s personlige Venner og Bekjendte, men blev senere
stærkt udvidet; 10 Aar efter Oprettelsen optoges
saaledes paa én Gang 50 nye Medlemmer, og Begjæret
efter at blive indlemmet var stadig stort. «Drejers
Klub» blev efterhaanden Samlingsstedet for Nationens
ypperste, Embedsmænd, lærde, Skjønaander, særlig paa
den ugentlige «Koncertaften»; men ved Aarhundredets
Udgang havde den allerede overlevet sin egentlige
Glansperiode, og efter forskjellige Sammensmeltninger
havnede den til sidst i «Kongens Klub». D. døde i
Kjøbenhavn efter faa 
Dages Sygdom 1. Juli 1813 og efterlod som Enke
Frederikke Amalie f. Ebsen (d. 1818).

Rahbek, Erindringer III, 30 ff.
Mynster, Meddelelserom mit Levnet S. 110.
Oehlenschlaeger, Erindringer I, passim.
Hist. Tidsskr. 4. R. IV, 377 f.

A. Jantzen.



Drejer, Joachim Lund, 1792-1853, Læge, fødtes
i Farsund 10. Sept. 1792, og hans Forældre vare Præsten
Frederik Christian D. og Signe Cathrine f. Lund.
Fra først af bestemt til Studeringer traadte
han 1807 som Underkirurg ind i den norske
Armé, da denne ved Krigens Udbrud manglede Læger
og derfor optog unge Mænd med Forkundskaber paa
gunstige Betingelser. Efter at være forflyttet
fra Lavrvik til Christiania besøgte han her
samtidig med sin Lægetjeneste Kathedralskolen og
blev 1812 immatrikuleret som Student i Kjøbenhavn.
1813 blev han Stipendiar ved det kirurgiske
Akademi og gjorde i længere Tid Tjeneste
ved Fødselsstiftelsen, men vendte sig derefter
mere og mere mod den egentlige Medicin, fungerede
1816-20 som medicinsk Kandidat paa Frederiks
Hospital og tog 1818 den medicinske Examen.
Tillige var han Amanuensis hos sin Lærer
Professor O. H. Mynster. 1820-22 fungerede han
som Reservemedikus paa Hospitalet under Mynsters
Efterfølger, Herholdt, hvis Amanuensis han
samtidig var. 1820 blev han Bataillonskirurg
ved Kongens Livkorps og Læge ved det mosaiske
Fattigvæsen. 1826 tog han Licentiat-, 1828
Doktorgraden ved obstetriciske Afhandlinger, 1830
blev han Forstander for Vaccinations-Instituttet,
1832 2. Hofmedikus, 1833 Regimentskirurg
ved Livkorpset og samme Aar titulær Professor,
1841 1. Hofmedikus. Efter en Udenlandsrejse
1845 begyndte han med varm og utrættelig Iver at
virke for Oprettelsen af et Børnehospital, og
hvorvel han mødte en temmelig afvisende Kritik
i den medicinske Presse («Ugeskrift for Læger»),
fordi han optraadte med vel stor Selvtillid
og, skjønt blottet for særlige Indsigter i
Pædiatri, uden videre designerede sig selv som
Hospitalets Overlæge (gratis), lykkedes det ham
dog i 1850 at faa et saadant oprettet med 12 Senge,
men ogsaa under Ledelse af en anden Læge
(H. C. Saxtorph). Bortset fra sine Disputatser er han
i den medicinske Litteratur kun optraadt med nogle
mindre Journalartikler. Han ægtede 1823
Henriette Conradine Løffler, Datter af Tegnelærer
C. F. L., og døde 14. April 1853 af Apoplexi.

Smith og Bladt, Den danske Lægestand, 4. Udg.
Bibi. f. Læger 4. R. II, 522 ff.
Erslew, Forf. Lex.

Jul Petersen.



Drejer, Ove Christian, 1806-36, Digter,
er ældste Søn af Niels D., Præst i Simested (med Bolig i Eveldrup),
og fødtes 8. Maj 1806 i Eveldrup Præstegaard,
i Nærheden af Hobro; han havde 8 Søskende, blandt
hvilke de ovfr. og ndfr. nævnte Carl Pet. Fred. og
Salomon D. Den dygtige og lærde Fader var hans første
Lærer og vakte hans Interesse for Digtekunsten;
blandt dens Udøvere lærte han især at elske Baggesen,
hvilket ogsaa spores i hans egne Digte. I sit 16. Aar
blev han sat i Randers, lærde Skole, hvorfra han 4 Aar
efter sendtes til Universitetet. Han studerede Medicin
og fik Bolig paa Regensen. I 1834 tog han medicinsk
Embedsexamen, hvorpaa han efter et halvt Aars Ophold
i Hjemmet nedsatte sig som praktiserende Læge i
Hørsholm; men da han ikke ret kunde bane sig
Vej der, flyttede han 1 1/2 Aar efter, 1836,
til Løgstør, hvor den Sygdomsspire, han længe
havde haft i sig, brød ud i en Feber, der dræbte
ham 19. Dec. 1836.

Efter hans Død udgave hans Venner N. Levinsen,
J. Ostermann og hans Brødre Sal. og Mathias D. som
Manuskript for Venner 2 Hæfter Digte af ham (1837 og 1840).
Disse illustrere de to Hovedtræk, der betegne hans Liv:
den dybeste Kjærlighed til Hjemmet i Eveldrup og en
varm Begejstring for Studenterlivet, navnlig
paa Regensen, der i Kjøbenhavn hjalp ham
noget ud over Savnet af hint. Som Regensdigter
var han bekjendt under Falsknavnet «Dr. Wejeêro».
Da han til sidst blev fjærnet fra begge sine
kjæreste Tilflugtssteder, var det, som Hjemve
dræbte ham. -- Han var stor og kraftig af
Legemsbygning, rød og fyldig af Ansigt, gik med
lange, sindige Skridt og var skjødesløs i
sin Dragt. Han var en yderst sanddru, barnlig,
stolt, frisindet, men noget uvirksom Natur,
der aldrig fandt sig til rette i Livets praktiske
Forhold og næsten aldrig følte sig ret forstaaet.
Der var i ham noget af en Poul Møller i det smaa.

Indledn. til «Digte af O. Chr. Drejer» af O[stermann].
Erslew, Forf. Lex.

Nic. Bøgh.



Drejer, Peter Carstensen, --1703, Lagmand.
Som Rektor for Vordingborg Skole i Aarene 1656-64 roses
han for sin Nidkjærhed. Hans Dygtighed maa have
været flersidig; baade i Krigsaarene og senere
benyttedes han af Regeringen i forskjellige Ærender
af diplomatisk Natur. 1663 fungerede han som Sekretær
hos den danske Gesandt i London, Simon Petkum, og
deltog i Fængslingen af Leonora Christina, som han
førte til Kjøbenhavn. 
1664 ansattes han som Sekretær i det danske Kancelli,
i hvilken Stilling han efter eget Opgivende udstod
«adskillig Besværing, mest uden Riget»; saaledes blev
han 1666 sendt til Holland med Poul Klingenberg. Han
vilde imidlertid ikke fortsætte paa denne Bane,
og ved sine Venner Erik Krags og Peder Schumachers
Indflydelse fik han 1668 Bestalling som Vicelagmand
i Throndhjem, hvorved han tænkte en Gang «at naa sin
Intention til Rolighed». Han maatte dog vedblive
sin Kancellitjeneste indtil 1671, da han kom i
Besiddelse af Lagstolen. Efterhaanden opnaaede han
Titel af Assistentsraad, Assessor i Overhofretten
og Kancelliraad; derhos var han Bergraad og lønnet
Medlem af det nordenfjældske Bergamt. Da Lagstolens
Indtægter aftoge, fik han i 1684 Melhus og Orkedals
Kirketiender. Efter en Antydning af Sønnen Abraham
D. (s. ovfr.), der i 1697 blev Vicelagmand og siden
jævnlig fungerede for ham, var han som Lagmand
yndet af «den gemene Mand» i Throndhjem. Et norsk
Sagn, der først er optegnet i det 19. Aarhundrede,
fortæller, at Griffenfeld, der havde hjulpet D. til
Lagmandsembedet, da denne opgav Udsigten til en mere
glimrende Livsstilling, en Gang efter sin Løsladelse
fra Munkholmsfængselet gik hans Hus forbi og slog
med sin Stok paa Døren, sigende: «Du Drejer, du
Drejer, du var klogere end jeg». D. var gift med Anna
Catharina van Stricht (d. 1731), en Hollænderinde,
hvis Fader opgives at have været «Generalissimus
i Brasilien». Med hende synes han at have faaet
Midler, men han forarmedes siden ved Processer med
Slægten Brugman. Hans sidste Aar vare ulykkelige,
og da han i 1703 døde paa Schackenborg i Slesvig,
gik hans efterladte fra Arv og Gjæld.

Kirkehist. Saml. 3. R. III, 54 ff. 449. 454.
Danske Mag. 3. R. III, 78.
N. Dahl, Anvisn. til at føre et lykkeligt Liv (Bergen 1837) S. 46 ff.
Smith, Leon. Chr. Grevinde Ulfeldts Hist.

M. Birkeland.



Drejer, Salomon Thomas Nicolai, 1813-42, Botaniker,
født 15. Febr. 1813 i Eveldrup Præstegaard og Broder
til ovfr. nævnte Carl Pet. Fr. og Ove Chr. D. Han
var som Barn stille og alvorlig, havde tidlig et
aabent Øje for Naturen, afskrev allerede i sit 8. Aar
til eget Brug Hornemanns Plantelære og havde som
Dreng gjennemstuderet Cuviers «Regne animal». Til
sit 16. Aar blev han undervist af Faderen, en dygtig
Latiner af den gamle Skole, og havde i Pastor Gøtzsche
i Tostrup, med hvem han deltog i Exkursioner, en
Vejleder i Botanik og Ornithologi. Da de to ældre
Brødre studerede, var det 
Hensigten, at Salomon, skjønt han havde overordentlig
Lyst til Bogen, skulde sættes til en anden
Livsvirksomhed; ved Moderens Bestræbelser lykkedes
det dog i 1829 at faa ham sat i Viborg Skole,
hvorfra han blev Student i 1833. Han gjorde en
daarlig anden Examen paa Grund af, at han strax med
al sin Flid kastede sig over Naturvidenskaben. Han
begyndte derefter paa det medicinske Studium,
men det varede meget kort, da hele hans Hu stod
til Studiet af Planteriget. Han levede i flere
Aar under meget trange Kaar og boede paa et lille
Tagkammer hos en i Kjøbenhavn bosat Bekjendt fra hans
Hjemstavn. Han besøgte grumme lidt Forelæsninger,
men foretrak at studere paa egen Haand, ved hvilket
Selvstudium han ganske vist spildte megen Tid,
men vandt i videnskabelig Selvstændighed. Baade
Reinhardt, Hornemann og Schouw interesserede sig
for ham og skaffede ham offentlig Understøttelse og
Lærervirksomhed, saa at han fra 1837 fik en noget mere
sorgløs Tilværelse; i dette Aar og et Par Gange senere
foretog han paa offentlig Bekostning Rejser, især i
Jylland, for at samle Planter til «Flora Danica».

I 1839 ægtede han Vilhelmine Vest, flyttede i
den Anledning fra Regensen og stiftede sit eget
Hjem. Kaarene vare smaa, men det blev en Spore til
forøget Virksomhed, der bl. a. røbede sig i en Række
Skrifter, der udkom i det følgende Par Aar. Hans
første trykte Artikel var «Paralleler mellem Pattedyr
og Fugle», som optoges i «Dansk Ugeskrift». Alle
hans senere Arbejder ere botaniske; blandt disse
maa særlig fremhæves hans meget benyttede «Flora
excursoria Hafniensis» (1838), som udmærker sig ved
sine korte, fyndige Diagnoser, og hans «Lærebog i
den botaniske Terminologi og Systemlære» (1839),
af hvilken især den terminologiske Del har krævet
betydeligt Arbejde. End videre meddelte han en Række
botaniske Bidrag i Krøyers «Naturhist. Tidsskr.»,
af hvilke hans «Revisio critica caricum borealium»
har faaet varigst Betydning, ligesom han ogsaa
udgav en Del Oversættelser og nogle Lærebøger. I
1840 disputerede han for Magistergraden, og i
sin Dissertation, «Elementa phyllologiæ», hævdede
han meget skarpt sin Opfattelse af den botaniske
Videnskab. Han havde tidlig og med stor Begejstring
sluttet sig til den naturfilosofiske Skole, hvis
Repræsentant i Botanikken var H. G. L. Reichenbach,
og særlig til den Grundsætning, at Totalorganismen
følger samme Udviklingstrin som Individet. Han
ansaa Planteverdenen for at udgjøre et, efter et
bestemt Princip, fra første Færd dannet System, og
det gjaldt for ham om at gjenkonstruere dette System
af konstante Arter.
Han agtede kun ringe den blotte empiriske Virksomhed,
der uden et saadant Maal arbejder med Kniv og
Mikroskop for at opdage Enkeltheder. Han levede kun
ikke længe nok for at komme bort fra sit filosofiske
Standpunkt og sit doktrinære Tredelings princip. --
Hans store Iver og Djærvhed under Kampen for det,
han ansaa for Sandhed, i Forbindelse med hans
kritiske Sans, bragte ham, trods hans godmodige
Karakter, ofte til at anvende en skarp Kritik i
litterære Anmeldelser og i Polemik, saaledes mod
J. H. Bredsdorff og A. S. Ørsted.

Hvad D.s ydre Stilling angaar, forbedredes den
efterhaanden, i det han allerede 1838 og 1840 var
konstitueret som botanisk Docent under Hornemanns
Sygdom og Schouws Fraværelse; i 1840 blev han ansat
som Docent ved Veterinærskolen, og det følgende Aar
blev Udgivelsen af «Flora Danica» overdraget til
ham. Hans sidste Arbejde var «Symbolæ caricologicæ»,
der efter hans Død blev udgivet af Videnskabernes
Selskab.

D. havde megen musikalsk Sans, spillede selv Violin
med ikke ringe Færdighed, studerede Generalbas og
komponerede et og andet i sine sidste Leveaar; en af
disse Kompositioner blev benyttet til en Kantate, der
udførtes ved hans Bisættelse i Frue Kirke. I Vinteren
1842 havde D. gjentagne Angreb af et heftigt Maveonde,
hvorefter en Hjærneaffektion endte hans Liv 21. April,
efter Formodning hidrørende fra hyppig Brug af giftig
Snustobak. St. St. Blicher helligede ham et Mindedigt
i «Randers Amtsavis» for 6. Maj s. A. -- Videnskaben
tabte i ham en dygtig Forsker, og han var vistnok med
rette anset for den mest lovende af samtidige danske
Botanikere.

Fædrelandet 23. Okt. 1842.
Botan. Tidsskr. XII, 128.

Erslew, Forf. Lex.

E. Rostrup.



Dreier, Vilhelm Henrik, 1798-1865, Jurist, født
21. April 1798 i Kjøbenhavn, Søn af Højesteretsadvokat
Henrik D. og Dorothea Margrethe f. Hennings. D. blev
Student 1814, tog juridisk Embedsexamen 1820 og var en
kort Tid ansat i det danske Kancelli, indtil han efter
at have taget Graden som Lic. Juris 1823 blev Notarius
ved det retsvidenskabelige Fakultet. 1827 blev han
surnumerær og 1829 virkelig Assessor i Landsover- samt
Hof- og Stadsretten, 1836 tog han den juridiske
Doktorgrad og fik 1840 Justitsraadstitelen. Foruden
sine akademiske Afhandlinger: «De injuriis realibus»
og «De arresto civili» har han skrevet en Undersøgelse
om Straffen 
for overlagte Legemsbeskadigelser (i «Jurid. Tidsskr.»
IX). D. besad videnskabelig Sans og var en anset
Dommer, men maatte allerede 1843 søge Afsked paa
Grund af Sindssygdom og forblev derefter paa en
Sindssygeanstalt indtil sin Død, 13. Okt. 1865. Han
var gift med Vilhelmine Elise Klein, Datter af
Silke- og Klædekræmmer W. K.

Erslew, Forf. Lex.
Tidsskr. f. Retsvæsen 1865, S. 411.
Overskou, Af mit Liv og min Tid S. 160.

Deuntzer.



Dresing, Frederik Nicolai, f. 1823, Politiker.
Han er Søn af Kammerassessor, 1. Assistent og
Litteralforvalter ved det kgl. Tallotteri Stephan
Nicolai D. og Sophie Frederikke f. August og er født
29. Avg. 1823 i Kjøbenhavn. Efter at D. 1841 var
bleven Student fra Borgerdydskolen paa Christianshavn
og 1847 juridisk Kandidat, var han i 1849-50
konst. Byskriver i Randers og derefter i et Aars Tid
Sagførerfuldmægtig i Kjøbenhavn. I 1851 overtog han
Forpagtningen af Rødsiet Teglværk og Bestyrelsen af
Rødsiet Gods, og i 1856 blev han Ejer af Vórbjærggaard
i Kjær Herred. Nogen Tid efter traadte han ind i det
politiske Liv, først (1861-66) som Folketingsmand for
Aalborg Amts 1. Valgkreds (Nørre Sundby) og fra 1866
som Medlem af Landstinget for 7. Kreds. 1859-85
var han Formand for Sundby-Hvorup Sogneraad,
og siden 1866 er han Formand i Direktionen
for den indbyrdes Brandforsikringsforening
for rørlige Ejendele paa Landet i Aalborg og
Hjørring Amter. Siden 1876 har han, som i de
foregaaende Aar havde været Medlem af Rigsretten,
af Landstinget været valgt til Statsrevisor. D.,
som hører til Højre, har aldrig indtaget nogen
fremtrædende Stilling i Politikken, men hans sunde
Blik og støtte Karakter have gjort ham paaskjønnet
i Landstinget. Han er gift med Marie Margrethe
f. Lund, Datter af Godsforvalter Michael Larsen L.,
Ejer af Vórbjærggaard, og Inger Marie f. Hansen.

M. P. Friis.



Dresselberg, Anders, 1543-1613, Landsdommer,
Søn af Niels Andersen D. til Lyngbygaard og Johanne Rud
til Vognserup, hvilken sidste Gaard A. D. arvede,
blev født 30. Dec. 1543. Efter at have fuldendt sine
Studeringer, bl. a. ved Universiteterne i Strasburg og
Tiibingen, ansattes han 1572 som Sekretær i Kancelliet
og forlenedes 1577 med et Kannikedømme i Lund;
desuden fik han 1581 Provstiet i Hard Syssel. Aaret
efter blev han Landsdommer i Sjælland og fik det til
dette Embede knyttede Len, Fredsgaarde, som han dog
mistede 1585, men han fik i Steden en Del Krongods 
i Tudse Herred. Landsdommerstillingen fratraadte
han 1590, men havde siden et Par større Len, nemlig
Aalholm 1597-1606 og Holbæk fra 1608 til sin Død,
12. Sept. 1613. Han ligger med sine to Hustruer,
Mette Grubbe (gift 1. Nov. 1584 d. 7. Maj 1587) og
Karen Skinkel (gift 29. Sept. 1594 d. 3. Nov. 1624),
begravet i Kundby Kirke.

Thiset.



Dresselberg, Vilhelm, --1620, Landsdommer,
Herre til Vindinge i Sjælland og Hjulerød i Skaane samt senere
til Vognserup, studerede med sin ovennævnte Broder
i Udlandet og tjente derefter (1572-88) ligesom
denne og senere 2 yngre Brødre i Kancelliet; 1576
fik han Degnedømmet i Lund. 1605 blev han beskikket
til Landsdommer i Sjælland og fik Ringsted Kloster i
Forlening, som han fratraadte 1615; et Drab, han skal
have begaaet paa en af sine egne Tjenere, og hvorfor
han maatte rømme Riget, men hvorom for øvrigt nærmere
Oplysning savnes, var vel den Aarsag, der afbrød
hans Embedsbane. Det er ikke oplyst, om han i levende
Live kom tilbage, men hans Begravelse stod i Vindinge
Kirke 22. Juni 1620. Han var sin Slægts sidste Mand;
af sit Ægteskab med Karen Grubbe (gift 11. Juli 1591
d. 26. Nov. 1630) efterlod han sig kun en Datter.

Thiset.



Drewsen, Adolph Ludvig, 1803-85, Justitiarius, en Søn
af Papirfabrikant, Ejer af Strandmøllen Christian
D. og dennes 3. Hustru, Anna Christine Dorothea
f. Lassen, fødtes i Kjøbenhavn 20. Marts 1803,
blev 1820 Student fra Borgerdydskolen i Kjøbenhavn,
juridisk Kandidat 1824, Avditør i Armeen 1826, var
1830-52 Avditør, Regnskabsfører og Docent i Retslære
ved Søkadetkorpset, blev 1832 tillige Assessor i
Kjøbenhavns Politiret, 1845 Assessor i Kriminal- og
Politiretten, 1846 Justitsraad, 1847 Justitiarius
for sidstnævnte Ret, 1852 Etatsraad, 1868 Kommandør af
1. Grad af Danebrog, 1869 Konferensraad, entledigedes
som Justitiarius 1879 og udnævntes samtidig til
Storkors af Danebrog som en Paaskjønnelse af
den Nidkjærhed og Dygtighed, hvormed han i en
lang Aarrække havde røgtet sit betydningsfulde
Embede. Ved Siden af sin Hovedvirksomhed beklædte
han forskjellige Æres- og Tillidshverv. Som en
Anerkjendelse af hans store Interesse for og Indsigt
i forskjellige Landbruget vedrørende Forhold hædrede
Landhusholdningsselskabet ham ved 1860 at udnævne ham
til en af Præsidenterne for Selskabet, men allerede
1866 fratraadte han denne Stilling; derimod var han 
fra 1865-82 Medlem af Direktionen for Tontinen af 1800
og fra 1870 til sin Død, 2. Febr. 1885, extraordinær
Assessor i Højesteret. Han var en nobel, human og
fintfølende Mand, hvis Hjærte ikke slog mindst varmt
for Samfundets Stifbørn. Han var saaledes ikke blot
Medstifter af, men ogsaa i over en Menneskealder
Sjælen i Foreningen af 1837 til forsømte Børns
Frelse. Han ægtede 18. Okt. 1826 Ingeborg Nicoline
Collin (f. 23. Avg. 1804 d. 27. Maj 1877), en Datter
af Gehejmekonferensraad Jonas C. (s. ovfr. S. 64).

G. Kringelbach.



Drewsen, Christian, 1799-1896, Papirfabrikant. 
Han er født 30. Avg. 1799 og er Søn af ndfr. nævnte
Joh. Chr. D. Han kom tidlig til at være Faderens
Medhjælper i hans Virksomhed paa Strandmøllen ligesom
ved en Oljemølle i Skodsborg. 1840 blev han sammen
med sin yngre Eroder Michael D. (s. ndfr.) Medlem
af Firmaet Drewsen & Sønner og overtog sammen med
ham i 1844 Driften af Strandmøllen, som de 1848 fik
Skjøde paa. 1854 udvidede de Virksomheden her ved
at tilkjøbe Ørholm og Nymølle. Indtil 1. Jan. 1865
var han tillige Medejer af den væsentlig af Michael
D. 1844 i Silkeborg anlagte Papirfabrik, men fra den
nævnte Dag blev han Eneejer af Strandmøllen, Ørholm
og Nymølle, hvis Drift han fortsatte under det gamle
Firma (Drewsen & Sønner) til de 1. Marts 1889 gik over
til Aktieselskabet «de forenede Papirfabrikker». Ved
Siden af sin Virksomhed som industridrivende har
han flittig dyrket Naturvidenskaberne. Som Samler
og som Forfatter af forskjellige Afhandlinger
har han Fortjenester navnlig af vor Insektfavna;
han er den, der gav J. C. Schiødte den første
Vejledning i at samle Insekter, og sin store Samling
(ogsaa af udenlandske Insekter) har han skjænket til
Universitetets zoologiske Musæum. -- D. 2. Juni 1896.
30. Avg. 1822 ægtede han Ernestine Jacobsen (f. 11. Maj 1804), hvis Fader
var Forvalter J. paa Christiansholm ved Klampenborg.

Erslew, Forf. Lex. 
Gosch, Danmarks zoolog. Lit. 2. Afd. II, 435 f. 
C. Nyrop, Strandmøllen.

C. Nyrop.



Drewsen, Hans Christian, 1823-1874, Galvanoplastiker,
er født 18. Marts 1823 paa Borupgaard ved Helsingør;
Faderen var kgl. Skovfoged Carl Georg D. (en yngre
Broder til ndfr. nævnte Kammerraad Joh. Chr. D.),
Moderen Hanne f. Wismer. 1842 blev han polyteknisk
Examinand, og 1845 tog han partiel polyteknisk Examen
i Fysik og Kemi, hvorefter han i Kjøbenhavn oprettede
et Etablissement for Affinering og Galvanoplastik,
der fra 1. Jan. 
1849 rekonstrueredes som et udelukkende
galvanoplastisk Anlæg. J. B. Dalhoff (s. ovfr. S. 160)
viste ham Vej i Galvanoplastikkens Anvendelse,
men H. C. D. var den første, der her dannede en
praktisk Virksomhed paa denne Opfindelse. Han
var 1857 Medstifter af Firmaet Drewsen & Wismers
Galvaniseringsetablissement, som han senere
helt overlod Svogeren Christian Wismer. Han døde
4. Febr. 1874. 24. Nov. 1854 ægtede han Charlotte
Christiane Holtmann (f. 22. Febr. 1830), der
overlever ham; hun er Datter af Blikkenslager
Henr. H. og Adolfine Ernestine f. Rasmussen.

C. Nyrop.



Drewsen, Harald, 1836-78, Arkitekt,
var Søn af ovfr. nævnte Konferensraad Adolph Ludv. D. 
og fødtes 21. Maj 1836 i Kjøbenhavn, gjennemgik Kunstakademiet,
fik Afgangsbevis 1866, blev senere Bygningsinspektør
for Frederiksberg By og Sogn og døde 3. Sept. 1878. I
1874 ægtede han Ingeborg Lind, Datter af Justitsraad,
Kontorchef C. B. W. L. og Louise f. Collin. Blandt
hans Arbejder kan foruden Restavrationen af
Slagelse Kirke nævnes: den Hambroske Bade- og
Vaskeanstalt i Pilestræde, Kommuneskolen paa Niels
Ebbesens Vej, Kapellet paa Fasanvejens Kirke gaard,
Stiftsforvalterboligen paa Vallø, Prof. Aagesens
Villa (Ryesgade 46) samt flere Villaer i
Rosenvænget. D. yndede at anvende Murstensmotiver, som
han behandlede med megen Smag og Dygtighed.

Weilbach, Konstnerlex.

Erik Schiødte.

 1777-1851, Landøkonom, Industridrivende og Politiker">

Drewsen, Johan Christian, 1777-1851, Landøkonom,
Industridrivende og Politiker, er født 23. Dec. 1777
paa Strandmøllen, nord for Kjøbenhavn, hvor hans
fra Hannover stammende Slægt fra 1693 havde drevet
Papirfabrikation (fra 1718 som Møllens Ejer). Hans
Fader var Papirmøller Chr. D. (f. 1745 d. 1810)
og Moderen dennes 2. Hustru, Anna f. Wesseltoft (d.
1791). Uden at blive overbebyrdet med boglig Viden
voxede D. op i det livlige Hjem paa Strandmøllen,
hvor f. Ex. baade Rahbek og Oehlenschläger kom, og
hvorhen Malthe Conrad Bruun tyede, da han 1793 fandt
det raadeligt at flygte til Hven. D. lærte efter
Familiens Tradition Papirmageriet og blev zünftig
Papirmagersvend, men hans Hu stod til at blive Officer
for at gaa i fransk Tjeneste. Den store Revolution
havde betaget ham med mægtige Tanker om Frihed og
Tapperhed. Men alt blev anderledes. Han saa Johanne
Ophelia Rosing (f. 11. Juni 1778 d. 18. Okt. 1824),
Datter af Skuespiller 
Michael R., og nu satte han hele sin livlige Energi
ind paa at vinde og hjemføre hende. 10. Nov. 1798,
da han endnu ikke var fuldt 21 Aar gammel, stod deres
Bryllup, og nu var han forvandlet til en fredelig
Borger. Hans Lyst til Krigerstanden blev dog paa en
Maade tilfredsstillet. Da Englænderne 1801 angrebe
Danmark, indtraadte han som Lieutenant i Landeværnet,
og da han 1807 laa med sin Bataillon i Kjøbenhavn,
deltog han som frivillig i Livjægernes Udfald
31. Avg. i Classens Have. 1808 afskedigedes han
fra Landeværnet; 1813 brugtes han til at indhente
Efterretninger fra Skaane om, hvad Svenskerne havde
i Sinde.

Da han 1798 holdt Bryllup, fik han af sin Fader
en Bondegaard i Smidstrup, o. 1 Mil nord for
Strandmøllen, og her begyndte han sin for det
danske Landbrug saa betydningsfulde Virksomhed,
som han senere fortsatte i Lundtofte. Ved Studiet af
navnlig tyske Agerdyrkningsskrifter, ved Forhandling
med Egnens bedste Landmænd -- fornemmelig Præsten
H. J. C. Høegh i Gjentofte og dennes Kollega
B. F. Rønne i Lyngby samt Frederik de Coninck paa
Frederikslund ved Dronninggaard og hans Broder
Jean de Coninck -- samt ved egen Erfaring dannede
han sig efterhaanden selvstændige Meninger og brød
fuldstændig med al gammel Slendrian. Han arbejdede
personlig med i Marken, og med urokkelig Bestemthed
bibragte han Folkene, der i Begyndelsen vare uvillige,
den Overbevisning, at hvad «Herren» én Gang havde sat
sig i Hovedet, det maatte ske. Først og fremmest lagde
han Vægt paa gode Redskaber; i Steden for den klodsede
Hjulplov indførte han saaledes Svingploven, men han
indførte ogsaa Kartoffelavl i det store, Roeavl,
Vexeldrift, Staldfodring osv., alt betydningsfulde
Reformer, og hvad han saaledes efterhaanden kæmpede
sig frem til, vilde han ikke bevare for sig selv. Han
blev landøkonomisk Forfatter, og 1813 fik han det
kgl. danske Landhusholdningsselskabs Sølvmedaille for
et Skrift om Vexeldrift ligesom 1817 dets Guldmedaille
for en Afhandling om Kløveren. Og i dette Selskab, som
han 1812 indtraadte i, blev han hurtig en betydende
Person. 1814 blev han Medlem af dets Skriftkomité,
1815 af dets første Agerdyrkningskomité, og fra
1819-30 var han en af dets 3 Præsidenter. Han var
ogsaa stadig virksom. Han oversatte Alb. Thaers
«Grundsætninger for Landøkonomien» (I-IV,
1816-19), stiftede 1818 sammen med J. Collin
«Agerdyrkningsselskabet for Kjøbenhavns Amt» (der
for øvrigt kun bestod til 1824), foretog 1819 en
landøkonomisk Rejse i Tyskland, var i Aarene 1820-30
virksom ved
en Række Prøvepløjninger, lod i 1825 smedde
Mønsterplove ved Strandmøllen og udgav sammen med
Fr. de Coninck og Pastor Rønne «Landøkonomiske
Tidender» (I-VII, 1815-17), som han fortsatte alene
(VIII-IX, 1818-19; «Nye landøkonomiske Tidender»
I-IV, 1819-25), kun en kort Tid assisteret af
J. Collin. 1834 udgav han endelig sit vigtige Skrift
«Landøkonomiske Betragtninger» (2. Opl. 1842) og
i 1841 og 1842 nogle Smaaskrifter om Silkeavl og
Morbærtræer.

Den Friskhed og Frejdighed, der gjennemstrømmer hele
hans landøkonomiske Virksomhed, maatte nødvendigvis
gjøre Indtryk. I vide Kredse blev han en anerkjendt
Avtoritet, men uden Modstand trængte han ikke
igjennem. Forholdet til Professor C. Olufsen,
i hvis «Økonomiske Annaler» han i 1807 debuterede
som Forfatter, udviklede sig til en bitter Polemik,
og der foreligger ogsaa andre polemiske Artikler
af ham, f. Ex. imod Hertugen af Augustenborg og
Landvæsenskommissær C. F. J. Dalgas. Hans ivrige
Begejstring for alt nyt i Forbindelse med, at han paa
Avtodidakters Vis kunde staa uvidende om væsentlige
Forudsætninger, undlod i det hele ikke at berede ham
Vanskeligheder, men hans store naturlige Begavelse kom
ham paa den anden Side næsten altid til Hjælp. D. trak
sig aldrig ængstelig tilbage, men forsvarede livlig
sine Meninger, og at han anerkjendtes, kan ses
deraf, at han i 1835 blev optagen som Medlem af
Videnskabernes Selskabs fysiske Klasse. Staten
anerkjendte ham ved 1817 at udnævne ham til --
Kammerraad, en Titel, som han beholdt hele sit Liv.

Som han optraadte i Agerbruget, optraadte han ogsaa
i Industrien. 1810 døde hans Fader, og da han nu
overtog Strandmøllen, blev han ogsaa her trods de
trykkede Tider en energisk Reformator. Allerede
1790 havde Dampmaskinen holdt sit Indtog i Danmark,
men det var dog først under D. paa Strandmøllen, at
Landet blev fortroligt med Dampen. 1821 anskaffede
han en Dampmaskine, som 1829 kom til at drive
en Papirmaskine, den første i Norden, og 1835
havde Strandmøllen ikke mindre end 3 Dampmaskiner
paa henholdsvis 6, 20 og 40 Hestes Kraft og 2
Papirmaskiner. Medens den i 1827 kun producerede
15000 Ris Papir, var dens Produktion i 1843 84000
Ris. D. forsvarede sejerrig Maskinpapiret over for
en Række Angribere, der holdt paa det tidligere,
haandforarbejdede Bøttepapir, og 1841 indforskrev
han en fransk Papirmager, for at alt kunde blive bedst
muligt. Han holdt sig imidlertid langtfra udelukkende
til Papirfabrikationen. En i 1821 indtraadt
Forhøjelse af Oljetolden lod ham anlægge Oljemøller,
som Toldens Nedsættelse i 1831, under hans kraftige
Protest, dog igjen bragte til at forsvinde, 1827
var han Medanlægger af en Fajancefabrik, Søholm, i
Nærheden af Bellevue paa Strandvejen, en Tid tænkte
han paa at anlægge et Garnspinderi paa Strandmøllen,
og han arbejdede ivrig for det i 1841 stiftede «Dansk
Silkeselskab». Med Haand og Mund kæmpede han imod
den overleverede Sætning, at Danmark ikke var og
ikke kunde blive et Fabrikland, han stræbte fremad
i stort og smaat -- 1824 fik han saaledes den første
hydravliske Presse her til Landet --, men han fordrede
Industrien beskyttet gjennem Tolden. Han udtalte sig
oftere bestemt imod Frihandelstheorien. Den manglede
Erfaringens Stempel, og han saa ingen Grund til, at
Danmark i denne Retning skulde tjene som Prøveklud.

Dette kunde synes dikteret af personlige Interesser,
hvad han ogsaa fik at høre, thi han fordrede
høj Indførselstold paa Papir og et fuldstændigt
Forbud mod Udførsel af Klude, men D.s kraftige og
energiske Optræden var aldrig præget af Egennytte,
den havde vide Horisonter. Hans Maal var tidlig
de brede Lags Udvikling, hvad han tydelig lagde
for Dagen. Fra 1816-36 skrev han økonomiske
Meddelelser i Almanakkerne, 1835 var han Medstifter
af Trykkefrihedsselskabet, fra 1836-38 deltog han i
Udgivelsen af «Læsning for Almuen», og fra 1838-41
udgav han alene «Til Underholdning for Menigmand»,
ligesom han oftere holdt Foredrag i den 1838
stiftede Industriforening i Kjøbenhavn. Det var dog
særlig Bondestanden, han som Landmand var kommen i
nær og fortrolig Forbindelse med, der ejede hans
Interesse. Han havde derfor med Sympathi fulgt
bl. a. Schweitseren Fellenbergs landøkonomiske
Opdragelsesanstalt i Hofwyl, og hvor frit, næsten
revolutionært han saa paa vore Landboforhold,
udtrykker han kraftig i sine ovenfor nævnte
«Landøkonomiske Betragtninger» (1834). «Frivillig
eller tvungen», siger han, «tidligere eller sildigere
ville de privilegerede Klasser blive nødte til at
opgive formentlige og i en mørk Tidsalder erhvervede
eller tillistede Rettigheder, der stride mod Tidens
Aand og Menneskets Værd. Bonden vil opleve den Tid,
da ej blot hans Legeme er lige saa frit som hver
anden Borgers, men og hans Ejendom, hans Tid ene er
underkastet egen Vilje. Herremanden vil blive nødt til
at pløje sin egen Mark, og Adelsmandens og Borgerens
Søn vil miste den lidet ærefulde Rettighed at lade
Bondens Søn værne om sig i Fejdens Tid.»
Det er den vordende bondevenlige Politikers fuldt
færdige Program, som her klart lægges frem, og
det skulde hurtig faa praktisk Betydning. Da der
i Dec. 1834 foretoges Valg til de af Frederik VI
indførte raadgivende Stænderforsamlinger, blev D. i
sin Egn valgt til Deputeret. Han gav som saadan
Møde i Roskilde Stænderforsamling, og i de skarpe
Sammenstød, som det kom til her mellem de konservative
og frihedsvenlige Anskuelser, stod D. paa de sidstes
Side. Han blev en af Roskilde Stænders frisindede
Førere og øvede en afgjørende Indflydelse paa de
fleste Deputerede af Bondestanden. Han talte og
virkede for Petitioner angaaende Formildelse af
Jagtlovgivningen, Indskrænkning af de offentlige
Frirejser, Afløsning af Hoveriet, Salg af offentlige
Stifteisers, Lens og Stamhuses Bøndergods, Forbedring
af Landsbyskolelærernes Kaar, Indførelse af almindelig
Værnepligt, Jødernes Valgbarhed, almindelig Ret for
alle Aviser til Postforsendelse, fuld Offentlighed
i Stænderforsamlingernes Forhandlinger osv. Enhver
Frihedsbestræbelse var han paa Forhaand en Ven af,
kun ikke paa det kirkelige Omraade, som han synes at
have staaet fjærnt. Og at hans Virksomhed fulgtes og
anerkjendtes, ses tydelig bl. a. deraf, at han ved
Omvalgene i 1841 gjenvalgtes til Deputeret endog 3
Steder.

D. var for øvrigt ingen stor Taler, men han var i
Besiddelse af et vist tørt Humor, der i Forbindelse
med hans Udtalelsers djærve, for ikke at sige
skarpe, ja undertiden bitre Præg ikke undlod at
gjøre Virkning, og hans Optræden i 1844, da han
sammen med Prokurator Balthasar Christensen havde
indgivet et Forslag, der gik ud paa, at Bondestanden
«fuldstændig skulde emanciperes til virkelig Frihed
og Lighed for Person, Ejendom og Virksomhed med
Statens øvrige Borgere», gjorde ham i vide Kredse
populær. Medens Forslagsstillerne i Forsamlingen
bleve Gjenstand for en Række skarpe personlige
Angreb, strømmede det ind med Taknemmeligheds- og
Hengivenhedsadresser til D., der stod som en
betydelig Skikkelse, og det med Grund. Foruden at være
Stænderdeputeret var han ogsaa Medlem af Kjøbenhavns
Amtsraad og Formand for den ved hans Initiativ
skabte ivrige «Landkommunalforening for Kjøbenhavns
Amt». Den ved Anordningen af 13. Avg. 1841 angaaende
Landkommunevæsenet skabte Adgang til Selvstyre blev
i vid Maalestok benyttet af Frihedspartiet, der den
Gang endnu stod samlet og enigt, hvorfor vi ogsaa se
D. lige saa ivrig for det danske Sprog i Slesvig som
for Bondeemancipationen. Han var
en af de 18, der indbøde til at give P. Hjort
Lorenzen, der 1842 i den slesvigske Stænderforsamling
«vedblev at tale Dansk», en Hædersgave, og det
blev ham, der ved Skamlingsbank-Festen 18. Maj 1843
overrakte Lorenzen det ved en Nationalsubskription
anskaffede Sølvdrikkehorn. Han var mellem de
22, der med H. N. Clausen i Spidsen indbøde til
Dannelsen af en Fond for Oprettelsen af danske
Undervisningsanstalter i Nordslesvig, og han var
i 1844 Medlem af den saakaldte «Syvstjærne», der
med J. F. Schouw som Leder bl. a. fremkaldte en af
20960 Underskrifter bedækket Adresse til Kongen om
det danske Sprog i Slesvig.

Datidens politiske Liv slog sig imidlertid ikke
til Ro ved Pengeindsamlinger og Indgivelsen af
Adresser. Det agiterede ved Afholdelsen af Fester
og Banketter med politiske Udtalelser, og D. mødte
med «uopslidelig Ungdommelighed» som Taler paa den
kgl. Skydebane ved Kjøbenhavn, paa Himmelbjærget,
i Egebæksvang og mange andre Steder. I Juni 1845 var
han saaledes tilstede ved et Møde paa Ulkestrup Mark i
Holbæk Amt, men her forkølede den 68aarige Mand sig,
og et uheldigt Fald forværrede hans Tilstand. Han
blev syg, og Sygdommen varede til ind i 1848. Han
blev forhindret i at give Møde i Stænderne, hvortil
han 2. Gang var bleven gjenvalgt 1847, men derfor
var han ikke ledig. I Dec. 1845 indbød han sammen
med Balthasar Christensen til Oprettelsen af et
«Bondevennernes Selskab», der ogsaa stiftedes 1. Juni
1846, og for hvilket Kapitajn A. F. Tscherning blev
Formand. Den syge D. blev kun Medlem af Selskabets
Bestyrelse, men hvor levende han paaskjønnedes, kan
bl. a. ses deraf, at Bønderne i Kjøbenhavns Amt i
Dec. 1846 overrakte ham en Gulddaase med hans Navn i
Brillanter. Betegnende er det ogsaa, at da en større
Deputation af Bønder fra Østifterne 14. Febr. 1848
ønskede at overrække Kongen forskjellige Adresser,
men kun blev kølig modtagen ved Hoffet, svarede den
ved en Demonstration til Ære for D. Den begav sig til
hans Bolig, hvor den takkede ham for hans mangeaarige
Virksomhed for Bondestandens Opkomst.

Med det nye politiske Liv, som brød frem ved Frederik
VII's Tronbestigelse i Jan. 1848, syntes D.s gode
Helbred at skulle vende tilbage. Han var mellem
de 45 ansete Mænd, der 23. Febr. protesterede
mod Forfatningsreskriptet af 28. Jan., og
da Bondevenneselskabet med Valgene til den
grundlovgivende Rigsforsamling for Øje principielt
modarbejdede Valg af de Stænderdeputerede, der havde
stemt for Kongevalg, viste han sig som den gamle
selvstændige Karakter. Han brød med Selskabet, støttede
de af det bekæmpede Kandidater og stillede sig selv
imod dets Kandidat i Holbæk Amts 2. Valgkreds (Tvede
Kro). Han faldt her, men desuagtet blev han folkevalgt
Medlem af Rigsforsamlingen, i det han blev valgt i
Frederiksborg Amts 2. Valgkreds (Esrom).

Alder og Svagelighed undlode dog ikke nu at gjøre
sig gjældende. Han spillede kun en mindre Rolle i
Rigsforsamlingen, hvor han selvfølgelig stemte for
Grundloven, men betegnende for den store Agtelse,
han vedblivende nød, er, at Bondevenneselskabet i
Okt. 1849 henvendte sig til ham om paa ny at træde
ind i dets Bestyrelse, hvad han ogsaa gjorde, men
kun for i Marts 1851 endelig at udmelde sig, ligesom
han allerede i Juli 1850 havde nedlagt sit Mandat
som Folketingsmand for Kjøbenhavns Amts 2. Valgkreds
(Lyngby). Han følte sig uskikket til videre Deltagelse
i det offentlige Liv, og 25. Avg. 1851 døde han da
i Kjøbenhavn efter 11 Dages Sygeleje. -- Hvad hans
industrielle Virksomhed angaar, skal her endnu kun
meddeles, at han allerede i 1840 havde optaget sine
Sønner Christian og Michael D. som sine Kompagnoner i
Strandmøllen (Drewsen & Sønner), at han i 1844 selv
var udtraadt af dette Firma, og at han i 1848 havde
tilskjødet Sønnerne Strandmøllen.

Fra Kjøbenhavn førtes hans Lig til Strandmøllen, og
30. Avg. 1851 samledes her et umaadeligt Følge; et
storartet og højtideligt Ligtog drog gjennem Dyrehaven
til Søllerød Kirkegaard, hvor Begravelsen fandt
Sted. -- Efter at hans første Hustru, som ovfr. nævnt,
var død i 1824, havde han 16. April 1828 ægtet Emmy
Richter (f. 15. Nov. 1800), Datter af Klædekræmmer
Hans R.; hun overlevede ham til 4. Maj 1880.

Erslew, Forf. Lex.
Skand. Folkekal. 1844.
Almuevennen 1851, Nr. 75 ff.
Tidsskr. f. Landøkonomi, Ny R., XIII, 327 ff.
C. Nyrop, Meddelelser fra Industriens Omraade S. 157 ff.

C. Nyrop.

 1804-74, Papirfabrikant og Politiker">

Drewsen, Michael, 1804-74, Papirfabrikant og
Politiker, er født paa Strandmøllen 15. Okt. 1804
og er Søn af ovfr. nævnte Joh. Chr. D. Uden at have
modtaget nogen særdeles omhyggelig Opdragelse blev han
tidlig sin Faders Medhjælper ved Strandmøllens Drift,
og sammen med sin ovfr. nævnte Broder Chr. D. blev
han 1840 Medlem af Firmaet Drewsen & Sønner, som de
selvstændig overtoge i 1844. 1848 blev Strandmøllen
deres Ejendom, og Virksomheden her udvidede de ved
i 1854 at tilkjøbe Ørholm og 
Nymølle. En endnu betydeligere Udvidelse var kommen
til i Jylland, da M. D. 1844 i den den Gang saa
fjærne og uopdyrkede Egn med stor Energi anlagde
Silkeborg Papirfabrik, paa hvilken det første Ark
Papir forarbejdedes 1. Jan. 1845. Fabrikkens Anlæg
faldt sammen med Regeringens Bestræbelser for her at
grunde en Handelsplads, og den livlig begavede D.,
der altid optraadte paa en egen storslaaet Maade, blev
hurtig her en betydende Personlighed. Fra Jan. 1865
blev han Eneejer af Papirfabrikken her, som han drev
under Firmaet M. Drewsen & Søn, men allerede i 1869
solgte han den og kjøbte nu flere svenske Godser,
men desuagtet bevarede han stadig sin Bolig paa
Silkeborg. 1848 valgtes han fra sin den Gang nye
jyske Hjemstavn til Medlem af den grundlovgivende
Rigsforsamling og var senere flere Gange Rigsdagsmand
(han valgtes til Folketinget i 1849 og 1854 og til
Landstinget i 1855, men det sidste Valg modtog han
ikke). Som udpræget frisindet stod han i alt Fald en
Tid det national-liberale Parti nærmest, hvad han
bl. a. viste, da han i 1854 kæmpede ivrig mod det
Ørstedske Ministerium. Han stod i dette Aar i Spidsen
for Afholdelsen af en Grundlovsfest paa Himmelbjærget,
en Fest, der senere fik mange Efterfølgere, og han
var virksom for Tilvejebringelsen af den store jyske
Adressedeputation, hvem der i Sept. s. A. nægtedes
Adgang til Kongen, men som hædredes af Kjøbenhavns
Borgere ved en Fest i Kasino. I). var for øvrigt
vel set af Frederik VII, der besøgte ham paa
Silkeborg. 1845 havde han faaet Fortjenstmedaillen i
Guld, og i 1855 blev han Kommandør af Danebrog. Han
døde 26. Febr. 1874 i Kjøbenhavn. -- 20. Nov. 1830
ægtede han Johanne Amalie Kiimmel (f. 5. Avg. 1808
d. 28. Juli 1863), Datter af Hyrekusk K. i Kjøbenhavn.

Barfod, Dansk Rigsdagskal.
V. Drechsel, Silkeborg.
C. Nyrop, Strandmøllen.
Illustr. Tid. XV, 217 f.

C. Nyrop.



Drewsen, Viggo, 1830-88, filosofisk Forfatter,
er født i Kjøbenhavn 15. Nov. 1830 og er Søn af
ovfr. nævnte Konferensraad Adolph Ludv. D. Efter
at være ble ven Student læste han i nogen Tid
Jura; men paa Grund af Ulyst til tvungne Studier
og Hang til mere selvstændigt aandeligt Arbejde
opgav han at tage Embedsexamen. 1859 fik han
Ansættelse i Finansministeriet og virkede her,
indtil han 1873 blev Kontorchef i Livsforsikrings- og
Forsørgelsesanstalten af 1871, for hvilken Anstalt
han 1882 blev Bestyrelsesformand. Han deltog som
frivillig i Krigen 1864, blev haardt 
saaret og fanget ved Dybbøl og udnævntes efter
sin Udløsning til Lieutenant. 1872 ægtede han
Louise Henriette Collin, Datter af Etatsraad,
Departementschef Edvard C. og Henriette Oline
f. Thyberg. Han døde 8. Nov. 1888. -- D. har
(anonymt) skrevet forskjellige om sædelig Alvor og
logisk Dygtighed vidnende Afhandlinger, i hvilke
han søger at trække Grundlinjerne for en rationel
Livsanskuelse: «En Livsanskuelse grundet paa Elskov»
(1881), «Forholdet mellem Mand og Kvinde, belyst
gjennem Udviklingshypothesen» (1884), «Grænser
for Kjønsfriheden» (1888). To polemiske Artikler
i «Tilskueren» for 1885: «Om en Reaktion mod den
moderne Stræben efter større sexuel Sædelighed» og
«Svar til Dr. phil. G. Brandes», belyse yderligere
hans Anskuelser.

K. Kroman.

 jvfr. Dreier (Drejer).">

Dreyer, jvfr. Dreier (Drejer).



Dreyer, Andreas, --1686, Søofficer, født i Kjøbenhavn,
blev 1675 antaget i Holland til dansk Krigstjeneste
som Lieutenant og forfremmedes Aaret efter til
Kapitajn; samtidig ansattes han som Chef for
Orlogsskibet «Christiania» og var med dette under
Niels Juel og senere Tromp Deltager i Gullands
Erobring og Slaget ved Øland 1. Juni. Senere hen samme
Maaned var han ved Landgangen i Skaane den første,
der traadte i Land, og tog aktiv Del i Ystads
Erobring. 1677 som Chef for «Enigheden» deltog
han under Niels Juel i Slaget paa Kolberger-Heide
1. Juni og erobrede det svenske Orlogsskib «Wrangels
Pallats». Maanedsdagen derefter, som Niels Juels
Sekundant, udmærkede han sig i Slaget i Kjøge Bugt
og erobrede her et andet svensk Skib, «Svenska
Lejonet». Med lige saa stor Tapperhed, som han
alt tvende Gange dette Aar havde udvist, deltog
han endelig samme Efteraar i Floris Carstensens
Angreb paa Vestervik. De 2 næstfølgende Aar vedblev
han at være Chef for Orlogsskibet «Enigheden» ; i
Begyndelsen af Juli 1679, da han under Niels Juels
Kommando deltog i den danske Flaades Blokering af
Svenskerne i Kalmar, fik han Ordre til at sænke sit
gamle Skib i Kalmar Sunds sydlige Indløb for saaledes
at spærre Fjenden denne Udvej. Under en morderisk
Kamp udførte han Befalingen og forfremmedes derefter
til Schoutbynacht.

Efter Fredslutningen havde D. forskjellige Kommandoer
paa Konvoi o. l. Han døde 1686. -- D. var gift med
Geriche van Schaych fra Holland og havde 3 Døtre og
3 Sønner, hvoraf en senere blev Søofficer.

Lützow, Hist. Efterretn. om danske Søe-Officierer I.

C.  With.



Dreyer, Christopher Vilhelm, 1737-1810, Diplomat,
var født i Helsingør, hvor hans Fader var en velstaaende
Kjøbmand. Efter at have uddannet sig ved Studier
og Rejser i Udlandet blev han ansat som Avskultant
i Rentekammeret, hvor den ældre Bernstorff, der
overalt spejdede efter dygtige yngre Mænd, som kunde
anvendes i diplomatisk Tjeneste, opdagede ham. Han
blev da anbragt som Legationssekretær i Petersborg,
i det han dog foreløbig bibeholdt sin Stilling
i Rentekammeret og udnævntes til Kommitteret. I
Petersborg forblev han fra Avg. 1764 til Juni 1771,
da han forflyttedes til Stockholm, men næppe ankommen
der til, blev han i Dec. s. A. efter Grev Scheels
pludselige Død beordret tilbage til Petersborg for
at overtage Gesandtskabsforretningerne som Chargé
d'affaires. Dette Ophold forlængedes ud over den
nye Gesandt, Kammerherre G. F. Numsens Ankomst i
Sept. 1772, dels fordi denne trængte til kyndig
Vejledning, dels fordi man i Kjøbenhavn tænkte paa
ved Siden af Gesandten hos Kejserinden at akkreditere
D. som selvstændig Minister hos Storfyrst Poul i
dennes Egenskab af Hertug af Gottorp. Men dette
passede ikke til den afhængige Stilling, i hvilken
Kejserinden ønskede at holde Sønnen, og saaledes fik
D. da endelig i April 1773 sit længe nærede Ønske
opfyldt om at kunne forlade Rusland. Han udnævntes
til Ministerresident i Warschau, men fik Udsættelse
med at tiltræde sin nye Post, indtil den ved Delingen
1772 fremkaldte Bevægelse havde faaet Tid til at
sætte sig noget. I Warschau forblev han indtil
Jan. 1777, da han blev sendt til London, først som
Ministerresident, men allerede i Avg. det følgende
Aar udnævntes han til Gesandt, og han førte saaledes
de vanskelige Forhandlinger om den nevtrale Skibsfart
under den nordamerikanske Frihedskrig. I Dec. 1784
forflyttedes han til Madrid og der fra i Slutningen
af 1796 endelig til Paris, hvor han repræsenterede
Danmark under Direktoriet, Konsulatet og Kejserdømmet
indtil sin Død, der indtraf 28. Avg. 1810 som Følge
af en Operation for Sten.

D. adskiller sig i meget fra sine samtidige Kolleger
af den Bernstorffske Skole. Han var ikke blot dansk,
men hørte desuden ved sin Fødsel til Samfundets
bredere Lag, hvori de nationale Ejendommeligheder
træde skarpest frem, og det Hjem, fra hvilket han var
udgaaet, udmærkede sig vistnok mere ved Arbejdsomhed
og praktisk Sans end ved højere Dannelse. Hans
Karakter og Egenskaber, Væsen og Aandsretning bære
Mærke deraf. Litteratur og Kunst laa ham fjærnt,
hvad der ogsaa viser sig i hans 
franske Depecher, der hverken udmærke sig ved Stil
eller sproglig Korrekthed. Derimod samlede alle
hans Evner og Interesser sig om hans praktiske
Embedsgjerning, og han frembyder i alle Henseender
Typen for en dygtig dansk Embedsmand paa den Tid,
begrænset, men med hele sin Sjæl i sin Gjerning,
pligtopfyldende, men tillige selvstændig og
vedholdende i sine Anskuelser. Statsmand var han
egentlig ikke, men han indberettede med Nøjagtighed
de enkelte Begivenheder, om hvilke han altid vidste
at holde sig vel underrettet, forudsaa ofte, hvad
der forestod i den nærmeste Fremtid, hvorimod han
vanskelig hævede sig til et højere og almindeligere
Overblik. Hans Styrke viste sig navnlig i Behandlingen
af de enkelte konkrete Spørgsmaal, som direkte berørte
vore politiske og kommercielle Interesser. Dem kjendte
han til Bunds, og dem forsvarede han med national
Sejhed uden at lade sig afvise og med en Djærvhed,
der taaltes, fordi den saa umiskjendelig var præget af
Ærlighed og Interesse for Sagen. Den samme Sikkerhed
viste han lige over for sin egen Regering. Frimodig
indberettede han, hvad han erfarede, uden at lade
sig afholde af den Erfaring, at Overbringeren af en
uvelkommen Efterretning ikke tør regne paa nogen
venlig Modtagelse, tilbageholdt ikke sin Mening
om, hvad der burde gjøres, ja tillod sig, hvor han
ansaa det for paatrængende nødvendigt, selv at tage
et Initiativ eller vel endog at tilsidesætte en
Ordre. Det er rimeligt nok, at man af ham taalte,
hvad man ikke vilde have taalt af andre, men de to
ældre Bernstorff'er havde han dog sikkert ikke vovet
at byde, hvad den tredje, Christian Bernstorff,
fandt sig i.

I sine politiske Anskuelser var han stærkt
konservativ, og hvad han havde set i Rusland, Polen,
London, Madrid og senest i Paris, bestyrkede ham kun
i den Overbevisning, at den bedste Regeringsform var
den oplyste Enevælde, saaledes som den gjennemførtes
her hjemme. Men han var for meget dansk til ikke at
føle en instinktmæssig Uvilje mod det tyske Elements
Overvægt. Skjønt ansat af den ældre Bernstorff,
nærede han dog allerede som ung Sekretær ingen
Sympathi for ham, hvortil vel ogsaa kom, at dennes
undertiden noget vel storslaaede og fjærntskuende
Politik maatte være hans prosaiske og sobre Natur
fremmed. Som Modsætning dertil tiltaltes han langt
mere af Ostens tilbagetrukne Udenrigspolitik, som
han i det hele synes at have bevaret stor Velvilje
for denne ellers almindelig strængt bedømte Minister
fra den Tid, da han ansattes som Sekretær hos ham i
Petersborg, og dette er
saa meget mærkeligere, som han kom der hen med
forudfattet Mening om Ostens Upaalidelighed og
Underfundighed. Det er sandsynligt, at den nationale
Forskjellighed ligeledes var medvirkende Aarsag til,
at han endnu mindre kunde finde sig til rette med
Asseburg, som derefter blev hans Chef i Petersborg,
men denne stødte ham desuden ved sit kolde,
aristokratiske Væsen, og fordi D. mistænkte ham for at
hælde til Preussen. Forholdet mellem D. og Christian
Bernstorff var vel upaaklageligt, men de obligate
høflige Vendinger røbe ingen gjensidig Sympathi, og
det turde vel være, at de gjentagne og indtrængende
Tilbud, som Regeringen i 1799-1800 gjorde D. om at
indtræde som Præsident i General-Toldkammeret, nok
saa meget vare fremkaldte af Ønsket om at blive af med
en ikke ganske behagelig underordnet som ved Udsigten
til, at hans store Erfaring i Skibs- og Handelssager
kunde komme disse Rigernes vigtigste Erhvervsgrene
til gode i videre Omfang end hidtil. Derimod gav
Rosenkrantz ham i den korte Tid, han var hans
overordnede, gjentagne Beviser paa Paaskjønnelse.

Lige over for Sverige og Svenskere synes D. ikke at
have delt sine Landsmænds traditionelle Uvilje. I
alt Fald havde denne Følelse hos ham maattet vige
for Erkjendelsen af den Fare, der fra Rusland truede
hele Norden. I 1810 arbejdede han derfor ufortrødent
paa at vinde Kejseren for, at hele Skandinavien
forenedes under Frederik VI «med samme Forfatning
for alle 3 Riger», og hvis det ikke var muligt, at
Tronfølgervalget i Sverige da i alt Fald maatte falde
paa Prins Christian eller i det mindste paa Hertugen
af Augustenborg, hvor lidet skikket han end i øvrigt
ansaa denne sidste til at bestige en Trone. Og med
samme Iver søgte han at hindre Bernadottes Valg, som
han betragtede som ensbetydende med Nordens absolute
Underkastelse under Napoleon.

D. var en smuk og beleven Mand, vindende ved sin
Aabenhed og Ærlighed, og han nød stor Agtelse for
Dygtighed og Paalidelighed hos sine Kolleger, der
ofte søgte hans Raad, og hos de Udenrigsministre,
med hvem han havde at forhandle. I Frankrig var
hans Stilling ganske enestaaende. Talleyrand, med
hvem han tidlig var kommen i Berøring, da denne
var Udenrigsminister under Direktoriet og atter
blev det efter 18. Brumaire, satte stor Pris paa
ham og vedblev ogsaa senere under Kejserdømmet at
gjøre ham væsentlige Tjenester, uagtet D. just ikke
havde skaanet ham, men f. Ex. en Gang, da Ministeren
forsikrede oprigtig at ville arbejde paa, at Danmarks
Krav angaaende dets nevtrale
Skibsfart bleve opfyldte, ganske tørt svarede: «Jeg
skal vist aldrig paaberaabe mig Deres Løfter og
Forsikringer, som jeg har lært ikke at sætte nogen Lid
til». Men ogsaa Napoleon viste ham en Opmærksomhed,
der ellers kun faldt i de Ministres Lod, som han
havde en bestemt Interesse af at vinde. Faa sin Side
nærede D. stor Beundring for Napoleons Geni, uden dog
at være blind for hans Fejl eller at lade sig drage
et Skridt videre, end han selv vilde. Allerede før
18. Brumaire var D. ikke blot personlig overbevist om,
at Frankrigs Frelse kun kunde komme fra Bonaparte,
men han synes endog til Dels at have været indviet
i Forberedelserne til denne Revolution. Da Bonaparte
var blevet Førstekonsul, underholdt han sig ved 
Diplomatkuren, der hver 14. Dag holdtes i Tuillerierne,
altid længe med D., spurgte ham  om hans Mening om den 
almindelige Politik og fandt Behag i hans undertiden
noget vel aabenhjærtige Bemærkninger. I 1800,
da Regeringen under Englands og Ruslands forenede
Tryk vilde kalde ham tilbage og foreløbig havde
fjærnet ham fra Paris i Form af en Orlov, forlangte
Førstekonsulen gjentagende og i saa bestemte
Udtryk hans Tilbagekomst, at den fungerende Chargé
d'affaires, Manthey, til sidst maatte skrive hjem,
at «kun D.s ufortøvede Tilbagevenden kunde bevare de
venskabelige Forhold», og han tilføjer, at «efter
sine gjentagne Udtalelser i Paahør af hele det
diplomatiske Korps vilde Bonaparte anse sig for
personlig fornærmet, hvis man ikke strax sendte en
Minister tilbage, som han sætter stor Pris paa for
hans sjældne Skarpsindighed og store Kjendskab til de
forskjellige Kabinetters Tendenser, og som han desuden
vilde bruge for at nærme sig til Rusland». Senere,
under Kejserdømmet, blev D.s Adgang til Napoleon
selvfølgelig sjældnere, men denne bevarede altid stor
Velvilje for ham, og ved Efterretningen om hans
Død lod han sin Udenrigsminister, Hertugen af Cadore,
udtale sin dybe Beklagelse over dette Tab.

Under sin lange Embedsbane var D. efterhaanden
stegen op ad Rangstiens Trin. Da han som Sekretær
sendtes til Petersborg, havde han, i Betragtning
af sin Stilling som Kommitteret, faaet Titel af
Legationsraad; da han akkrediteredes i Warschau,
udnævntes han til Etatsraad, under sit Ophold i London
blev han Konferensraad og 1781 hvid Ridder, og endelig
avancerede han 1795 til Geheimeraad og 1808 til 
Gehejmekonferensraad. Derimod
er den Barontitel, under hvilken han ofte forekommer
i privates Erindringer, kun et
Udtryk for den populære Overtro, at en Gesandt
nødvendigvis maatte være «af Adel».

D. var ikke gift. I Warschau synes han at have
haft en Forbindelse, af hvilken han i det mindste
havde en Søn, der under Navnet Guillaumot blev
opdraget i hans Hus og 1800 udnævntes til hans
Legationssekretær. Efter D.s Død fungerede han som
Chargé d'affaires, indtil General Waltersdorff kunde
overtage Gesandtskabet; i 1812 udnævntes han til Major 
i den  danske Armé. Han døde 1814. 
I Følge D.s egen Fremstilling indgik han 1792 hemmeligt 
Ægteskab med Maria Anguilina Mosquera (d. 27. Okt. 1805).
der fulgte ham til Paris, og med hvem han havde 
2 Døtre og en Søn, som han skal have anerkendt paa sit 
Dødsleje, og som saaledes kom til at bære hans Navn.   
Ved kongl. Bevilling af 13. Marts 1810 bleve Børnene legitimerede.
Da han intet efterlod sig, kom Døtrene efter hans Død 
til Kjøbenhavn, hvor
de optoges i det gjæstfrie Brunske Hus. Der blev den
ene gift med en spansk Diplomat Villena; den anden
forblev ugift og modtog langt senere en Stilling som
Selskabsdame hos Grevinde Danner. Hun døde 1870.

Holm, Danmark-Norges udenrigske Historie 1791-1807 I, 243 ff.
Manthey, Ridderes Levnetsløb 1809-17 S. 17. 104.
Rist, Lebenserinnerungen I, 255 f.

P. Vedel.



Dreyer, Dankvart Christian Magnus, 1816-52, Maler,
født i Assens 13. Juni 1816 og Søn af Kjøbmand Jørgen
Christian D. (d. 1823) og dennes tredje Hustru,
Caroline(?) Dorothea f. Møller, kom i 1832 til
Kjøbenhavn for at uddanne sig ved Kunstakademiet til
Maler. Fra først af tiltrak Figurmaleriet ham, han
vandt den lille (1834) og den store Sølvmedaille
(1837) og i Mellemtiden en Pengepræmie for en
Modelfigur, ja han konkurrerede endog to Gange
til Guldmedaillen. I de første Aar udstillede han
nogle Portrætter og Historiebilleder, men fra 1841
helligede han sig udelukkende Landskabsmaleriet, hvori
han viste sig som en virkelig lovende Kunstner. Da
han døde i en ung Alder, har han ikke malet meget
og kjendes bedst af det store Billede «Parti med
Udsigt til Wedellsborg Skove i Fyn» (1844) i den
kgl. Malerisamling. Storladenhed i Motivet mødes her
med den Konveniens i Malemaaden, som Kunstneren, trods
al Flid og Talent, ikke endnu havde kunnet frigjøre
sig for. En vis Modløshed svækkede hans Kraft,
saa at han ikke var naaet til at komme udenlands,
da en Tyfusepidemi bortrev ham, dog efter længere
Tids Svagelighed, der næredes ved den Tungsindighed,
hvoraf han var betaget. Han døde i sin Hjemstavn paa
et lille Bo1ssted, som han havde kjøbt for at kunne 
leve i stille Tilbagetrukkethed, i Barløse ved Assens,
4. Nov. 1852. Han var ugift, men havde sin Moder og
ældre Søster hos sig.

Weilbach, Konstnerlex.

Ph. Weilbach.



Dreyer, Johan Christopher Frederik, 1814-98, Officer. 
D. er født i Kjøge 13. Jan. 1814. Hans
Forældre vare Major i jyske Jægerkorps Christoph
Friderich D. (f. 1782 d. 1830) og Johanne Marie
f. Stockfleth (f. 1782 d. 1819). I 1826 begyndte
han sin militære Løbebane som Landkadet, erholdt
21. Dec. 1828 Anciennitet som Sekondlieutenant
og udnævntes Aaret efter til Sekondlieutenant
i Vejkorpset. Fra 1832-36 var han Elev paa den
kgl. militære Højskole, blev i 1834 Sekondlieutenant
og i 1836 Premierlieutenant i Ingeniørkorpset. I
1837-38 gjorde han Tjeneste i Rensborg Fæstning
og var fra 1838-41 beskæftiget ved Forarbejder til
Jærnbaneanlæg og ved Chaussébygning i Holsten og fra
1841-48 ved Vejtjenesten i Danmark. Han var imidlertid
i 1842 bleven Kapitajn af 2. og i 1844 Kapitajn af
1. Klasse. I Krigsaarene 1848-50 gjorde han Tjeneste
ved Feltingeniørdetachementet, fungerede i 1849 som
Stabschef ved og i 1850-51 som Kommandør for samme og
som højstkommanderende Ingeniørofficer ved den aktive
Armé. Han deltog i Fægtningerne i Sundeved 28. Maj og
5. Juni 1848 og 3. April 1849, ved Kolding 23. April,
Gudsø 8. Maj og i Udfaldet fra Fredericia 6. Juli
1849 samt i Slaget ved Isted 25. Juli 1850. Mellem
Krigsperioderne fungerede han ved Vejtjenesten. I 1850
blev han karakt. Major uden Anciennitet. Fra 1851-55
var han Kommandør for Ingeniørtropperne og virkede i
1852-63 i forskjellige Stillinger ved Jærnbanevæsenet,
nemlig som Indenrigsministeriets tekniske Konsulent i
Jærnbanesager, som kontrollerende ved Anlægget af de
sjællandske Jærnbaner og som Medlem af Direktionen
for samme, fra 1855-63 tillige som dirigerende
Stabsofficer for Ingeniørkorpsets Vej tjeneste i
Danmark. Han var imidlertid i 1855 bleven udnævnt til
virkelig Major, i 1859 til karakt. Oberstlieutenant
og i 1863 til Oberstlieutenant. I Krigen 1864 var
han højstkommanderende Ingeniørofficer ved den
aktive Armé og deltog i Dybbølstillingens Forsvar
(Kommandant i Brohovederne) indtil dens Fald 18. April
1864. 29. s. M. udnævntes han til Kommandør af
Danebrog af 1. Grad. I Slutningen af 1864 blev han
midlertidig Chef for Ingeniørkorpset og i 1865 Oberst
og Chef for samme. Han erholdt i 1866 Generalmajors
Anciennitet og udnævntes i 1867 først til Generalmajor
og ved den nye Hærlovs 
Ikrafttræden til General samt til Generalinspektør
for Ingeniørtropperne og Chef for Ingeniørkorpsets
øvrige Afdelinger. 1876 tildeltes der ham Storkorset
af Danebrogsordenen, og s. A. ledsagede han Kongen
paa sammes Rejse til Rusland. I 1877 traadte han
uden for Nummer i Hæren, i det han fra 28. Juli
1877 til 4. Jan. 1879 var Krigs- og Marineminister,
fra 1880-88 administrerende Direktør i Bestyrelsen
for de militære Underklassers Pensionering og for
Invalideforsørgelsen. 31. Marts 1881 erholdt han
efter Ansøgning Afsked af Krigstjenesten, og i 1884,
ved Ingeniørkorpsets 200 Aars Jubilæum, tildeltes
der ham et nyt Afskedspatent som Generallieutenant.

D. ægtede 8. Dec. 1839 Ida Nikoline Margrethe Randrup
(f. 28. Dec. 1812), Datter af tidligere Kontorchef i
General-Toldkammer- og Kommercekollegiet, Kammerraad
Christian Frederik R. (f. 1787 d. 1865) og Christiane
Frederikke f. Dreyer (f. 1787 d. 1849). Han har 3
Sønner i Live, nemlig: Kapitajn i Fodfolket Frederik
Vilhelm Cajus D. (f. 1843), Amtmand over Ringkjøbing
Amt Carl Vilhelm Johannes D. (f. 1845) og ndfr. nævnte
Johan Ludvig Emil D. -- d. 12. Sept. 1898.

V. E. Tychsen.



Dreyer, Johan Ludvig Emil, f. 1852, Astronom. 
D. er født i Kjøbenhavn 13. Febr. 1852, Søn af ovfr. nævnte
General J. C. F. D., blev Student 1869, bestod
1874 Magisterkonferens i Astronomi og fik faa
Maaneder derefter en Ansættelse paa Lord Rosses
Observatorium Birr Castle i Irland. Han fik 1875
Universitetets Guldmedaille for en Afhandling om
den personlige Ligning ved Passageobservationer. I
Birr Castle fortsatte han de der tidligere
anstillede Observationer af Stjærnetaager, ligesom
Bearbejdelsen af hele Materialet blev ham overdraget;
han har saaledes en væsentlig Andel i Resultatet:
«Observations of nebulæ and clustes of stars made
at Birr Castle 1848-78». Samtidig udarbejdede han
et Supplement til John Herschels «General catalogue»
udgivet af R. Irish academy 1878. 1878 blev D. ansat
som Observator ved Dublins Observatorium, hvor han
dels udførte en Del Stedbestemmelser af røde Stjærner,
dels i Forening med den ansete Astronom Dr. Copeland
begyndte Udgivelsen af Tidsskriftet «Copernicus»,
der dog efter faa Aars Forløb gik ind. 1882
udnævntes D. til Direktør for Armagh-Observatoriet
og tog Doktorgraden ved Kjøbenhavns Universitet
for sin Afhandling: «Forsøg til Bestemmelse af
Præcessionskonstanten». Foruden en Del Artikler i
forskjellige 
Tidsskrifter har D. udgivet «Mean places of 321 red
stars» (Dublin 1882); «Second Armagh catalogue of
3300 stars» (Dublin 1886; Observationerne anstillede
hovedsagelig under afd. Dr. Robinsons Ledelse); «A
new general catalogue of nebulæ, clusters and stars,
being the catalogue of the late Sir John W. Herschel,
revised, corrected and enlarged» (London 1888;
i «Memoirs of the R. astr. society» XLIX). D. blev
1875 gift med Catharina Hannah Tuthill.

Aug. Svedstrup.



Dreyer, Jørgen Christian, 1832-97, Bogtrykkeriejer. 
Han er født 11. Maj 1832 paa
Gjøl i Limfjorden, hvor Faderen, Jørgen Gantzel
Blicher D., var Præst; Moderen var Sophie Henriette
f. Tilemann. Han undervistes væsentlig i Hjemmet,
til han 1845 kom i Odense Kathedralskole, hvorfra
han 1851 blev Student. 1855 tog han juridisk Examen
og ansattes strax i det slesvigske Ministerium, hvor
han, efter 1856 at have aflagt Prøve i slesvigsk Ret,
blev Kancellist (1857) og Fuldmægtig (1859). Han
forlod imidlertid Embedsvejen. 1856 havde han ægtet
en Plejedatter af M. C. Hempel, Ejeren af «Fyns
Stiftstidende» og Fyns Stiftsbogtrykkeri i Odense,
efter hvis Død (Juni 1861) han fra 1. Jan. 1862
overtog Bladet og Bogtrykkeriet. Ved Afskeden
fra Ministeriet blev han Kancelliraad. I Odense
kom han hurtig ved sin livlige Foretagsomhed, der
ogsaa omfattede Sport (Kapsejlads), til at spille
en Rolle. Fra Okt. 1862 til Febr. 1866 var han
Formand for Byens Industri- og Haandværkerforening,
og i Jan. 1864 valgtes han til Medlem af Odense
Borgerrepræsentation (senere Byraad), en Stilling,
som han bevarede til Jan. 1888. Til hans kommunale
Virksomhed kom i 1864-66 ogsaa en politisk. Odense
Amts 1. Valgkreds sendte ham først til Rigsraadets
og derpaa til Rigsdagens Folketing, hvor han først
var Medlem af «det nationale Venstre», der indsatte
ham i Finansudvalget, og senere var Medstifter af
det saakaldte Mellemparti. Han vendte dog hurtig
tilbage til sin betydelige private Virksomhed, som
han drev med Energi. Det maa saaledes nævnes, at han
1871 var den første Bogtrykker, der her indførte
Gasmaskinen som Drivkraft -- hans Gasmaskine var
den anden her i Landet --, og at han 1887 kjøbte den
Hempelske Bog- og Papirhandel. 1879 var han Medstifter
af «Fællesrepræsentationen for dansk Industri og
Haandværk», af hvis Repræsentantskab han var Medlem
1879-85. Efter i l882 at være bleven Justitsraad
udnævntes han 1886 til Etatsraad. -- 22. Okt. 1856 
ægtede han Elisabeth Marie Petersen
(f. 13. Jan. 1833), Datter af Skolelærer P. i
Norup. Efter hendes Død, 9. Marts 1864, indgik han
11. Maj 1865 andet Ægteskab med Sophie Elisabeth
Tilemann (f. 13. Febr. 1843), Datter af Pastor Johan
Georg T. -- d. 7. Marts 1897.

J. Lauritzen, Fyns Stiftstidende 1772-1872.
J. Lauritzen, Odense i Billeder.
Skandinav. Bogtr.-Tid. 1871 og 1872.

C. Nyrop.



Drieberg, Carl August Vilhelm, 1749-1825, Generalkrigskommissær, 
hørte til en meklenborgsk
Æt. Hans Fader var Oberst i brunsvigsk Tjeneste Adolph
Frederik D.; Moderen hed Charlotte Sophie f. Bülow
(f. 30. Aug. 1725) af Huset Wischendorff. Den
unge D. kom her til Landet 1758 ved Hjælp af
sin Morbroder, Gehejmeraad og Staldmester Hans
Henrik Bülow, der fik ham anbragt som kgl. Page,
og han opvoxede saaledes sammen med den jævnaldrende
Kronprins Christian. I de natlige Orgier og skandaløse
Gadeoptøjer, som denne, da han 1766 var bleven Konge,
foranstaltede, hørte D., der 1766 var udnævnt til
Sekondlieutenant i Artilleriet, 1767 blev Hofjunker
og et Par Aar senere Kammerjunker, til de faste
Deltagere; men der gives ham det Lov, at naar det
kneb, og Vægterne pryglede løs paa Kongen, svigtede
han ikke sin Herre, men holdt tappert ud til det
sidste, hvilket ikke altid kunde siges om de andre
Følgesvende. Ved Hofrevolutionen 1772 stod D. paa
de sammensvornes Side. D.s Hof- og Hovedstadsliv
var dog nu snart til Ende. I Begyndelsen af 1773
ved Huths nye Artilleriplan avancerede han vel
til ældst Sekondlieutenant i Artilleriet, men
umiddelbart derpaa, uvist af hvilken Grund, blev
han forsat til Infanteriet og fik med Kapitajns
Grad Kompagni i 2. jyske nationale Bataillon. Dette
Kompagni fik han s. A. Lov til at bytte med et i
bornholmske Infanteriregiment, og 1777 overgik han
til det delmenhorstske (fra 1778 sjællandske, fra
1785 fynske) Infanteriregiment, der havde Garnison
i Viborg. 1779 beordredes han med et Detachement
til Kolding til Etablering af en Grænsekordon mod
Kvægsyge og gjorde sig her bemærket og fortjent af
Regeringen, ikke mindre ved sine indsigtsfulde og
virksomme Foranstaltninger til Smitsygens Hemme --
en Virksomhed, der havde til Følge, at et lignende
Hverv 1782 overdroges ham ved Ejderen -- end ved at
opdage og sætte en Stopper for den ved den nørrejyske
Grænse stedfindende store Toldsvig. 1789 afgik D.,
hvem 1783 Kammerherrenøglen var bleven tildelt,
paa Grund af en Svækkelse i Benet fra Tjeneste ved
fynske Regiment med Majors 
Karakter og med Løfte om den første Krigs- og
Landkommissærpost. Denne blev ham, med Fyn som
Distrikt, allerede overdraget ved Begyndelsen
af det næste Aar, i det der samtidig tillagdes
ham Generalkrigskommissærs Karakter og Rang som
Oberst, og 1794 oprettedes Posten for ham som
Generalkrigskommissær for hele Kongeriget. I denne
Stilling, hvor det til en Begyndelse fornemmelig
paahvilede ham at bringe de ved Stavnsbaandets
Løsning forandrede Udskrivningsforhold i det
rette Spor, virkede han med sjælden Duelighed
og Nidkjærhed, og han var en af Kronprinsens
væsentligste Medarbejdere ved Gjennemførelsen
1802-3 af den nationale Hærreform, der hvilede
paa Sætningen, «at Fædrelandet alene skulde
forsvares af dets egne Sønner», og de deraf følgende
Organisationslove. Hans mange Indlæg i disse Sager
karakterisere ham ikke alene som den kyndige, skarpt
tænkende Forretningsmand, men ogsaa som en selvstændig
Personlighed, der ikke skyede at fremsætte og hævde
sine Anskuelser, selv hvor han vidste, at de ikke
vandt Bifald paa allerhøjeste Steder. I sit private
Liv var han stedse de fattiges Ven; han ønskede ved
sin Død en simpel Begravelse, for at Overskuddet
fra en standsmæssig kunde gives til Byens fattige,
og ved Aabningen af hans Testamente viste det sig, at
saa godt som hele hans Formue var skjænket til milde
Stiftelser, særlig til Lahns for hjælpeløse Børn.

D. ægtede 27. Okt. 1786 sin Slægtning Sophie
Frederikke Christiane Bülow, f. 25. Jan. 1761,
Hoffrøken hos Arveprinsesse Sophie Frederikke,
Datter af Gehejmeraad, Amtmand Ludvig Vilhelm
B. (s. III, 295). Ægteskabet var barnløst. -- Ved
sin efter Ansøgning erholdte Afsked i 1819 hædredes
han med Storkorset af Danebrog. Han døde i Odense
28. Dec. 1825.

Thaarup, Fædrenelandsk Nekrolog 1821-26.
Hist. Tidsskr. 3. R. IV.; 4. R. II.
Meddel, fra Krigsarkiverne I-III.

S. A. Sørensen.



Dros, Johannes, --1289, Ærkebiskop.
Om hans Slægt er ikke andet kjendt, end at hans Moder hed Gerike,
og at hun rimeligvis er død, efter at Sønnen var ble
ven Ærkebiskop. Selv var J. D. 1256 Kannik i Lund,
blev senere (o. 1279) Ærkedegn sammesteds, men virkede
kun kort Tid i denne Stilling, i det han, efter at
Ærkebiskop Thrugot 2. Maj 1280 var død, enstemmig af
Domkapitlet valgtes til dennes Efterfølger. Valget
skulde imidlertid bekræftes af Paven, hvorhos det
i Følge en pavelig Bestemmelse af meget ny Dato
(Dec. 1279) paalaa den valgte selv at indfinde 
sig i Rom og erhverve Bekræftelsen. Dette havde
J. D. forsømt og derved egentlig forspildt sin Ret som
valgt; alligevel beskikkede Paven ham i Kraft af sin
apostoliske Magtfuldkommenhed (April 1282) og lod en
Legat meddele ham den bispelige Vielse og overbringe
ham Palliet. Som bekræftet og viet Ærkebisp har han
derefter deltaget i Danehoffet i Nyborg (Juli 1282)
og sammen med de andre Bisper underskrevet Kong Eriks
mærkelige Haandfæstning af 29. Juli 1282. Hvad der i
øvrigt vides om hans Virksomhed som Landets øverste
gejstlige, er ikke meget. Han bevarede det fredelige
Forhold mellem Kirken og Kongemagten, han havde arvet
fra sin Forgænger, ligesom han utvivlsomt med største
Delen af Gejstligheden stod paa Erik Glippings Side
mod de misfornøjede verdslige Stormænd. Mordet i
Finderup og det derpaa følgende Tronskifte medførte
sikkert ingen Forandring i hans Stilling til
Kongemagten. Juledag 1287 kronede han Erik Menved i
Lund; et Aars Tid derefter, 29. Jan. 1289, døde han
i Aarhus og efterfulgtes i Ærkesædet af Jens Grand.

C. Weeke.



Drubin, Chilian, døde vistnok 1747, Parykmager, 
Søn og Sønnesøn af Hamborger agende Postmestre af samme Navn,
kjørte efter Faderens Død (o. 1719) nogen Tid Posten,
blev 1722 Galanterihandler i Kjøbenhavn, men fallerede
og rømte, angav de agende Postmestre for Toldsvig, som
han selv havde deltaget i, fik saa Tilladelse til at
anlægge agende Poster til Helsingør og Fredensborg,
men de gik over Styr ved hans Forsømmelighed
(1726-28). Endelig anlagde han en Parykfabrik i
Kjøbenhavn -- efter talrige skrydende Avisannoncer
(1732-47), der give Indblik i Parykformernes Talrighed
--, en stor Forretning med udstrakte Forbindelser, 16
Svende, 100 til 150 Parykker paa Lager. Annoncernes
ubevidste Komik var en stadig Kilde til Morskab og
fik Holberg til at kalde ham «en ikke mindre habil
Skribent end Parykmager».

Holbergs Epistler (Bruuns Udg.) II, 154. 389. 
Stolpe, Dagspressen i Danm. IV.

P. Stolpe.

 -o.1419, Hofmester">

Due, Jens, -o.1419, Hofmester, 
Ejer bl. a. af Torp
i Thy og Fuglsang paa Laaland, hvilken sidste Gaard
han giftede sig til med sin første Frue, Sidsel
Andersdatter, var en Søn af Bonde Jensen D. og nævnes
første Gang 1370. Han var 1377-78 blandt de Medlemmer
af den danske Adel, som støttede Hertug Albrechts
Fordringer paa den danske Trone; siden sluttede han
sig dog afgjort 
til Dronning Margrethe og blev en af hendes betroede
Mænd; i mange Anliggender, saa vel diplomatiske
som finansielle, findes hans Navn blandt hendes
Forlovere. 1396 var han Høvedsmand paa Helsingborg,
og det følgende Aar fik han ved Kroningen i Kalmar
Ridderslaget. 1400-9 forekommer han som Hofmester;
senere synes han at være fratraadt dette høje Embede
af nu ubekjendte Grunde, men vedblev dog at indtage en
fremragende Stilling i Rigsraadet. Han var saaledes
1417 en af Voldgiftsmændene i den bekjendte Strid
mellem Kongen og Bispen i Roskilde om Kjøbenhavn
og 1418 en af de Raader, som førte Forhandlingerne
med Holstenerne. Han nævnes sidste Gang i Live
1419. Efter sin ovennævnte Frues Død skal han i Følge
nogle Slægtebøger have ægtet en Fru Anne Jensdatter.

Thiset.



Due, Johan, --1609. J. D. eller, som han egentlig
hed, Johan Taube af en vidt udbredt, bekjendt
Adelsslægt kom i Frederik II's Tid fra Lifland, hvor
formodentlig det «Tullitz», han undertiden skrives
til, var beliggende. Han indtraadte i Hoftjenesten,
var 1571-76 Kammerjunker og fra 1572 tillige
Køgemester og vandt i saa høj Grad Kongens Gunst,
at denne 1576 gav ham Kronborg, Aaret efter tillige
Frederiksborg og Hørsholm og 1579 desuden Dalby
Kloster i Forlening. End videre skjænkede Kongen
ham de tidligere Skaanske Len Ønnestad og Strø,
og da han havde fæstet en af Dronningens Jomfruer,
Olive Skram, Datter af den berømte Hr. Peder S.,
til sin Hustru, gjorde Kongen paa sin Omkostning
hans og flere andres Bryllup 25. Febr. 1582 paa
Kjøbenhavns Slot. Men dermed var ogsaa Medbøren
forbi, vistnok ved hans egen Skyld for en Del. 1584
fratoges ham alle hans Forleninger paa Grund af
mangelfuld Regnskabsaflæggelse, og dermed var
hans Rolle udspillet. Han trak sig tilbage til
sin Skaanske Gaard Kullebjærg, hvor han, efter
1602 at have fristet den Sorg at miste Hustru og 5
Børn af Pest, selv døde 1609. Med sin Hustru, der
har efterladt sig en udførlig Levnedsbeskrivelse
af sin bekjendte Fader, havde han i alt 11 Børn,
af hvilke dog kun en Datter naaede at blive gift.

Thiset.



Due, Manderup, o.1598-1660, Ejer af de jyske Gaarde
Halkjær, Hegnet, Krastrup og Sønderskov, var en Søn
af Jørgen D. til Oxholm og Lene Juel og angives at
være født 13. Juni 1596 (snarere 1598). Han mistede
sin Fader i Kalmarkrigen og sendtes 
omtr. samtidig til Udlandet, hvor han med en
kort Afbrydelse færdedes i o. 8 Aar. Efter at
være vendt hjem blev han 1621 Hofjunker og 5 Aar
senere Overskjænk. 1629 var han saa uheldig ved
et Gjæstebud at begaa et Drab, men han slap med at
staa aabenbar Skrifte, noget, der maaske skyldtes
hans indflydelsesrige Svigerfader, Rigsraaden Albert
Skeel til Fussingø, hvis Datter Anne (f. 1607 d. 1662)
han ægtede 6. Sept. s. A. I en Række af Aar synes
han nu at have levet som Privatmand, indtil han i
Slutningen af Christian IV's Tid blev Landkommissær
og Lensmand (1646 over Aastrup Len, 1650 over Ørum
Len). Gjentagne Gange (1648 og 1651) var han paa Valg
til Rigsraadet uden dog at blive Medlem, Han synes
at have været en ret velhavende Mand og roses for
sin Godgjørenhed. 21. Sept. 1660 døde han.

Personalhist. Tidsskr. 2. R. III, 110 ff.

C. F. Bricka.



Due, Manderup, 1668-1710, Officer, 
var en Søn af Bernt D. (en Søn af den foregaaende) til Krastrup og
Elisabeth Krabbe. Han blev født 2. Febr. 1668 og blev,
da han var 16 Aar gammel, sendt til Kjøbenhavn for at
opdrages til den militære Stand. 2 Aar efter blev han
Fændrik ved Livgarden til Fods og fulgte 1689 denne
Afdeling til Irland, hvor han deltog i Krigen. 1691
blev han Sekondlieutenant og tog nu Del i Kampene
i Flandern, under hvilke han 1692 avancerede til
Premierlieutenant og 1695 til Kapitajn reformé, indtil
han ved sin Hjemkomst efter Freden blev udnævnt til
Kapitajn i Garden 1698. Han gjorde derefter en Rejse
til Frankrig, men da Krigsurolighederne begyndte i
Danmark 1700, blev han kaldt hjem og Aaret efter ansat
som Major ved det nyoprettede Grenadérkorps. 1707
blev han Oberst og Chef for vestsjællandske nationale
Regiment og 1708 Chef for Dronningens Livregiment og
deltog med dette i Hærens Landgang i Skaane.
I Slaget ved Helsingborg 10. Marts 1710 blev han haardt 
saaret af 2 Stykkugler i højre Arm og venstre Ben og
døde Natten derpaa i Helsingborg, efter at Armen var
bleven amputeret. Han var den sidste Mand af sin
Slægt og blev begravet i Herlufsholm Kirke i Marcus
Gjøes pragtfulde Familiebegravelse. 19. Okt. 1708
var han nemlig blevet gift med Charlotte Amalie
Gjøe (f. 11. Febr. 1689), Datter af Gehejmeraad
Marcus G. og Jytte Dorothea Thott, med hvem han
fik Brahesborg, som han føjede til sine øvrige 
Godsbesiddelser: Krastrup, Gundersted m. fl. Hun 
blev atter gift 1717 med Grev Christian Rantzau 
til Rosenvold og døde 31. Juli 1724.

J. Lodberg, Ligprædiken ov. M. D., 1711.

P. F. Rist.



Dumreicher, Carl Otto, 1799-1875, Overappellationsrets-Præsident,
var en Søn af Borgmester i Slesvig, Etatsraad Johann Conrad
D. (f. 19. Jan. 1764 d. 15. April 1845) og
dennes anden Hustru, Anna Catharina f. Friderici
(f. 18. Marts 1774 d. 7. Maj 1803), og var født i
denne By 15. Maj 1799. Efter at have taget juridisk
Examen paa Gottorp blev han 1826 Kancellist i det
slesvig-holsten-lauenborgske Kancelli, 1828 Kontorchef
for 2. Sekretariatskontor, 1831 Justitsraad, 1833
tillige Kancelliassessor, 1835 Kancellideputeret
og 1842 første Deputeret. Desuden blev han
1840 Medlem af Direktionen for den almindelige
Pensionskasse og 1842 Medlem af Direktionen for
den almindelige Enkekasse. 1843 udnævntes han til
Konferensraad og 1846 til Kommandør af Danebrog. Da
Kancelliets Forretninger i Marts 1848 henlagdes
under Udenrigsministeriet, udtraadte han foreløbig
af Statstjenesten, men forblev i Kjøbenhavn,
medens Flertallet af de holstenske Embedsmænd
i Regeringskontorerne flygtede ved Oprørets
Begyndelse. 1849 blev han, der ansaas for en af
Datidens dygtigste Embedsmænd, efter F. F. Tillisch's
Ønske adjungeret Bestyrelseskommissionen for
Hertugdømmet Slesvig, tog efter dennes Ophør tilbage
til Kjøbenhavn og havde i nogle Aar umiddelbart
Referat til Kongen i de holsten-lauenborgske
Kabinetssager. I 1853 blev D., som ikke havde attraaet
Ansættelse i det Aaret i Forvejen oprettede nye
Ministerium for Holsten og Lauenborg, efter sit Ønske
ansat som Amtmand over Amterne Reinbeck, Trittau og
Tremsbiittel samt som Intendant for Domænegodserne
Wandsbeck og Wellingsbuttel, men blev allerede 2
Aar efter, da en Personalforandring havde vist sig
nødvendig i den holstenske Overappellationsret,
udnævnt til denne Dornstols Præsident. I denne
Stilling gik D., som 1856 erholdt Storkorset, efter
Krigen over i preussisk Tjeneste, men tog sin Afsked
1867 ved Domstolenes Omorganisation efter preussisk
Mønster. Aaret efter fik han Titel af preussisk
virkelig Gehejmeraad med Prædikatet Excellence og
døde ugift 7. Jan. 1875 i Kiel.

H. R. Hiort-Lorenzen.



Dumreicher, Johan Heinrich, 1703-61, Søofficer og Ingeniør. 
Faderen var Johan Georg D. (f. 1668 d. 1731),
Moderen Marie Philippina f. v. Oestreicher (f. 1673
d. 1742). Forældrene vare bosatte i Byen Kempten i
Schwaben, hvorfra D., som var født 2. Dec. 1703,
i Aaret 1734 tillige med 2 Søskende udvandrede til
Danmark. Her fik han strax af Marinens daværende
Bestyrer, Grev Danneskjold-Samsøe, Ansættelse, dels
som Havnemester, dels som Ingeniør ved 
Anlægget af Dokken. 1736 erholdt D. Kapitajns
Karakter, 3 Aar senere avancerede han til
Kommandørkapitajn. Han er mest kjendt ved sin
Virksomhed paa Dokken, hvor han efter dens Fuldførelse
gjorde Tjeneste som Inspektionsofficer. I Aaret
1743 blev Danneskjold af daværende Holmens Chef,
Admiral Suhm, anklaget for at have forsømt Havnen og
Dokken. Christian VI lod J. H. D. kalde til sig og
forhørte ham. Anklagen viste sig at være ubeføjet,
og Suhm fik sin Afsked. 1757 ophøjedes D. i den
danske Adelstand. 1743 giftede han sig med Helene
Christiane Lugge (d. 1786), en Datter af Sognepræst
Søren L. i Holstebro og Anna f. Basballe. D. døde
12. April 1761 og efterlod sig 2 Sønner og 2 Døtre,
hvoraf den ene blev gift med Admiral Løvenørn.

C. With.



Duncan, Jacob, --1685, Officer, 
var Skotte af Fødsel
og søgte som saa mange af hans Landsmænd fra ung af
sin Lykke i udenlandsk Krigstjeneste. I Sverige var
han stegen til Oberstlieutenant, da han 1672 drog
til Danmark, hvor man i Forvisning om, at en Krig
med Sverige ikke kunde lade vente længe paa sig, med
aabne Arme modtog Mænd, der som D. havde erhvervet
sig et anset Navn i fremmede Hære. Han fik strax
Bestalling som Oberst til Hest, blev kort derefter
Chef for fynske nationale Rytterregiment, og da
dette ved Krigens Udbrud deltes i to, beholdt D. det
1. af dem. Han hvervede tillige et Dragonkompagni
og forfremmedes til Generalmajor; derhos nævnes han
som «Gouvernør over Fyns Land», hvad der vel kan
have Rimelighed, da der fandtes en slig militær
Kommandopost for hver Landsdel. I Felttoget i
Meklenborg 1675 kommanderede D. en Rytterbrigade og
indtog bl. a. Grænsefæstningen Triebsees i Svensk
Pommern. Ogsaa i Skaane 1676 udmærkede han sig i
Begyndelsen som en heldig Partigænger, og da man
fra Landskrone besluttede at detachere et Korps til
Halland, bestemtes D. med 3000 Mand af alle Vaaben
dertil. Som D. bedst belejrede Halmstad, blev han
overrasket ved Efterretningen om, at Carl XI med en
overlegen Styrke ilede til for at afskære ham fra den
danske Hovedhær. D. hævede Belejringen og trak sig
bort i Retning af Laholm, men ved Fyllebro spærrede
Fjenden ham Vejen 17. Avg. De danske Tropper kæmpede
tappert, og en Del huggede sig igjennem, men Føreren
viste en saadan Raadvildhed og Ubehjælpsomhed, at
han efter en kort Modstand saa sig tvungen til en
Kapitulation i aaben Mark. Da D. kom tilbage fra
Fangenskabet (hvor Carl XI havde behandlet 
ham godt, skjønt han i sin Tid havde lovet ikke at
kæmpe mod Sverige), viste Christian V sig dog naadig
imod ham, maaske i Erkjendelse af, at strategiske
Fejlgreb fra Overledelsens Side ikke vare uden Skyld
i hans uheldige Situation. D. blev nu sendt til Norge
og kommanderede i de sidste Aar af Gyldenløvefejden
de norske Ryttere og Dragoner, saaledes i Sommeren
1678 ved den mislykkede Belejring af Baahus og 1679
ved Undsætningen af Uddevalla, som de norske holdt
besat. Den mellemliggende Vinter førte D. et af de
Strejfkorps, som Gyldenløve sendte ind i Sverige
som Gjengjældelse for den svenske General Sparres
Hærgningstog i det nordenfjældske; D. skjændte og
brændte langt inde i Værmeland, gjorde rigt Bytte og
mange Fanger. Ved Mobiliseringen 1683 blev han kaldt
ned fra Norge; han blev dekoreret med det hvide Baand
og fik Kommando i Holsten. Paa en Rejse, han
dernæst foretog til et tysk Badested, benyttede han
Lejligheden til at præsentere sig ved Kejserhoffet
i Wien; men da dette var sket uden Christian
V's Tilladelse, tog denne ham det saa ilde op,
at han i Jan. 1685 gav D. Afsked med Pension. I
Dec. s. A. afgik D. ved Døden i Altona. Hans Hustru,
der havde delt Felttog og Fangenskab med ham, hed
Maria Sophia Makeléer (f. 1640 d. 1721); hendes
Fader, Sir John M. (egentlig Maclean), Baronet,
Kjøbmand i Gøteborg og kgl. svensk Kommissarie,
var en Landsmand af D.; Moderen var svensk.

H. W. Harbou.



Duntzfelt, Christian Vilhelm, 1762-1809, Handelsmand,
fødtes 8. Sept. 1762 i Negapatnam i Ostindien.
I en ung Alder fik han kgl. Udnævnelse
som Kopist ved Raadet i Frederiksnagor, og allerede
1783 blev han 3. og 1786 2. Medlem af samme, hvormed
fulgte Stillingerne henholdsvis som Regnskabsbetjent,
Tolder og Ekvipagemester og By- og Skifteskriver
samt Sekretær ved Raadet. Efter at have erhvervet sig
en udmærket Indsigt i de ostindiske Handelsforhold,
til hvilke han som Interessent i Handelshuset Pingel,
Meyer, Prætorius & Co. ikke heller hidtil havde været
blot passiv Tilskuer, nedsatte han sig i Kjøbenhavn og
blev 1791 Kommercekollegiets Konsulent i ostindiske
Sager og Agent med Kammerraads Rang. Ved sit Ægteskab
(22. Juli s. A.) med ovfr. S. 77 nævnte Etatsraad
Frédéric de Conincks Datter Marie Henriette de
C. (f. 5. Marts 1774 d. 13. Marts 1843) optoges han
i Stadens ledende 
Handelskredse, og det Hus, han omtrent samtidig
stiftede, D., Meyer & Co., hører til de første i
Danmarks glimrende Handelsperiode 1793-1807. Dette
overtog efter det foran nævnte Handelshus det
indgaaede østersøisk-guineiske Handelskompagnis
Affærer og drev en betydelig Handel paa Ostindien med
egne Skibe; saaledes ejede det 1798 13 Ostindiefarere
og ventede 1804 17 hjem, men Skibsfarten fik ved
Krigen med England sit Knæk. D. solgte 1808 sin Gaard
i Amaliegade til Almindeligt Hospital, hvoraf den
udgjør den Amalienborg nærmeste Del. 1805 separeredes
han fra sin Hustru, der bosatte sig i Holland, men
Ægteskabet fornyedes atter 1808; 20. Okt. 1809 afgik
han ved Døden under et Ophold i Paris.

G. L. Grove.



Duntzfelt, William Frederik, 1792-1863, Handelsmand,
Søn af den foregaaende, fødtes i Kjøbenhavn 12. Juni
1792, men blev i sit 11. Aar sat i Huset hos en Præst
i Nærheden af Haag, hvorfra han blev konfirmeret i
1807. Derefter kom han paa Faderens Kontor og foretog
med denne en Udenlandsrejse, indtil Faderen i 1809
døde i Paris. Han vendte da hjem, 17 Aar gammel,
og fik Fuldmyndighedsbevilling for at indtræde i
Firmaet, D. & Co., hvis Chef han var til 1825, da
han atter traadte ud. Borgerskab som Grosserer fik
han 1812. Medens Faderen var den dristig skabende
Spekulationsaand, var Sønnen mere den solide
Dygtighed, der paa Grund af sin Formue og sin sociale
Position som Leder af en grundmuret Handelsforretning
blev kaldet til den ene indflydelsesrige Stilling
efter den anden og Gang efter Gang hædret med
sine Medborgeres Tillid. 1819 blev han Medlem af
Grosserersocietetets Komité, 1829 var han Medstifter
af Centralkassen, hvis første Direktør han blev,
1833-36 fungerede han som fransk Vicekonsul, 1837 blev
han endelig handelskyndig Direktør i det asiatiske
Kompagni. Dette snart 100 Aar gamle Handelskompagni,
hvis glimrende Forretning paa Ostindien Krigen
1807-13 havde ødelagt, forsøgte man nemlig paa den Tid
atter at puste nyt Liv i; men Forsøget mislykkedes, og
Kompagniet likviderede da 1843 under D.s Ledelse. 1846
blev D. handelskyndig Bestyrer af «Fredens Mølles»
Fabrikker, 1848 Raadmand i Kjøbenhavn. Ogsaa i
det parlamentariske Liv deltog han. I 1842, 1844,
1846 og 1848 var han Medlem af Stænderforsamlingen i
Roskilde, og 5. Okt. 1848 valgtes han til Medlem af
den grundlovgivende Rigsforsamling for Kjøbenhavns
5. Valgkreds. 29. Dec. 1857 blev han udnævnt til
Etatsraad. Faa Aar 
efter (12. Okt. 1863) afgik han ved Døden.
-- 13. Okt. 1814 ægtede han Bertha Christinas (f.
1. Febr. 1797 d. 28. Nov. 1872).

Barfod, Dansk Rigsdagskal.

Jul. Schovelin.



Dupuy, s. du Puy.



Durham, Alexander, --1600, en skotsk Adelsmand,
der i sin Ungdom synes at have staaet i Darnleys
Tjeneste, kom under den nordiske Syvaarskrig til
Danmark og kommanderede som Kapitajn en Afdeling
af sine Landsmænd. Efter Freden hjemsendtes hans
Folk, raa og tøjlesløse Lejetropper, der vare
en sand Plage for den By, hvor de havde Kvarter,
men han forblev her og gik over i Hoffets Tjeneste,
som han imidlertid 1573 ombyttede med Flaadens. I de
følgende 26 Aar benyttedes han idelig til Søs, snart
som Skibschef og snart som Admiral; en enkelt Gang
(1588) sendtes han til den engelske Dronning med Brev
fra Frederik II. Da han 1599 fulgte med Christian IV
paa dennes Togt til Nordkap, ramtes han ved Kongens
Bord i Vardø Havn af Apoplexi, som 31. Jan. 1600 endte
hans Liv. Hans Ægteskab (1575) med Mette Urne, Datter
af Johan U. og Mette Rønnov, bragte ham Højsgaard i
Fyn, men var barnløst. Han havde forskjellige smaa
Forleninger i Norge og Danmark.

Danske Mag. 4. R. VI, 320.
Lind, Kristian IV og hans Mænd p. Bremerholm S. 139 ff.

C. F. Bricka.



Duseberg, Johann Friedrich, 1809-78, Læge.
Han var født i Flensborg 15. Marts 1809; Forældrene vare
Drejer Johann Friedrich D. og Catharina Maria
f. Dodensen. D., hvis Fader døde 1815, besøgte
Almueskolen og tjente om Sommeren som Hyrdedreng
paa Landet -- Sommerlønnen var 2 Dir. Kur., 1 Læs
Tørv og 1 Par Træsko --, om Vinteren som Løbedreng
i Byen for at understøtte sin fattige Moder. I
en Alder af 20 Aar drog han til Kjøbenhavn for
at tilfredsstille sin Trang til Kundskaber. Her
ernærede han sig nærmest ved at undervise i Tysk
og Guitarspil, oversatte bl. a. paa Tysk for
Oehlenschlager og tog 1837 kirurgisk Examen. Aaret
efter ægtede han Haraldine Laurentze Dorothea Nielsen
(f. i Kjøbenhavn 20. Okt. 1814, Datter af norsk
Skibskapitajn Harald N. og Anna Gyde f. Licht) og
nedsatte sig som praktiserende Læge i Flensborg, hvor
han vandt sig et anset Navn i den medicinske Verden,
særlig som Kirurg og Accouchør. I 40 Aar var han,
der var besjælet af en levende Kjærlighed til 
sit Fædreland, en af Danskhedens trofaste Støtter
baade før og efter Oprøret. 7. Jan. 1853 udnævntes
han til Medlem af det slesvigske Sanitetskollegium og
19. Dec. 1853 til Landfysikus i Flensborg Amt. Efter
Krigen 1864 blev han af de tyske Myndigheder
afskediget fra begge sine Embeder, men vedblev at bo
i Flensborg til sin Død, 14. Febr. 1878. Medlemmerne
af «Borgerforeningen», hvis Formand han havde været
i en Række af Aar, satte et Mindesmærke over ham paa
Flensborg Kirkegaard.

Smith og Bladt, Den danske Lægestand, 5. Udg.

H. R. Hiort-Lorenzen.



Dutillet, Mimi, født Prin, --1767--, Danserinde,
kom i Sommeren 1767 til Danmark med sin Mand, der
var fransk Skuespiller, gjorde som Danserinde saa
stormende Lykke, at man gav hende Tilnavnet «den
uforlignelige», og fik fra 1770 et Engagement ved
Hoftheatret paa 6 Aar som første Danserinde med
1400 Rdl. aarlig, medens hendes Mand virkede ved
det franske Skuespillerselskab som første Elsker og
Regissør. Efter Udgangen af Theateraaret 1773-74
tog hun dog sin Afsked, væsentligst fordi hun
var skinsyg paa den talentfulde Anine Frølich, og
drog til Stockholm. Fra denne By vendte hun i 1783
tilbage til Kjøbenhavn med sin Mand, men Intriger fra
Galeottis Side bevirkede, at hun ikke fik noget nyt
Engagement ved det kgl. Theater, hvorefter hun forlod
Danmark. 

Overskou, Den danske Skueplads II og III.

Edgar Collin.



Duurloo, Hans Peter, 1816-92, Skolemand. 
D. er født 8. Dec. 1816 ved Korsør, hvor Faderen, John D., der
nedstammede fra en hollandsk Familie, som gjennem
flere Slægtled havde ejet Plantager paa St. Croix,
levede som Landmand. Moderen var Laurentze Cathrine
f. Dahlerup. D. blev Student fra Frederiksborg Skole
1835 og theologisk Kandidat 1845. Ved at undervise
i Skoler og som Huslærer fik han Forkjærlighed
for Lærervirksomheden og opgav Tanken om gejstlig
Ansættelse. I nogle Aar underviste han kun normalt
begavede Børn, men i Foraaret 1850 blev han Lærer
ved den af senere Sognepræst V. Dahlerup stiftede
Døvstummeskole, grundet paa Talemethoden, og faa
Maaneder efter Bestyrer af Skolen. Det lykkedes
her D. at oplære døvstumme efter Talemethoden
til Konfirmation sammen med talende Børn, og han
skaffede derved denne Methode sikkert Fodfæste
i Danmark. Tillige forsøgte han at undervise de
idiotiske Børn, der stundum tilførtes Skolen, og
gjorde sig gjennem Litteraturen nærmere bekjendt med
Idiotismen og dens Behandling i Udlandet. Da Pladsen
som Forstander for den paa 
Gl. Bakkehus oprettede Idiotanstalt, der traadte
i Virksomhed 15. Nov. 1855, blev ledig ved
Dr. J. R. Hübertz' Død 1. Dec. s. A., fik D. denne
Stilling og overgav Døvstummeskolen til Johan
Keller. Ved hyppige Rejser i Udlandet søgte han at
følge med Idiotsagens Udvikling. Under D.s Bestyrelse
voxede Idiotanstalten fra en ringe Begyndelse
til dens nuværende betydelige Størrelse. Han blev
tit. Professor 1876 og afgik med Pension 1. April
1887. D. ægtede 1. 28. Maj 1852 Marie Sophie
Bentsen (d. 28. Avg. 1853), Datter af Lærer ved det
kgl. Døvstummeinstitut Helge B., og 2. 15. Maj 1858
Eleonore Margrethe Jacobsen, Datter af Etatsraad,
Kommitteret i Rentekammeret Peter Vilhelm J.
-- d. 28. Sept. 1892.

Joakim Larsen.



Dybdahl, Jens Andreas, 1832-79, Docent i Havebrug,
blev født 7. Sept. 1832 i Landsbyen Selde ved Viborg,
hvor hans Fader, Jesper D., var ansat som Skolelærer
og Kirkesanger. Efter at han i 1852 havde taget
1. Del af Artium ved Viborg Latinskole, maatte han
af Helbredshensyn forlade Studeringerne, og hermed
begynder hans gartneriske Løbebane. Den første faglige
Uddannelse fik han i Carl Hansens Handelsgartneri
paa Frederiksberg, og efter at han dernæst havde
gjennemgaaet et Kursus ved Rosenborg, tog han 1855
Gartnerexamen. Derefter bestyrede han i 3 Fjerdingaar
Haven ved Lyststedet Rolighed paa Østerbro, indtil
han blev ansat som Medhjælper i Botanisk Have under
Gartner Weilbach. Han følte sig imidlertid ikke rigtig
tilfredsstillet, hans gamle Higen efter Kundskaber og
hans Trang til dybere Indsigt i Videnskabens Verden
levede stadig i ham, og da der derfor i Slutningen
af 1856 blev aabnet ham Udsigt til at fortsætte de
afbrudte Studeringer, kastede han sig med fornyet
Kraft over disse. Allerede i Sommeren 1857 blev
han Student, og 1862 tog han Magisterkonferensen i
Naturvidenskab med Botanik som Hovedfag.

Ved den kgl. Veterinær- og Landbohøjskole, som var
bleven aabnet i 1858, havde man paatænkt at oprette en
Lærerplads i økonomisk Havedyrkning, og paa Grund af
D.s botaniske og gartneriske Uddannelse blev Tanken
naturlig henledet paa ham til Overtagelse af denne
Stilling. Han tiltraadte derfor strax efter endt
Examen en Udenlandsrejse til Skotland, England,
Belgien og Frankrig for at studere det økonomiske
Havebrug og blev efter at være vendt tilbage udnævnt
til Docent i Jan. 1864. Det var halvt om halvt mod
hans eget Ønske, at han fik denne Plads; han kunde
ikke ret forsone sig med Tanken om at skulle forlade
den botaniske 
Videnskab, og tillige stod det for ham, som om der ikke
under danske Forhold var noget at udrette paa
Havebrugets Omraade. Denne Betragtning blev dog
imidlertid ikke af lang Varighed; som et strængt
pligtopfyldende Menneske kastede han sig med hele sin
Flid over den Gjerning, der var bleven ham anvist,
og efterhaanden som Tiden gik, fik han mere og mere
Interesse for sit Arbejde, saaledes at det i de sidste
Aar af hans Liv var hans største Glæde at sysle med
alt Havevæsenet vedrørende.

Ved Besættelsen af Docentpladsen i økonomisk
Havebrug kunde Valget ikke være truffet
heldigere. D. har i de Aar, han beklædte denne
Post, udfoldet en Virksomhed, der har været til
uvurderlig Gavn for det danske Havebrug. Aldrig
havde der før været afholdt Forelæsninger over de
økonomiske Havedyrkningsfag, byggede paa et strængt
videnskabeligt Grundlag; han blev en Banebryder
herfor, og hans Fortjeneste er at være Grundlæggeren
af en dygtig udarbejdet Undervisningsplan for de
nævnte Fag, saaledes at det nu vil være let at
supplere og bygge videre paa det en Gang lagte
Grundlag. Han planlagde og gjennemføre dernæst en
Række Dyrkningsforsøg med økonomiske Planter, hvis
Resultater afgave et værdifuldt Grundlag for hans
litterære Arbejder. Det var første Gang, at der her
i Landet blev udført Prøvedyrkning med Haveplanter,
saaledes at der var lagt en videnskabelig Plan
til Grund, og om det end maatte beklages, at hans
Helbred lagde uovervindelige Vanskeligheder i Vejen
for, at der foruden i Landbohøjskolens Have ogsaa
paa andre Steder omkring i Landet kunde anstilles
sammenlignende Forsøg, er hans Fortjeneste paa dette
Omraade alligevel af stort Værd. Endelig har D. ved
sin litterære Virksomhed bidraget til at hæve det
danske Havebrug saa vel i Indlandets som Udlandets
Øjne.

I 1867 udgav han en Oversættelse og Bearbejdelse af
John Lindleys «Havedyrkningens Theori og Praxis». Fra
1866 og indtil sin Død var han Redaktør af «Tidsskrift
for Havevæsen»; han har heri skrevet adskillige
værdifulde Artikler, navnlig angaaende Resultaterne
af Dyrkningsforsøgene i Landbohøjskolens Have,
ligesom han ogsaa formaaede en Kreds af Landets
mest fremragende Gartnere til at yde Bidrag til
Tidsskriftet. Hans betydeligste litterære Arbejder
ere «Køkkenhaveplanterne» (1878) samt «Jordbær og
vore vigtigste Frugtbuskarter», som blev udgivet
umiddelbart efter hans Død. Han har heri samlet
og bevaret for Efterslægten Resultaterne af sine
Erfaringer og grundige Studier over de nævnte
økonomiske
Haveplanter, han har behandlet sit Stof med saa
stor Ædruelighed, Klarhed og Orden, at disse Bøger
bestandig ville staa som klassiske Værker paa
Havebrugslitteraturens Omraade. Særlig med de to
sidstnævnte Arbejder for Øje maa det meget beklages,
at der ikke forundtes ham Tid til at nedlægge
sine omfattende Studier over Frugttræerne i en
Bog. Hans Helbred blev Aar for Aar mere nedbrudt,
der udviklede sig en Rygmarvstæring, som til sidst
blev hans Død. D. døde ugift 12. Maj 1879.

Tidsskr. f. Havevæsen  1879.
Dansk Havetid. 1879.

L. Helweg.



Dybvad, Christoffer, o.1578-1622, Mathematiker, Søn
af nedenanførte Dr. Jørgen D., var født i Kjøbenhavn
1577 ell. 78 og blev Student i en meget ung Alder,
da han allerede 1594 og følgende Aar findes anført
som Respondens ved Faderens Disputatser. Tidlig
betraadte han ogsaa Forfatterbanen, og 1599 drog han
udenlands, støttet af det kongelige Rejsestipendium
for en Mediciner. Paa denne Rejse erhvervede han
o. 1601 Doktorgraden i Caen i Normandiet, ligesom
han en Tid lang studerede i Leiden, hvor han 1602
paa Dansk udgav sit første mathematiske Skrift,
«Decarithmia», der er mærkeligt ved de Forsøg,
det indeholder paa at erstatte de sædvanlige
græske Kunstord i Mathematikken med tilsvarende
danske Ord. Det var hans Ønske at finde Ansættelse
ved Kjøbenhavns Universitet; men skjønt han tit nok
søgte derom, vilde det dog aldrig lykkes, da noget af
den Uvilje, der næredes mod Faderen, ogsaa synes at
have ramt Sønnen, hvis Karakter heller ikke var af de
tiltalende. Indtil videre blev han derfor i Holland,
hvor han udgav flere for deres Tid vistnok værdifulde
mathematiske Skrifter. Opholdet i det nævnte Land
synes at have haft blivende Indflydelse paa hans
politiske og religiøse Anskuelser. Det nøje Kjendskab
til Nederlandenes ejendommelige politiske Forhold
maatte aabne hans Øjne for Manglerne ved Danmarks
udpræget aristokratiske Forfatning; og i religiøs
Henseende blev han stærkt paavirket af Arminianismen,
en rationalistisk Retning inden for den reformerte
Kirke, der blev herskende ved Universitetet i Leiden
netop i de Aar, da han studerede her.

Efter 7 Aars Ophold i Udlandet kom D. hjem 1606 og
søgte nu ved Udgivelsen af et mathematisk Skrift,
som han tilegnede Universitetets Professorer, at
vinde deres Gunst; men da hans Forsøg paa at opnaa
en Ansættelse atter var mislykket, drog han efter
Faderens Afsættelse paa ny ud og færdedes nu igjen
en Række 
Aar i Udlandet, især i Frankrig og Italien. Ligesom
han i Holland var bleven paavirket i Retninger,
der stode i Strid med de bestaaende Forhold i hans
Fædreland, saaledes blev ogsaa Opholdet særlig i
Frankrig skæbnesvangert for ham, ikke blot fordi han
gjorde fortroligere Bekjendtskab med de løse franske
Sæder, men ogsaa fordi han tilegnede sig de politiske
Grundsætninger om den enevældige Kongemagts Betydning,
der af den Tids Fremskridtsmænd betragtedes som den
bedste Lægedom mod de sociale Brøst.

Henimod Slutningen af Aaret 1612 synes D. atter at
være kommen hjem. Skjønt Rygtet om hans Lærdom gik
forud for ham, maatte han dog for 4. Gang forgjæves
ansøge om en akademisk Lærerplads. Under disse
Forhold groede der i hans i Forvejen vistnok irritable
Sind en Bitterhed op, der bragte ham til (o. 1615)
at forfatte en Række til Kongen stilede «politiske
Observationer», der i de stærkeste Udtryk angribe den
i Danmark bestaaende Forfatning og anbefale Indførelse
af arvelig Kongemagt og Enevælde. Vi vide ikke, om
dette mærkelige Skriftstykke -- hvori mange af de i
Christian IV's Tid trufne Regeringsforanstaltninger
paa det skarpeste dadles, men under den Form, at
Skylden tillægges Kongens Raadgivere -- virkelig er
kommet Kongen til Hænde; men endelig opnaaede D. 1618
at blive udnævnt til kgl. Mathematicus, i det han
som Løn aflagdes med et Kanonikat i Lund.

Som kgl. Mathematicus havde D. den Opgave at
stille Nativiteter og udføre andre derhen hørende
Kunster og Beregninger, der for en Videnskabsmand
maatte have lidet tilfredsstillende ved sig, da
de mere klarsynede havde begyndt at faa Øjnene
op for, at slige Beregninger og Forudsigelser
kun vare videnskabelig Humbug. Misfornøjelse med
Stillingen i Forbindelse med bitre Erindringer om
tidligere Tilsidesættelser og nye Stridigheder, hvori
D. indvikledes med Kapitlet i Lund, bragte atter hans
heftige Sind i Kog. I Nov. 1619 rejste han til Bergen,
uvist i hvilken Anledning. Her henledte han snart
Opmærksomheden paa sig ved sine dristige Ytringer om
forskjellige Statssager. Især gik han løs paa Adelen
og udtalte det som sin bestemte Forventning, at inden
faa Aar skulde dens Magt være forbi og Kongen være
i Besiddelse af de syv Majestætsrettigheder, som
den franske Forfatter Bodin omtaler. Der behøvedes
kun en passende Aareladning -- et Par Læster Blod --,
for at Adelsvælden skulde være knækket. Tillige lod
han Antydninger falde om, at han allerede havde givet
Kongen Ideen til, hvorledes han skulde gribe Sagen an,
og han pralede af at have udkastet 
Planen til vigtige Foranstaltninger, som
Kongen for nylig havde begyndt at sætte i Værk,
saasom Oprettelsen af Holmens faste Stok og det
ostindiske Kompagni. I Selskaber, hvortil han som
anset Videnskabsmand indbødes, hos Biskoppen i
Bergen, Dr. Niels Paaske, og hos Lensmanden, Knud
Gyldenstjerne, lod han sin Tunge frit Løb og udtalte i
manges Paahør sine Ønsker og Forventninger med Hensyn
til en Omvæltning i den bestaaende Statsforfatning.

Da disse hans Ytringer kom Regeringen for Øre, udgik
der i Marts 1620 kgl. Befaling til den ovennævnte
Lensmand om at anstille Undersøgelser om «alle
Haande sælsomme Ord og letfærdig Tale om disse
Landes Regering og Højhed», som D. sagdes at have
ladet falde. Han var imidlertid selv dragen ned til
Danmark uden at ane nogen Fare. Men da de i Bergen
optagne Vidnesbyrd indløb, blev han underkastet
et Forhør af Kansler Chr. Friis til Kragerup og
tvende Medlemmer af Rigsraadet, hvilket førte til
hans Anholdelse. Samtidig blev der lagt Beslag paa
hans Papirer, blandt hvilke der fandtes adskilligt
af graverende Art, særlig en Del Notitser, kaldede
«Joci aulici», der selv for et velvilligt Øje
maatte tage sig ud som kaad Spot over den kristne
Religion og en uren Fantasis Leg med det obscøne. --
Universitetets Rektor og Professorer fik nu Befaling
til at dømme i D.s Sag, i det den kgl. Sekretær Axel
Arenfeldt optraadte som Aktor imod ham. Dommen,
der faldt 22. Dec. 1620, gik ud paa, «at efterdi
D. befindes at have grovelig forgrebet sig imod Gud,
imod den kristelige Religion og Kirkeceremonier,
imod kgl. Majestæt, imod Riget, Rigens Raad, endog
imod den døde (Kansler), imod menige Adelskab og
andre Rigens Stænder, da bør han være berøvet alle
akademiske Privilegier og Værdigheder og med Vanære
udstødes af vor Orden, i det han for øvrigt overgives
til kgl. Majestæts, som en kristelig Øvrigheds, Naade
og Unaade». At flere af D.s politiske Projekter i og
for sig vare meget vel grundede og forstandige, kom
ham ikke til gode, da hele Vægten blev lagt paa det
formentlig revolutionære i hans Færd. -- Efter nogen
Tids Betænkning bestemte Regeringen da hans Straf til
livsvarigt Fængsel, og 27. Jan. 1621 førtes D. fra
Blaataarn til Kalundborg Slot, hvor han indesluttedes
i det bekjendte Taarn  «Folen». Her døde han 1622 efter
henved 2 Aars Fangeliv. En Morgen, da Fangevogteren
kom ind i hans Kammer, fandt han ham liggende
livløs i Sengen, omkommen, som man antog, ved en
Kulilteforgiftning, som var opstaaet derved, at han
af Uforsigtighed  om Aftenen, da han slukkede
Lyset, havde
henkastet den endnu brændende Tande, og at denne var
falden i en Revne mellem Stenfliserne og havde antændt
noget Trækul, som man i gamle Dage havde brugt til
at fylde Hvælvingen under Kammeret med.

Foruden flere trykte Skrifter efterlod D. adskillige
i Haandskrift, deriblandt et vistnok nu tabt Værk «De
mensuris et ponderibus, tam medicis quam civilibus»,
der i Følge Dr. Thomas Bartholins Dom var affattet
med utrolig Flid og Lærdom og med en høj Grad af
mathematisk Nøjagtighed, hvorfor Dr. Rasmus Bartholin
(s. I, 563) havde til Hensigt at udgive det, noget,
der dog ikke er sket. -- D. var ugift.

Danske Mag. 4. R. II, 211 ff. V, 40 ff.

H.F. Rørdam.



Dybvad, Jørgen, --1612, Professor, var født paa Gaarden
Dybvad i Gosmer Sogn, Aarhus Stift. Hans Fader,
Christoffer Eriksen, forekommer i et Kongebrev af
1550, hvori han fritages for Ægt og Arbejde, den Stund
han bor i Dybvad. Denne Mand havde to Sønner, der toge
Navn efter deres Fødested og begge med Iver kastede
sig over Studiet af de mathematiske Fag. Den ene
af dem, Erik Christoffersen D., der er bekjendt som
Forfatter af nogle danske Almanakker, døde imidlertid
i en yngre Alder, «formedelst at hans Kræfter ved
alt for megen Studering vare svækkede». Den anden
Broder, Jørgen D., erhvervede sig et, om end ikke
berømmeligere, saa dog mærkeligere Eftermæle.

Det er ikke bekjendt, naar han er født eller
blev Student, men han omtaler med Taknemmelighed
den Understøttelse, han i sin Ungdom havde nydt
af Peder Oxe, der tog sig af saa mange unge
studerende. Sandsynligvis har denne givet ham
Midler til at rejse udenlands; thi 1568 kom han til
Wittenberg, hvor han i Maj 1569 tog Magistergraden
og samme Aar begyndte sin Forfattervirksomhed med
tvende mathematiske Skrifter. Senere opnaaede han
kgl. Understøttelse, saa han kunde forlænge sit
Ophold i Wittenberg, hvor han ogsaa optraadte som
Privatdocent. Efter endnu at have besøgt Universitetet
i Leipzig vendte han 1575 tilbage til Kjøbenhavn,
medbringende en Anbefalingsskrivelse til Kong
Frederik II fra Kurfyrst August af Sachsen tillige
med et andet Brev, hvori Kurfyrsten gjorde Kongen
opmærksom paa de kalvinistiske Lærdomme, der fandtes
i Niels Hemmingsens nys udgivne Skrift «Syntagma»,
og underrettede ham om det kalvinistiske Komplot,
der nylig var opdaget i Sachsen, i det han, under
Henvisning 
til D.s mundtlige Beretning, i kraftige Ord opfordrede
Kongen til at forhindre Kalvinismens Indtrængen
her i Landet, navnlig ved at kalde Hemmingsen til
Regnskab for hans Lære. Hvad D. angaar, bevirkede
Kurfyrstens Anbefaling, at Kong Frederik kort efter
(7. Juli 1575) ansatte ham som extraordinær Professor
ved Universitetet. Men den Omstændighed, at han havde
overbragt Angivelsen mod Hemmingsen og maaske ved sin
mundtlige Beretning havde bidraget til end mere at
opskræmme Kongen, paadrog ham den Mistanke, at det
var hans Plan at faa den højt agtede Lærer fjærnet
for selv at komme til at indtage hans Plads. Under
sine senere Studier havde han nemlig givet sig af
med Theologien, og det var da ogsaa nærmest dette
Fag, hvori han blev Docent, om han end samtidig
holdt Forelæsninger over «den naturlige Filosofi og
Himmelløbet».

Det blev dog ikke Hemmingsen, men en anden af
Universitetets Lærere, D. fortrængte. 9. Jan. 1578
beskikkede Kongen ham nemlig til Professor i
Mathematik og eneberettiget Almanakforfatter her i
Landet. Dette skete ved Afskedigelse af den hidtidige
mathematiske Professor, noget, som det akademiske
Senat nødig gik ind paa, saa Kongen maatte fremtvinge
sin Viljes Opfyldelse ved et skarpt Brev. Dette,
at D. saaledes var bleven Universitetet paatvungen,
maatte avle en Misstemning mellem hans Kolleger
og ham, og heri kan maaske Grunden søges til,
at han først efter nogle Gange at være forbigaaet
naaede til at blive theologisk Professor 1590 og
s. A. Dr. theol.

D. var en ejendommelig, kantet og uomgængelig
Personlighed, der jævnlig havde Sammenstød nu
med en, nu med en anden af sine Medlærere eller
med dem alle tilsammen. Saa længe han imidlertid
indskrænkede sig til at lade det onde Lune gaa ud
over Professorer eller Studenter, var hans Stilling
ikke alvorlig truet; anderledes blev det derimod,
da han i akademiske Skrifter gjorde Regeringens
Foranstaltninger til Gjenstand for en hensynsløs
Kritik. I Begyndelsen udtalte han sig dog i al
Almindelighed, i det han blot talte om en Regerings
Pligter eller, som i en Tale i Anledning af Christian
IV's Kroning (1596), gav et afskrækkende Billede
af slette Regenter; men efterhaanden antoge hans
politiske Hentydninger en bestemtere Skikkelse, indtil
det kom til det Punkt, da en Konflikt var undgaaelig.

Da D. i Jan. 1605 havde udgivet en Række akademiske
Theses om Eden, og disse inden den offentlige
Disputats bleve tilstillede
Universitetets Rektor (M. Iver Stub), bemærkede
denne, at de indeholdt en skarp Dadel af
Regeringsforanstaltninger, navnlig af Indførelsen
af et nyt Tøndemaal, der skulde være anvendeligt
for hele Landet og afløse de forskjellige Maal, der
hidtil havde gjældt i enkelte Landsdele. Da Rektoren
indsaa det farlige i at gjøre saadanne Forhold til
Gjenstand for akademisk Disputation, forelagde han
Sagen for Konsistorium. Her vedtog man at opfordre
D. til at foretage de fornødne Forandringer eller
dog at erhverve Kanslerens Samtykke til Drøftelsen
af disse Sætninger. Da han imidlertid ikke vilde
indlade sig paa nogen af Delene, blev det forbudt
ham at disputere over disse Theses og at udbrede
dem. Fra Universitetets Side synes der ikke at være
sket noget videre Skridt; men da Rygtet om Forbudet
dog udbredtes, fik Rektor Befaling om at indsende et
Exemplar af D.s Theses til Kongen.

Herved blev det dog for denne Gang; men den Advarsel,
der laa i det, der var foregaaet, tog D. sig ikke
til Hjærte; thi i Jan. 1607 udgav han atter en Række
Theses (om Sabbathens Helligholdelse), hvori han
paa en stærkere Maade end nogen Sinde før ytrede
sin Misfornøjelse med den bestaaende Regering og
kritiserede flere af dens Foretagender. Denne Gang
blev der dog, saa vidt vides, ikke lagt Hindring i
Vejen for Disputatsen; men et Par Maaneder efter
modtog Universitetet officiel Underretning om,
at Kongen agtede med en dertil beskikket Aktor
(Jens Bielke) at lade D. tiltale for de Angreb
paa den høje Øvrighed, hine Theses indeholdt, og
at Professorerne skulde være Dommere i Sagen. Et
Forsøg, som D., efter at han havde hørt Aktors
Indlæg, gjorde paa at undskylde sin Adfærd hos
Kongen, udrettede ikke noget og kom vel ogsaa for
sent. Sagen blev fremmet med stor Hurtighed. Det var
let for Aktor at godtgjøre, at D.s Theses indeholdt
en skarp Dadel over forskjellige Forordninger,
særlig vedrørende gejstlige Sager, som i den senere
Tid vare udstedte. Om hans Anker i Realiteten vare
begrundede, kom aldeles ikke paa Tale. Kun derom
drejede Spørgsmaalet sig, hvorvidt en Professor havde
Ret til i akademiske Disputationer i de heftigste
Udtryk at kritisere Regeringsforanstaltninger og den
bestaaende Statsforfatning (Adelens Privilegier). Og
da dette befandtes stridende baade mod Praxis og mod
Universitetets Love, saa var D.s Sag dermed tabt, da
det ikke kunde tages for tilstrækkelig Undskyldning,
hvad han anførte, at han var graanet under Læsning
af Profeterne og deres Fortolkere, og at det derfor
vel var muligt, at han havde optaget
noget af deres Udtryksmaade, men at det ikke var
skrevet i nogen anden Hensigt end for at tjene til
Opbyggelse efter enhvers Stand og Stilling. Dommen,
der afsagdes 11. April 1607, lød paa, at han fortjente
at afsættes fra sit Embede, med mindre Kongen vilde
tilgive hans Brøde.

Fastholdes det, at de paaklagede Ytringer ikke vare
fremsatte i Privatskrifter, men i akademiske Theses,
bestemte til at underkastes en offentlig Drøftelse
i unge Studenters Overværelse, da kan det ikke
nægtes, at Professorerne vanskelig kunde fælde nogen
mildere Dom. D. faldt ved sin egen Ubesindighed og
Lidenskabelighed, der saa meget mindre var tilgivelig,
som han var en Mand paa o. 60 Aar og Hoved for det
theologiske Fakultet. En anden Sag er det, at flere af
hans Ankeposter ingenlunde vare ugrundede, ligesom de
heller ikke bleve uden Virkning i den følgende Tid. --
Den kongelige Tilgivelse, hvortil hans Dommere havde
henvist ham, opnaaede han ikke. Hans sidste Aar bleve
derfor meget tunge, og ofte led han vistnok ligefrem
Nød, indtil Døden befriede ham fra et kummerfuldt
Liv 30. Okt. 1612.

D. havde 8. Dec. 1576 ægtet Kirstine Jespersdatter,
Datter af Borgmester Jesper Findsen i Vejle;
hendes Sygelighed og irritable Sind bidroge til
at forbitre hendes Mands sidste Aar. Hun døde
24. Juli 1613. Blandt deres Børn var den ovennævnte
Dr. Christoffer D. En anden Søn, Jørgen D., blev
Magister i Wittenberg, men opnaaede for øvrigt aldrig
nogen fast Stilling.

Danske Mag. 4. R. II, 105 ff.
Rørdam, Kbhvns Universitets Hist. 1537-1621 III, 197 ff. 499 ff.

H. F. Rørdam.



Dyppel, Jørgen Iversen, s. Iversen.



Dyre, Mette Iversdatter, --o.1520, Datter af Iver
Jensen Dyre til Tirsbæk og Kirsten Oxe, kom ved sine
3 Giftermaal, ved sin stolte, urolige og hævngjerrige
Karakter og sin personlige Dygtighed til at indtage
en ikke ubetydelig Plads i Unionstiden. Først var
hun gift med Anders v. Bergen, der forekommer som
norsk Rigsraad i Aarene mellem 1483-90, og havde
med ham en Datter, Christine, der senere blev gift
med den dansk-svenske Rigsraad Axel Lauridsen
Thott. Omtr. 1496 ægtede Fru M. derpaa den rige
norske Rigsraad Knud Alfsen til Giske, af den svenske
Adelsslægt Tre Roser. Han havde tidligere været gift
med den svenske Konge Carl Knutssons Datterdatter,
Gyrild Gyldenstjerne, og var en Tid lang Befalingsmand
paa Akershus, men sluttede sig 1500 til sine 
svenske Slægtninger og gjorde Oprør mod Kong Hans. Fru
M. og sine 2 Sønner af første Ægteskab bragte han
imidlertid i Sikkerhed i Sverige. Her synes Fru M. at
have opholdt sig, da Knud Alfsen 1502 gjorde Indfald
i Norge og bemægtigede sig Akershus, men derpaa
trods givet Lejde blev dræbt ved en Sammenkomst med
Hr. Henrik Krummedige. Dette vakte i højeste Grad Fru
M.s Forbitrelse; fra Sverige, hvor hun allerede den
Gang stod i det nøjeste Forhold til den daværende
Marsk, Svante Nilsson Sture, søgte hun ved Bud og
Breve at fremkalde nye Opstande mod Kong Hans. Selv
ægtede hun i Nov. 1504 Svante Sture, der imidlertid
s. A. var bleven Sveriges Rigsforstander ved Sten
Sture den ældres pludselige Død. Onde Rygter, der
dog først synes opstaaede senere, da Fru M. var
kommen i Strid med de svenske Stormænd, og som i
hvert Tilfælde synes helt ugrundede, vilde endogsaa
beskylde hende for at have forgivet Sten Sture for at
bane Vejen for sin Elsker, Hr. Svante. Som Svantes
Hustru spillede hun sammen med Hemming Gad en stor
Rolle. Hun viser sig i sine mange Breve som en myndig,
klog og forstandig Kvinde. Hendes Breve til Svante
vise hendes store Kjærlighed til ham og den Længsel
og Bekymring for Gift eller for hans Sygelighed, der
kunde betage hende, naar han fraværende tumlede sig i
sit urolige Liv. Da han pludselig døde 3. Jan. 1512,
netop som det svenske Rigsraad tænkte paa at afsætte
ham, kom Fru M. i stærk Strid med sin Stifsøn, Sten
Sture den yngre. Han beskyldte hende for at have
tvunget Faderen til at give hende et Morgengavebrev
paa Hørningsholm. Alles Had vendte sig nu mod hende,
de værste Rygter udbredtes om hende, og med sin
Stifsøn Carl Knudsen tyede hun da atter til Danmark,
hvor Christian II tog vel mod hende, forlenede
hende med noget Gods i Hørby ved Holbæk og skaffede
hende Forstanderskabet over St. Agnetes Kloster i
Roskilde. I Forening med sin Broder Vincents' Sønner,
de bekjendte Brødre Ove, Vincents og Niels Lunge (dvs.
Dyre), hvis svenske Godser vare blevne inddragne,
udrustede hun et Skib, der fejdede mod Sten Sture
og optog et af hans Skibe paa Traven; Føreren for
Skibet var en af Christian II's egne «Admiraler»,
Tile Giseler, og Sagen bidrog meget til Bruddet
mellem Danmark og Sverige i Aaret 1517. Fru M. levede
endnu 1519 og vistnok noget længere, siden hun, da
Christian II fik Magten i Sverige, atter for en kort
Tid skal være kommen i Besiddelse af Hørningsholm. Den
langvarige Strid mellem Sten Stures og hendes Arvinger
endte først
ved et Forlig 1541, da Rigsraad Iver Månsson
til Edby, der var gift med hendes Datterdatter,
Karen Axelsdatter Thott, opgav al Tiltale for
Morgengavebrevet, medens tillige Beskyldningerne for,
at «Fru M. skulde i Danmark have noget tilhjulpet at
praktisere paa Sveriges Riges argeste», bleve tagne
tilbage.

Biogr. Lex. ofv. namnkunn. svenska män XIV, 80.
Wieselgren, De la Gardiska Archivet II, 50 ff.
Allen, De tre nord. Rigers Hist. I, 290 ff. II, 446 ff.
Svenska Fornminnesforeningens tidskrift IV, 288 ff.

A. Heise.



Dyre, Offe, --1286--, Kammermester, henregnes af
Slægtebøgerne til den senere bekjendte Adelsslægt
Dyre, om med rette, turde være et Spørgsmaal,
hvorimod han vel var en Descendent af den Offe D.,
som 1208 deltog i det bekjendte Slag ved Lena. Han
havde været Kong Erik Glippings Kammermester,
men paa Grund af Uenighed med Kongen om en
Pengefordring flygtede han til den svenske Kong
Magnus og var 1277 en af Anførerne for den svenske
Hær ved Overfaldet paa de i Smaaland indrykkede
danske. Siden kom han atter til Danmark og deltog
i Drabet paa Kongen i Finderup Lade, hvorefter han
ligesom de øvrige Kongemordere dømtes, fredløs 1287
og flygtede til Kong Erik i Norge. Formodentlig er
han død her, thi han er ikke funden nævnt senere.

Thiset.



Dyre, Peder Christensen, --o.1571, Søn af Christen
Nielsen til Hjelmsø (Tybjærg Herred) og Kirsten
Pedersdatter (Fikkesen), førte Dyrernes Vaaben,
men aldrig Navnet. Han arvede Hjelmsø efter sin
Fader. Hans eneste Søster, Magdalene, var gift med
den svage Axel Clausen Rosenkrantz til Taagerup og
Tange, og da hun døde, fik han som Værge for Axel
R. og dennes Søn Claus fuldstændig disse i sin Magt,
skaltede og valtede med det stærkt pantsatte Gods
efter Forgodtbefindende, fik dem til at indsætte sig
som Enearving til Godserne og lign., men fik, som det
synes, herved en slem Fjende i den mægtige Hr. Mogens
Gyldenstjerne, der paa sin Hustrus Vegne ansaa sig
for berettiget til den mulige Arv, hvilket ogsaa
var Tilfældet med Peder Bille og Steen Rosensparre
(senere Peder Oxe) paa deres Svigermoder Fru Ide
Munks Vegne. P. C. forstod dog i nogle Aar at holde
sig oppe som kgl. Hofsinde og fra 1555 som Lensmand
paa Tølløse; men da han 1557 kjøbte Sandbygaard ved
Vordingborg af sin Slægtning Christoffer Fikkesen,
kom der til at sidde en Plet paa hans Ære angaaende
et opbrudt Skrin, hvorfra Dokumenter vare udtagne, 
og da han samtidig lod Jørgen Grubbes «Dreng»
bortføre ved et Overfald og tog vigtige Dokumenter
fra ham, anklagedes han, men fragik Sagen og førte
falsk Vidnesbyrd. Selv blev han som Meneder dømt i
Kongens Naade og Unaade, medens flere af de falske
Vidner henrettedes. Han blev sat paa Kjøbenhavns
Slot, senere paa Krogen (Kronborg), under Mogens
Gyldenstjernes Opsigt. Forsøg paa at komme til
Forlig med Kongen mislykkedes, ligeledes forskjellige
Forsøg paa Flugt. Han blev da sat i Jærn og gik til
sidst fra Forstanden. Imidlertid var der efter Axel
Clausens og hans Søns Død (1565) en svær Jagt efter
Taagerup og Tange, i det Hr. Mogens Gyldenstjerne
og de øvrige høje Herrer ikke vilde anerkjende
P. C. som Arving. En Rigsraadsdom gik dem dog imod,
da P. C. ikke havde ført Avindskjold mod Riget og
derfor ikke kunde forbryde sin Ret hertil. Til sidst
tog Kongen uden videre Godset i sin Besiddelse og
solgte 1568 baade Hjelmsø, Tange og Taagerup til Otte
Brahe og Peder Oxe, medens disse skulde sørge for
den sølle P. C.s Underhold i Sorø Kloster. Han levede
endnu 1571. Arvestridighederne om Godset have vistnok
bidraget meget til, at han, der for øvrigt sikkert
var en upaalidelig Person, er bleven behandlet saa
strængt.

Ryge, Peder Oxe S. 219.
Heise, Fam. Rosenkrantz' Hist. II, Diplom.

A. Heise.



Dyrholm, Jens Sørensen, Lægprædikant, 1810-75, 
er født i Horsens 5. April 1810 af fattige Forældre. Han var
fra Fødselen af næsten blind og mistede helt Synet,
da han var 7 Aar gammel. Han havde et daarligt Hjem,
men hans Lyst til at lære gjorde, at han allerede som
Dreng erhvervede sig en Del Kundskaber. Faderen,
der i 19 Aar havde staaet ved det slesvigske
Kyrasserregiment, blev 1821 Arrestforvarer i
Rudkjøbing; 2 Aar efter kom Prins Christian som
Fyns Gouvernør til denne By, han blev i Skolen
opmærksom paa den blinde Dreng og fik ham anbragt
i Blindeinstituttet, hvor han var i 3 Aar og blev
konfirmeret af Professor Brorson. Han vendte derefter
tilbage til Rudkjøbing, hvor han ernærede sig ved at
spinde og strikke, men tillige maatte understøttes
af Fattigvæsenet. Da han var 27 Aar gammel, blev
han syg, og fra den Tid af var han stærkt greben af
religiøse Længsler, som han dog ikke vidste at finde
Tilfredsstillelse for. Han gjorde Bekjendtskab med
J. A. Hansen, der den Gang var Skomagermester, og som
hørte til de opvaktes Kreds; denne «havde 
just ingen Naadegaver til at tale om denne vigtige
Sag»; men han ejede en Del Opbyggelsesskrifter og
holdt Lindbergs «Nordiske Kirketidende», og af
disse læste han højt for D. Denne blev en ivrig
Deltager i de gudelige Forsamlinger, der fra Fyn
forplantede sig til Langeland, hvor Opvækkelsen antog
en sværmerisk Karakter og derved beredte Vejen for
Gjendøberne. D. var ogsaa mellem dem, der gik over
til disse; han blev døbt af den hamborgske Præst
Oncken 1839. Han fortrød dog snart dette Skridt,
men da han ikke vilde nyde Nadveren i Statskirken
sammen med vantro Mennesker, rejste han over til
Præsten F. E. Boisen i Skjørpinge, der var villig
til at holde særskilt Altergang for «de faa troende
Sjæle». Denne optog ham da atter i Kirken. Nogle
Aar efter vilde han gifte sig, og han trak da paa
herrnhutisk Vis Lod mellem 3 Kvinder og ægtede 1843
den, hvem Loddet 3 Gange havde ramt. Formodentlig
maa hans Hustru have ejet Penge; thi han kjøbte sig
et Hus med Jord paa Forlev Mark i Vemmelev Sogn. Her
sluttede han sig til den indre Mission, som den tog
sin Begyndelse i Egnen om Holsteinborg, og var en Tid
dens Kolportør, men paavirket af Kr. Kold brød han med
den 1866 og blev en ivrig Tilhænger af Grundtvig. Han
var med paa Kirkemødet i Christiania 1871 og døde
26. Dec. 1875. -- Som saa mange af dem, der vaktes
paa de gudelige Forsamlinger, havde han en varm Tro
ved Siden af et snævert Syn paa det kristelige Liv,
og en indre Ustadighed drev ham til at søge aandelig
Tilfredsstillelse snart i den ene, snart i den anden
Lejr.

J. Holm, Den blinde Evangelist J. S. D., 1884.
Avtobiogr. i D.s Skrift: «En Røst i vor bevægede Tid mod Baptismen, Mormonismen» osv., 1852.

L. Koch.



v. Düring, Ernst Frederik, 1738-1809, Officer,
er født i Hannover 24. April 1738 og Søn af Drost i
Ahlden Christoph Otto v. D. (f. 1693 d. 1770) og Sophie
Philippine f. Wolff v. Guttenberg (d. 1752). D. fik
sin første militære Uddannelse paa Kadetakademiet i
Dresden og blev optaget som Officer i den sachsiske
Hær, fra hvilken han efter Katastrofen ved Pirna
1756 indtraadte i den preussiske; avancerede her til
Kapitajn og blev Adjudant hos den berømte Hertug
Ferdinand af Brunsvig. Efter Freden i Hubertsburg
1763 gik han i russisk Tjeneste, deltog i det første
Felttog mod Tyrkerne og avancerede til Major. 1765
kom han første Gang til Danmark i Følge med et russisk
Gesandtskab, gjorde her Lykke 
ved sit vindende Ydre, sine slebne Manerer og gode
Anbefalinger fra Hertug Ferdinand til dennes Søster,
Dronning Juliane Marie, og 1768 blev han ansat i
den danske Hær som Oberstlieutenant af Kavalleriet
og udnævnt til Generaladjudant. I denne Egenskab
ledsagede han -- som det siges ved den russiske
Afsending Grev Salderns Indflydelse for at holde
Øje med den russiske Negociation -- Christian
VII paa dennes store Udenlandsrejse 1768-69. Ved
Tilbagekomsten fik han Tilladelse til paa ny at
gaa til Rusland, hvor han under Feltmarskal Romanzow
udmærkede sig i det andet tyrkiske Felttog og hædredes
med St. Georgs-Korset. 1772 vendte han tilbage og
blev nu, i Besiddelse af Magthavernes Gunst, der om
muligt i endnu højere Grad blev ham til Del fra det
Øjeblik, Kronprinsen selv overtog Regeringsstyret,
efterhaanden en af Landets mest betroede Mænd, der
forholdsvis hurtig rykkede op i de forreste Poster
og beklædtes med de højeste Udmærkelses-tegn. Han
blev saaledes 1772 Kammerherre, 1774 Oberst, 1776
naturaliseret som dansk Adelsmand, 1784 Chef for
holstenske Regiment Ryttere, 1787 Generalmajor,
kommanderede Rytterbrigaden i det norske Felttog
1788, blev 1792 hvid Ridder, 1799 Generallieutenant,
1801 Kavalleriinspektør, i hvilken Egenskab han meget
bidrog til at sætte Rytteriet i den fortrinlige Stand,
der senere opvakte de franskes Beundring, kommanderede
et Reservekorps i Holsten 1801, Rytteriet under
Troppekoncentrationen sammesteds 1803, 2. Division
1805-6, Reservehæren 1807 og blev til Belønning,
fordi han under denne sidste Kommando havde «udført
alt med saa megen Konduite, Troskab og Bestemthed
til Hs. M. Kongens Tilfredshed», 1808 udnævnt til
General og 1809 til Ridder af Elefanten.

D. ejede Østerbygaard i Ødis Sogn i Sønderjylland
(nu Vamdrup Sogn i Nørrejylland). Han var gift med
Henriette Sophie f. v. Reden, f. 1752 d. 2. Avg. 1819,
Datter af hannoveransk General Ernst Fridrich
v. R. og Julie Sophie f. v. Hauss. Han døde i Kiel
20. Okt. 1809.

Manthey, Ridderes Levnetsløb 1809-17 S. 6.

S. A. Sørensen.



Dürkop, Heinrich, 1671-1731, Præst, blev født i
Lybek og begyndte sin Præstegjerning i sin Fødeby
1695; men 1706 kaldtes han til Kjøbenhavn som
Tredjepræst ved St. Petri Kirke og rykkede derefter
op til Sognepræst sammesteds 1712. Samtidig var han
Professor i Kateketik og udgav som saadan flere mindre 
kateketiske Skrifter («Erste Milch», 1710, og «Fester Grund der 
seeligmachenden Religion», 2. Aufl. 1716). 1711 fik han den 
theologiske Doktorgrad fra Greifswalde. Han skal have været en 
nidkjær Præst og dygtig Prædikant, men i sine Prædikener brugte 
han ved flere Lejligheder personlige Udfald, som gave Anledning 
til Klager imod ham. Naar imidlertid Jfr. Biehl i sine Memoirer
(Hist. Tidsskr. 3. R. IV, 156) vil henføre til D. Anekdoten om et 
Udfald fra Prædikestolen mod Kong Frederik IV's Forhold til 
Grevinde Viereck, da er dette urigtigt, thi sidstnævnte døde 
allerede 1704, før D. kom til Kjøbenhavn. Megen Omtale vakte 
hans Prædiken paa 10. Søndag efter Trinitatis 1720 om Guds 
retfærdige Straffedomme, hvori han bl. a. med Eftertryk gjentog: 
«Førend 10 Aar gaa til Ende, skal Kjøbenhavn blive til en Stenhob». 
Da Spaadommen 1728 gik i Opfyldelse ved Stadens store Ildebrand,
der ogsaa til Dels ødelagde St. Petri Kirke, blev D. selv saa 
forfærdet derover, at han faldt i en langvarig Sygdom, som endte 
hans Liv 8. Juli 1731. Han var 4 Gange gift: 1. med Elisabeth f. 
Leopold; 2. med Catharina f. Ritter, hvis Fader var Præst i Lybek;
3. med Catharina Lucie f. Reichen (d. 1725); 4. med Dorothea f. 
v. Langercken.

N. Jonge, Kjøbenhavns Beskr. S. 22. 39. 
Moller, Cimbria lit. 
Seelen, Athenæ Lubecenses S. 295 f.

A. Jantzen.



Dyrlund, Niels Kristian Folmer, f. 1826, Sprogmand. 
F. D. er født 24. Maj 1826 paa Kaldrødgaarden (Bregninge Sogn, Holbæk 
Amt) af Forældrene Landmand Niels D. (f. 1790 d. 1830) og Marie
Lucie Frederikke f. Taarning (f. 1800 d. 1838). 1844 blev han Student 
fra Roskilde Skole og deltog -- 1848 som frivillig -- i den første 
slesvigske Krig, hvorfra han hjembragte et Danebrogskors for sin 
raske Færd i Istedslaget. Efter et længere Ophold i Holbæk-Egnen
gjenoptog han sine Universitetsstudier, bestod 1866 Magisterkonferens 
i nordisk Sprog og Litteratur og vandt 1872 den filosofiske 
Doktorgrad for sin grundige og fortjenstfulde ethnografisk-sociale
Afhandling: «Tatere og Natmandsfolk i Danmark». Fra Efteraaret 1872 
har han beklædt Stillingen som Lærer i Modersmaalet ved Officerskolen. 
Gift 1. 1873 med Michelle Georgine Christine Doss (f. 1836 
d. 1874) og 2. 1876 med dennes Søster, Lærerinde ved Christianshavns 
Friskole Michelle Vilhelmine Andrea Doss (f. 1834), Døtre 
af Carl Vilhelm D. (f. 1801 d. 1878), Klokker, Lærer og 
Translatør i Helsingør. -- Foruden sin Doktordisputats og enkelte 
sproglige Afhandlinger, der alle bære Vidne om grundig Forskning, har 
D. udgivet en fortræffelig og yderst indholdsrig lille «Udsigt over 
de danske Sprogarter» (1857), der des værre endnu ikke er bleven 
fulgt af det længe ventede Arbejde over sjællandsk Folkesprog,
hvori hans hidtil enestaaende Kjendskab til hans Fødeøs Dialekt og 
hans store sproghistoriske Viden særlig skulde komme hans 
Videnskab til Nytte.

Erslew, Forf. Lex. Indbydelsesskr. til Univers. Reformationsfest 1872 S. 93 ff. 
Vort Forsvar Nr. 28 (1882).

M. Lorenzen.



Dyrskjøt, Peder Larsen, 1630-1707, lærd Bonde. 
Han stammede fra en gammel Ditmarskerslægt og blev født 10. April 
1630 i Aagaard, Ørum Sogn i Vendsyssel. Faderen, Delefoged 
Lars D., faldt 1644, 84 Aar gammel, som Bondefører for 
Vendelboerne  i Kamp mod Svenskerne ved Nørre Sundby. Moderen, 
Anne Pedersdatter Ravnstrup, var Datter af en Selvejer i Ørum Sogn 
og i Slægt med «Skipper» dement. Efter at D. i sin Barndom 
havde lært at læse og skrive, kom han i sit 15. Aar paa Skriverstue 
i Aalborg hos Raadmand Rasmus Holst, efter hvis Død han 
o. 1647 sendtes til Borgmester Find Nielsen Trellund i Kjøbenhavn. 
I dennes Hus traadte han i Forhold til den senere bekjendte 
Borgmester H. Nansen, der skaffede ham Adgang til nyttig 
Læsning. Aaret efter maatte han dog vende tilbage til Aalborg paa 
Grund af en Benskade, hvorfor han forgjæves søgte Hjælp i 
Hovedstaden. Efter sin Helbredelse blev han først Haandskriver hos 
Fru Ide Gjøe paa Vrejlevkloster og senere Skriver hos en Foged 
paa Aastrup. 1675 giftede han sig (Hustruens Navn kjendes ikke) 
og kjøbte den gamle Bispegaard Bejstrup ved Hjørring, men maatte 
atter gaa fra den paa Grund af for høje Skatter. Senere kjøbte 
han Gaarden Knerø i Jerslev Sogn, hvor han boede til sin Død, 
13. Okt. 1707. 1699 havde han afstaaet den til sine Sønner for 
uforstyrret at kunne hengive sig til sine Studier.

Fra sin Fader havde han arvet Kjærlighed til sit Fædrelands 
Historie og Fortidsminder. Han var vel bevandret i Saxe og Huitfeldt, 
men syslede dog særlig med Afskrivning af gamle Skjøder 
og andre Dokumenter, der kunde tjene til Belysning af 
Samfundsforholdene i ældre Tider og, hvad der fornemmelig havde 
Betydning for ham, vejlede ham i Studiet af danske Adelsslægters
Genealogier, hvori han var godt hjemme. Derfor fik han ofte 
Besøg af Adelsfolk, der laante ham Ligprædikener, Stamtavler og 
gamle Viser. Uden for Adelstanden var der kun faa,
med hvem han kunde samtale om, hvad der laa ham paa
Sinde. Kun én Præst, F. Vogelius i Aasted, nævner
han med Taknemmelighed. Denne laante ham Bøger og
oversatte for ham Herodot, Thucydid, Xenophon og
Diodor. Det maa ogsaa have været et ejendommeligt Liv,
der førtes paa hans Gaard, hvor han efter endt Dagværk
med Hustru og Børn foruden Saxe og Kæmpeviserne læste
i Oversættelse Hesiod, Virgil og Cornelius Nepos. Hans
bedste Tid begyndte dog, da Jens Bircherod blev Biskop
i Aalborg. Han sendte D. Bøger, vejledede ham i hans
Undersøgelser og søgte ofte selv Hjælp hos ham ved
sine historiske Arbejder. D. testamenterede sine store
Samlinger til Bircherod, efter hvis Død de adspredtes,
men dog senere til Dels atter samledes i det store
kongl. Bibliothek og Rigsarkivet. Vore Historikere,
f. Ex. Langebek og Suhm, have draget Nytte af dem,
men fremhæve, at de maa bruges med Varsomhed og
Kritik. Hvad han har afskrevet af gamle Dokumenter,
svarer vistnok ikke til de Fordringer, den historiske
Kritik maa stille, men de erstatte dog de nu tabte
Originaler, og mangen Gang, hvor det skorter paa
Kilder, søger man endnu med Taknemmelighed tilbage
til den gamle P. D.s Afskrifter.

Rugaard, Fremrag. danske Bønder S. 94 ff.
Saml. t. Jydsk Hist. og Topogr. III, 225 ff.

S. M. Gjellerup.



Dyssel, Johan Arndt, 1726-95, Præst.
Han var Sønnesøn af Etatsraad, Amtmand Arnold D.
til Sønder Elkjær og Brodersøn af den med Navnet «Falkenskjold»
1716 adlede Martin D. Hans Fader var Sognepræst Eiler
Christian D. i Vrensted ved Aalborg. Her fødtes
han 26. Juni 1726 som Husets yngste Barn. Men tidlig
mistede han Forældrene (Moderen hed Kirsten f. Gerade)
og kom i Huset hos Provst Friedenreich, den Gang i
Sennels i Thy. Plejefaderen underviste ham selv, og
da han forflyttedes til Fredensborg som Slotspræst,
sattes Myndlingen i Frederiksborg Skole. Her fra
dimitteredes D. 1744. 3 Aar efter tog han Attestats
og var nu i en Del Aar Huslærer paa forskjellige
Steder, bl. a. i det haderslevske. Efter at have
erhvervet Magistergraden begyndte han sin litterære
Virksomhed 1755 med «Poetisk Forsøg til moralske
P'abler og Fortælninger, efter Gellerts Maade». Det
havde været hans Agt at oversætte Gellerts Fabler,
men da en anden korn ham i Forkjøbet, forandrede han
sin oprindelige Plan. Selve Fablerne have kun ringe
Værd (under Overskriften «Haabet» findes 
en Gjenfortælling af «Konen med Æggene»), men
ret karakteristisk er en lang fransk Fortale, en
Dedikation i Brevform til Prof. Rosenstand-Goiske,
og dennes hostrykte, ligeledes franske Svar paa den
viste Hyldest; tillige giver Brevet D. Lejlighed til
at udtale sig om Poesiens Værd overhovedet. 3 Aar
efter udkom 2. Del af Fablerne med et Anhang af Vers
og Indfald ved adskillige Lejligheder, hvoriblandt
ogsaa en Del paa Fransk. 1755 udnævntes han til
resid. Kapellan i Landet og Ryde ved Nakskov. Der
fra forflyttedes han 1758 til Nustrup Sognekald
i Haderslev Amt og kastede sig nu med Iver over
Landøkonomien. Han arbejdede for Udskiftning
og Inddæmningsarbejder m. v. og søgte at gaa i
Spidsen for sine Bymænd i Indførelsen af alle
Haande Avisforbedringer. 1764 vendte han tilbage
til Laaland som Sognepræst til Sandby. Her fortsatte
han sin landøkonomiske Forfattervirksomhed og blev
gjentagne Gange hædret med Medailler herfor. I
«Philopatreiasfejden» 1771 udsendte han flere
Stridsskrifter til Fordel for den gejstlige Stand i
Almindelighed og særlig for Bevarelsen af Præsternes
Jordbrug. I «Forsøg til en Indenlandsrejse»,
forfattet i Aaret 1763, men først udgivet 1774, dvæler
han mest ved det landøkonomiske og ved Forholdene i
det tør-ninglenske. Sidstnævnte Aar kom han til sit
sidste Embede, det store Østofte Kald ved Bandholm. Da
han i sine sidste Leveaar næsten var blind, fik han
1788 sin eneste Søn til Kapellan og resignerede Aaret
efter til Fordel for Sønnen. Han blev dog boende i
Østofte, lod 1791 en ubetydelig Digtsamling, «Tanker
i Tusmørke», trykke og døde 28. Nov. 1795. Han var
gift med Andrea Cathrine f. Thestrup (d. 1816) fra
Øllingesøgaard.

Lengnick, Stamtavle ov. Fam. Dyssel.
Rhode. Saml. t. Laalands og Falsters Hist., ved Friis, I, 137. 576.
Rahbek og Nyerup, Den danske Digtekunst under Fred. V S. 106 ff.
Nyerup, Lit. Lex.

A. Jantzen.



Dyssel, Johan Arndt, 1798-1846, Polytekniker,
den foregaaendes Sønnesøn, er født 12. Jan. 1798 i
Østofte paa Laaland, hvor Faderen, Frantz Thestrup
D., var Præst, Moderen var Cathrine Elisabeth
f. Hjorth. Da han 1815 var bleven Student, studerede
han først Medicin, men da han 1819 blev Amanuensis hos
H. C. Ørsted, lagde han sig efter Mathematik, Fysik og
Teknologi. Han vandt 1826 Universitetets Guldmedaille
for Besvarelsen af dets mathematiske Opgave og foretog
1827-29 med offentlig Understøttelse en teknologisk
Udenlandsrejse. Det er herefter naturligt, 
at han, «udmærket ved mathematiske Studier, nærmest
med Hensyn til Maskinlære og teknisk Mekanik», da
den polytekniske Læreanstalt 1829 blev oprettet,
strax knyttedes til den som Lærer i Teknologi. 1832,
da han fik Titel af Professor, blev han ogsaa Lærer
i Maskinlære. De Forhaabninger, der vare knyttede
til ham, fyldestgjordes imidlertid ikke. Da hans
Ansættelse udløb i 1836, blev den ikke fornyet. I
den af Ørsted herom skrevne Indstilling anerkj
endes hans Kundskaber, men hans Foredrag betegnes
som uheldigt, og «den Kjærlighed til Videnskaben,
som en dygtig Mand ogsaa uden Læregaver, blot ved
sin Begejstring for Faget, formaar at opvække, er
fremmed for hans Behandlingsmaade». Han var negativ
og tør med stærk Sans for Rethaveri, saaledes som det
allerede viste sig i hans Studenteraar, da han (1820)
udgav en Piece om «Justitien ved Hs. Maj. Kongens
Livkorps», som han spydig tilegnede sine foresatte
i dette, hvad der førte til Proces. Fra 1832-42
virkede han som Lærer i teknisk Mekanik, Maskinlære
og militær Teknologi ved den kgl. militære Højskole,
og hans Forelæsninger her foreligge i en bindstærk
Udgave. Han synes at have indtaget en raadgivende
Stilling over for Kommercekollegiet, der i 1834
indsatte ham som sin tilsynshavende Direktør ved
Raavaddams Fabrikker. 1839-40 redigerede han 
«Industriforeningens Tidende». Han døde ugift 2. Juli
1846 i Kjøbenhavn.

Erslew, Forf. Lex.
A. Steen, Den polytekn. Læreanstalts første 50 Aar S. 8. 15.
C. Nyrop, Industriforeningen i Kbhvn., 1888.

C. Nyrop



Dütsch, Otto Johann Anton, 1823-63, Komponist. 
Otto D., Søn af Skriver i Rentekammeret Joachim D. og Amalie 
Johanne Antonette f. Flor (d. 10. Juni 1823) blev født 
i Kjøbenhavn 25. Maj 1823 (Karen f. Thorsen blev hans 
Stifmoder). Faderen var musikalsk og virkede ved Siden
af sin lille Bestilling i 30 Aar som Syngelærer
ved Blindeinstituttet. Sønnen, der tidlig røbede
musikalske Evner, fik fra sit 5. Aar Undervisning af
daværende Kapelelev H. Paulli og kom senere paa det
af Siboni og Hartmann bestyrede Musikkonservatorium;
17 Aar gammel rejste han udenlands og tog Undervisning
hos Fr. Schneider i Dessau, hvorfra han efter et
3aarigt Ophold vendte hjem. Dog blev han kun ganske
kort Tid i Danmark; i Begyndelsen af 1844 rejste
han gjennem Sverige og Finland til St. Petersborg,
hvor han nedsatte sig som Musiklærer. I 1852 blev han
Korrepetitør og Organist ved de kejserlige russiske
Theatre i St. Petersborg, fra hvilken Stilling
han i 1862 forfremmedes til Professor i Theori ved
Konservatoriet sammesteds; i Mellemtiden 
havde han ægtet en Russerinde, Vera Vittelaro, der
endnu lever i St. Petersborg. Som hans betydeligste
Værk maa fremhæves Operaen «Kroatinden», der viser
ham i Besiddelse af Friskhed og melodisk Evne og ved
sin Fremkomst i St. Petersborg (1860) blev modtagen
med Bifald; et større Udvalg af den er i 1866 givet
ved en Koncert i Kjøbenhavn af Foreningen «Euterpe»
med Bistand af Italienerne Morensi og Giori;
et fuldstændigt Klaverudtog af den er udkommet
i St. Petersborg. Desuden har han komponeret
Mellemaktsmusik, nogle Klaversager og Romancer,
hvoraf særlig hans Komposition til Chr. Winthers Digt
«Matrosen» i sin Tid gjorde Lykke. I 1862 aflagde han
et Besøg i sin Fødeby, men allerede Aaret efter døde
han paa en Rejse i Frankfurt a. M. 23. April.

Dagbladet 10. Marts 1866.
Perepetizin, Russisk Musiklex.

G. St. Bricka.



Dyveke, --1517, Christian II's Frille, levede med sin
Moder, Sigbrit Villumsdatter, i Bergen, da Christian
II under et af sine Ophold i denne By (1507 eller
1509) gjorde hendes Bekjendtskab paa et Bal og strax
blev indtaget i den smukke, venlige Pige, hvis hidtil
uplettede Vandel fremhæves. Endnu samme Aften blev
hun med Moderens Indvilligelse hans Frille. Han tog
dem strax med sig til Oslo, hvor han lod opføre et
Hus til dem i Nærheden af Akershus. Senere fulgte de
med ham til Danmark, hvor de fra 1513-16 havde Ophold
paa Kongsgaarden Hvidøre i Nærheden af Skovshoved. Da
Forholdet fortsattes efter Kongens Giftermaal (1515),
medførte dette stor Forargelse baade i Danmark,
maaske nærmest paa Grund af Sigbrits forbavsende Magt
over Kongen, og i Nederlandene. Allerede samtidig
med at Dronningen førtes til Danmark, havde man uden
Virkning gjort Indsigelse mod Forholdet, og i Aaret
1516 forlangte et kejserligt-nederlandsk Gesandtskab,
at D. skulde bringes til Nederlandene. Dette vakte i
høj Grad Kongens Forbitrelse. Som af Trods kjøbte han
netop paa denne Tid (Marts 1516) Gaarden i Kjøbenhavn
paa Hjørnet af Amagertorv og Lille Helliggejststræde
(Niels Hemmingsens Gade) til D. og Sigbrit. Hverken
Gesandtskabets eller Hofmesterinden Anne Mein-strups
dristige Formaninger virkede. Kort efter angav
imidlertid Slotsskriveren paa Kjøbenhavns Slot, Hans
Faaborg, at hans Herre, Torben Oxe, stod i Forhold
til D. og i selve Kongens Sovekammer havde vist en
usømmelig Adfærd mod hende; men da Kongen erfarede,
at ogsaa Hans Faaborg antoges at staa i Forhold til
D., blev han paa Kongens Foranledning pludselig af
Torben Oxe 
anklaget for Underslæb og hængt. D., som paa den Tid
opholdt sig i Helsingør, skal have følt dyb Anger
over Skriverens Død, som hun ansaa sig selv for at
være Skyld i. Men da D. i Sommeren 1517 pludselig
blev syg og døde efter at have nydt nogle Kirsebær,
som Torben Oxe skal have sendt hende, vendte
Kongens og Sigbrits Vrede sig mod denne; Sigbrit i
alt Fald synes at have anset ham som Redskab for en
Sammensværgelse, der havde sin Rod i Nederlandene og
sine Forgreninger i det danske Aristokrati. Da Torben
Oxe under en Fest paa Kjøbenhavns Slot indrømmede
for Kongen, at han havde stræbt efter D.s Gunst, dog
uden at opnaa den, blev han anklaget og henrettet;
Anne Meinstrup maatte af Frygt for Kongens Vrede
nu forlade Landet, og Fjendskabet mellem Kongen
og Aristokratiet var udbrudt. -- D. blev begravet
i Karmeliterklosterets Kirke i Helsingør; saaledes
siger i alt Fald Huitfeldt; endnu paa vises hendes
Gravsted, dog ikke i Klosterkirken (Mariæ Kirke),
men i Klostergangen (i det nuværende Hospital).

Samtiden vidste ikke Besked om hele Katastrofen,
men maatte holde sig til løse Rygter, og senere
Historikeres Gætninger have ikke bragt synderlig
større Klarhed. Om D.s Karakter véd man overordentlig
lidt. Billedet af hende som den fromme lille «Due»,
der mildnede Kongens heftige Sind, tilhører mere
romantisk Digter- og Kunstnerfantasi end historisk
Overlevering.

Hist. Tidskr. III.
Allen, De tre nord. Rigers Hist. I, 490 ff. II, 297 ff.
Paludan-Müller, De første Konger af den oldenb. Slægt S. 298 ff.
Aarbøger f. nord. Oldkynd. og Hist. 1879, S. 65 ff.

A. Heise.



Døderlein, Georg Michael, 1699-1763, Officer.
Han var en Præstesøn fra Seringen i Schwaben (formodentlig
Zähringen ved Freiburg i Baden), hvor han fødtes
29. Sept. 1699. Det hedder i hans (af Sønnen
forfattede) Gravskrift, at «hans Ungdom var en
Kjæde af Skæbnens Viderværdigheder», uden at det for
Resten er bekjendt, hvorledes det gik til, at han
paa Begjæring af daværende Brigader Schauroth blev
«opsendt» (formentlig fra Kjøbenhavn) til Throndhjem
for at undervise nogle unge Officerer af hans Regiment
i Mathematik og Fortifikation. Kong Christian VI's
Ophold i Throndhjem i 1733 gav Anledning til, at
han fik Titel som Værkbase ved Fortifikationsetaten
og 1734 blev virkelig Værkbase; 1738 blev han
karakt, og 1740 virkelig Underkonduktør. Da hans
Undervisning viste sig frugtbringende, fattede General
H. J. Arnoldt Planen til Stiftelsen af en mathematisk
Skole i Christiania, hvortil han erholdt 
Kong Frederik V's Samtykke under dennes Besøg
i Christiania 1749. Ved Skolen, der stiftedes i
Slutningen af det følgende Aar, ansattes D. 1750 som
Informator i Mathematik og udnævntes samtidig til
Kapitajn ved et Garnisonskompagni paa Akershus,
hvorved han dog i det væsentlige fritoges for
Tjeneste, da Undervisningen paa Skolen, saa længe
han var eneste Lærer og Bestyrer, optog 8 Timer
daglig paa 4 af Ugens Dage. Ogsaa ved denne Skole,
til hvis Stiftelse han siges væsentlig at have givet
Stødet, og hvortil han skjænkede Bøger, Modeller
og Tegninger, nød han Anerkjendelse som en meget
duelig Lærer, der uddannede dygtige Officerer for
Armeen. 1757 fik han endelig en Medhjælper i sin
«Søn» (Stifsøn?) Artillerilieutenant Morten Krog,
der desuden skulde undervise i Artilleri. D. afgik
ved Døden i Christiania 26. Okt. 1763. Han var gift:
1. med Sophie Methea f. Holck (døbt i Throndhjem
2. Dec. 1713, begravet i Christiania 28. Jan. 1740),
Datter af Artillerimajor Ole Boyesen H. og Antonette
Augusta f. Lorentz; 2. (15. April 1744 paa Moss) med
Helle Marie f. Grønbech (d. i Christiania 16. Jan. 1803
i sit 84. Aar efter nogle og tyve Aars Blindhed),
Datter af Christian G. og Marie Pedersdatter
f. Hess. Af første Ægteskab havde han nedennævnte Søn,
af andet i Datter og 2 Sønner; fra den ene af disse
nedstammer den nulevende Slægt D. i Norge.

Hegermann, Den norske milit. mathem. Skoles Hist. S. 1 ff.
Norske Intelligentz-Sedler 1763, Nr. 26.
Wilse, Reise-Iagttagelser I, 181. 189.

H. J. Huitfeldt-Kaas.



Døderlein, Michael Sundt, 1740-86, Mathematiker,
Politimester. Han var eneste Barn af foregaaendes
første Ægteskab og fødtes 6. Jan. 1740 i Christiania,
hvor han ogsaa døbtes, dog kun med Navnet Michael. Af
Faderen tidlig oplært i dennes Fag, blev han allerede
1750 karakt, og 1751 virkelig Værkbase, fik 1755
Titel af Konduktør ved den norske Fortifikationsetat
og angives senere at have været Premierlieutenant
af Artilleriet. Da hans Fader døde 1763, kom den
mathematiske Skole i Christiania, der hidtil var
baaret oppe af denne, i en meget vanskelig Stilling,
men den store Arméforandring i 1765 tillod igjen
Skolens Fortsættelse, og M. S. D., der havde haft
en midlertidig Ansættelse dersteds, blev da udnævnt
til Informator i Mathematik og Fortifikation med
Titel af Professor «som den første uden akademisk
Borgerret». Vel blev Skolens Tilværelse atter i 1767
truet ved uheldige Bestemmelser, men fra 1769 kom den
dog i sikker Gang under Oberstlieutenant P. B. Prydtz' 
Ledelse. Da en Venuspassage gjennem Solen ventedes
3. Juni 1769, forberedte D. sig til at iagttage
samme ved Observationer i 14 Dage og Nætter forud,
«men Regn og tykke Skyer tilintetgjorde alle hans
Bemøjelser». Hans Observationspunkt blev for øvrigt
senere dadlet, i det man mente, at han heller skulde
have valgt et andet Sted. Som et Tillæg i sin knappe
Gage opnaaede han under et Ophold i Kjøbenhavn 1778
Udnævnelse til Politimester i Christiania, hvor
han «med Mildhed brugte de betroede fasces». 1784
søgte han om at maatte ombytte Politimesterembedet
med det da ledige Avktionsdirektoriat, uden at
dette dog skete. Han afgik ved Døden i Christiania
23. April 1786. Han var ugift («Pligterne bød
ham at leve ene»), og hans Bo var fallit. Han var
korresponderende Medlem af Landhusholdningsselskabet
og har udgivet en Del Skrifter i forskjellige
Retninger: «Om Odelsretten», 1762 (til Forsvar for
samme), «Forsøg til fri Poesi», 1765 (i Tullins
Manér og tilegnet Digterinden Ditlevine Feddersen,
f. Collett), «Forelæsninger over Mathematikken» (og
Landmaalingen), 1770, der bedømmes meget strængt i
«Kritisk Journal» 1772 (Nr. 15), og hvoraf Slutningen
aldrig udkom, samt 5 paa Krigsskolen holdte Taler,
hvoraf 3 indeholde Bidrag til dens Historie. Hegermann
roser hans Nidkjærhed for Skolens Fremgang, hans
bekjendte Indsigter og hans tydelige, fattelige,
lette og rørende Foredragsmaade.

Worm, Lex. ov. lærde Mænd.
Nyerup, Lit. Lex.
Holmsen, Christiania Politis Hist. S. 84 ff.
Hegermann, Den norske milit. mathem. Skoles Hist. S. x. 17. 31 f. 39. 49 ff. 70.
Wilse, Reise-Iagttagelser I, 182.
Norske Intelligentz-Sedler 1786, Nr. 18.

H. J. Huitfeldt-Kaas.



v. Döring, Johann, 1741-1818, Amtmand.
Født i Lüneburg 5. Avg. 1741; begyndte sin offentlige
Løbebane som Drost i Wolfenbüttel; fra 1781
levede han som Privatmand i Altona; 1790 blev
han udnævnt til Amtmand i Sønderborg og Nordborg
samt til Kammerherre. 1803 entledigedes han efter
Ansøgning og døde 28. Febr. 1818 i Kiel som kgl. dansk
Gehejmekonferensraad. Han har skrevet nogle Digte
i forskjellige «Musenalmanache», især «Göttinger
Musenalmanach», af hvilke nogle ere udkomne i
Særtryk.

Lübker u. Schröder, Schlesw.-Holst.-Lauenb. Schriftsteller-Lex.

C. A. Nissen.



Dörr, Friedrich Heinrich Jacob Ludwig, f. 1831, Redaktør, Forfatter.
Født 30. April 1831 i Slesvig By; gik i Latinskolen
i Glückstadt til 1852; studerede derefter Filologi og Filosofi i 
Tübingen og andre tyske Universiteter, blev
Dr. phil. og tog til Hamborg, hvor han forestod en
Opdragelsesanstalt i St. Pauli. Fra Juni 1864 til
Dec. 1865 var han Redaktør af «Altonaer Mercur», fra
1866 af «Lübecker Zeitung». Efter at have nedlagt
Redaktionen af dette Blad deltog han i Redaktionen
af «Magdeburger Zeitung», var derefter beskæftiget
i «Litterarisches Bureau» i Berlin og senest som
Redaktør af «Provinzialkorrespondenz» i Berlin. Han
levede endnu 1885 i Steglitz ved Berlin. Han
udfoldede en ikke ringe Forfattervirksomhed,
især i filologisk Retning; saaledes skrev han:
«Christabend, Festidylb (Leipz. 1855); «Der Reim bei
den Griechen mit bes. Berücksicht. d. Sophokles,
nebst 100 Reimsprüchen aus den Alten» (Leipz. 1858);
«Griechischer Liederschatz in deutscher Nachdichtung»
(Leipz. 1858); «Plattdeutscher Volkskalender»,
Jahrg. 1858-61; «Plattdeutsche Lieder» (1860);
«Auf Kindesbeinen, Märchen aus Schleswig» (Altona
1861); «Hellas, altgriechische Lyriker in deutscher
Nachdichtung» (2. Aufl., Leipz. 1870); «Der
Krieg in Frankreich 1870-71 auf Grund amtlicher
u. a. zuverlässiger Quellen» (I-III, Berlin
1871-72); desuden mangfoldige Artikler i Dagblade og
Tidsskrifter.

Alberti, Schlesw.-Holst.-Lauenb. Schriftsteller-Lex.
Brümmer, Deutsches Dichter-Lex.

C. A. Nissen.


*



Ebbe, --1219--, Biskop, 
er vistnok den Magister E., der o. 1207 forekommer som 
Kannik i Aarhus. 1215 blev han Biskop sammesteds. Som det 
synes, var han ogsaa Kansler hos Kong Valdemar Sejer; i alt 
Fald fulgte han Kongen paa hans berømte Tog 1219 til det
hedenske Estland. Da det saa galt ud for den danske
Hær under Esternes voldsomme Angreb, benyttede Biskop
E. Lejligheden til at trænge ind paa Kongen, saa han
maatte love fremtidig at gjøre Ret og Skjel mod sine
Undersaatter og mod den hellige Niels af Aarhus, hvis
Offer han havde tilegnet sig. Derefter hjalp E. og
Biskop Niels af Slesvig Ærkebiskop Anders Sunesen
med at anraabe Himlen om Hjælp for de danske Vaaben,
indtil Krigslykken vendte sig. -- For øvrigt er det
bekjendt, at Biskop E. oprettede to Præbender i Aarhus
Domkapitel, og at han til bedste for Domkirken og
Kapitlet afstod nogle af de bispelige Indkomster. I
det hele roses han for Gavmildhed. Da han til Dels
havde mistet sit Syn, søgte han om Afsked, som Pave
Honorius III 1224 tilstod ham med Befaling om, at
han skulde forsynes med tilstrækkelige Indkomster
af Stiftets Midler, da han havde Ord for at have
forestaaet sit Stift med Berømmelse.

Script. Rer. Dan. I, 182. VI, 396 ff. VII, 209 ff. 
Suhm, Hist. af Danmark IX, 276 f. 331 f. 478 f. 
Rosenørn, Greve Gert og N. Ebbesøn I, 227 f.

H. F. Rørdam.



Ebbel, s. Ebel.



Ebbesen, Frederik, 1768-1836, Præst, 
er født 16. Febr. 1768 i Sellerup, Igen Sogn paa Als. Faderen,
Frederik E., var Drejer og Snedker; Moderen hed Anna
Marie f. Müller. Han blev 1789 Student fra Odense
og tog 1794 theologisk Embedsexamen, hvorved han var 
den første, der ved Kjøbenhavns Universitet fik Udmærkelse. 
Han blev derefter Lærer ved Døtreskolen, og da han
paa Grund af Uenighed med Direktionen pludselig
afskedigedes, forsvarede han sig (1795) i en Piece,
det eneste, han vides at have udgivet. 1796 blev han
residerende Kapellan i Nordborg, 1805 Sognepræst
i Svendstrup paa Als; 1819 fik han Rang med
Amtsprovster. Han havde 1797 ægtet Anna Margrethe
Vogelsang, og da hun døde 1828, ægtede han samme
Aar Birgitte Ahlmann. Han var valgt til Medlem af
den første slesvigske Stænderforsamling, hvor han
utvivlsomt har sluttet sig til den danske Minoritet;
men han døde under Forsamlingen 22. April 1836. --
E. var godt hjemme i den danske kirkelige Lovgivning
og hævdede ved enhver Lejlighed Alses danske kirkelige
Stilling; han var som Theolog Rationalist og i øvrigt
en brav og retskaffen Karakter.

Wiberg, Alm. Præstehist. III, 237.
Erslew, Forf. Lex.

L. Koch.



Ebbesen, Niels, --1340. Vore historiske Efterretninger
fra Midten af det 14. Aarhundrede ere des værre
saa fattige, at det kun er forholdsvis lidet,
som vides om denne Redningsmand for vor nationale
Selvstændighed. Han var en jysk Adelsmand, og efter
gamle Overleveringer, hvis Sandhed der ingen Grund er
til at tvivle om, var hans Hjem den saakaldte Hovgaard
(Adelsgaard) mellem Ris(dvs. Skov)-Gaardene i Nørring,
Folby Sogn ved Frijsenborg. Levninger af den gamle
Stenbygning kunne endnu spores paa «Volden», den
Jordhøj, paa hvilken Sædegaarden har været opført,
omgiven af en Grav. Paa dens Skraaning staar en gammel
Eg, som har Navn efter Helten. Det er sandsynligt,
at det er N. E. af Nørring Ris, hvis Navn forekommer i
Aarene 1337-38 i Breve, udstedte paa Aabo Sysselting
og Viborg Landsting, vedkommende Jordegods i disse
Egne; men der kan ikke af dem sluttes noget om
hans Slægtskabsforhold. Den N. E. derimod, som
faa Aar efter forekommer i Breve fra Vendsyssel og
paaviselig var af Slægten Strangesen, er uden al
Tvivl forskjellig fra sin historiske Navne.

N. E.s historiske Optræden er sammentrængt i Aaret
1340. Der var begyndt en Bevægelse imod Grev Gert, som
sad inde med Rigets vestlige Halvdel; Hansestæderne
støttede Hertug Valdemar til at faa aftvunget Greven
en Overenskomst i Lybek (11. Febr.), ved hvilken
han tilbagegav Hertugen den Indløsningsret til
Nørrejylland, der tilkom denne som tidligere udvalgt
Konge af Danmark. Men Gert var næppe til Sinds at
lade denne Overenskomst træde i Kraft; i alle Tilfælde
gjorde han kort efter et Indfald i Jylland med en 
Lejehær for at kue enhver Modstand imod det holstenske
Herredømme. Han kom med en stor Skare til Randers,
faldt her i en haard Sygdom, saa han endog lod sig
give Dødssakramentet, men var dog kommen sig igjen,
da han 1. April faldt for N. E.s Haand.

Den samtidige lybske Krønnike lægger ikke Vægt
paa N. E.s Navn, men siger, at Greven faldt for
en Sammensværgelse af henved 60 stedkjendte Mænd;
en dansk Krønnike har det bestemte Tal 47. Kun
Høvdingens Navn er bevaret; men ligesom det i sig selv
er sandsynligt, at der blandt Deltagerne var ogsaa
andre Adelsmænd, saaledes fremgaar dette udtrykkelig
af forskjellige Træk; man kan vel endog anse det for
det sandsynligste, at et forholdsvis betydeligt Antal
af de sammensvorne vare «gode Mænd». Overfaldet i
Randers udførtes Natten til Lørdagen 1. April. Byen
var overfyldt af de fremmede Tropper, der stode under
mange forskjellige Høvdinger, som næppe kjendte
hinandens Folk eller følte sig særlig forpligtede
over for hinanden; herpaa synes de sammensvorne at
have bygget deres Plan. De samlede sig i Nattens
Løb i et Stenhus, selvfølgelig hos en af deres
Fæller, og altsaa rede til, om fornødent, at optage
en Kamp paa Stedet. De enkelte Flokke kom gjennem
Byen som Vagthold, uden at nogen kunde kontrollere,
om de ikke hørte til Hæren. Henad Morgenstunden stod
Greven op for at holde sine «Tider» med en Kapellan;
derefter lagde han sig igjen. Nu brød N. E. med sine
Fæller ind i Huset, hvis Beboere kom paa Benene;
Greven hørtes raabe om Hjælp, saa det lød ud over
Gaden til Nabohusene. Hans Sønner bebrejdede senere
en tysk Ridder, Otto v. Schenkenberg, at han havde
hørt Raabet uden at ile til Hjælp; en anden af
de fremmede Høvdinger, Henrik van Vitinghoven,
kom derimod tilstede og fandt sin Død i den korte
Kamp. Med Greven faldt hans Kapellan og 3 Svende.

Efter vel forrettet Sag trak N. E. sig tilbage ned
imod Randers Bro; Haabet om overhovedet at kunne komme
vel fra det dristige Foretagende var knyttet til den
brede og i Foraarstiden stride Gudenaa. For yderligere
at forvirre Forfølgelsen synes der andensteds i
Byen at være gjort Brandlarm. Det lykkedes da ogsaa
virkelig at iværksætte Tilbagetoget med Tabet af
kun én Mand; Broens Planker vare i Forvejen løsnede,
saa den kunde kastes af foran Forfølgerne.

En almindelig Rejsning af Adel og Almue fulgte efter
denne Katastrofe i Randers; N. E. var den selvskrevne
Høvding, 1. Maj
indtog han en paabegyndt Borg ved Skjern Aa
og ødelagde den; den var beregnet paa at holde
Vesterjylland i Ave. I Sommerens Løb rensedes hele
Nørrejylland for Fjenden; kun det faste Skanderborg
holdt sig endnu; ud paa Efteraaret belejrede N. E. det
med en talrig Hær. Det lykkedes dog Besætningen at
sætte sig i Forbindelse med sine Landsmænd paa Fyn,
og da 600 Ryttere her fra nærmede sig Borgen, gjordes
der et Udfald, som kostede 2200 Jyder Livet (alle
Sjæles Dag, 2. Nov.). Blandt de faldne vare ogsaa
N. E. og 2 af hans Brødre; deres Lig bleve fremsøgte
og tillige med de andre, som vidstes at have været med
i Randers, lagte paa Stejle. Da det mange Aar efter
(i Efteraaret 1351) kom til et Forbund mellem Grev
Gerts Sønner og den jyske Adel imod Kong Valdemar,
betaltes der gjennem deres gjensidige Tillidsmænd,
Stig Andersen og Hans Limbek, en Mandebod paa 500
Mark lybsk for Grevens Drab. Der kan herved ikke, som
Huitfeldt mener, være sigtet til N. E. eller andre
af de faldne Drabsmænd; Bøderne maa være betalte af
endnu levende Deltagere i den blodige Opgjørelse.

Mindet om N. E.s Bedrift fordunkledes snart i
den folkelige Overlevering af den Omdigtning, som
«Folkevisen» underkastede den. Ligesom Fortællingen
om Marsk Stig under de langvarige Kampe mellem
Kronen og de jyske Stormænd gav Anledning til en
storslaaet Ridderdigtning, hvis Formaal var at
forherlige Adelens stolte Uafhængighed, saaledes
toges Drabet i Randers til Indtægt for den samme
Samfundsopfattelse. N. E. blev en kjæk Talsmand for
Ridderens Ret over for sin Herre; det patriotiske
i hans Daad tabtes saa godt som helt af Syne,
medens Undsigelsen og Selvtægten bleve Handlingens
Midtpunkt. Det frie Forbund mellem danske Mænd til
Fædrelandets Redning forvandledes til en enkelt
Herremands Ridt fra Nørring Ris til Randers, fulgt
af en Skare trofaste Svende. Med stort Mesterskab
gjennemføre Digteren denne Opfattelse i de mindste
Enkeltheder og frembragte derved en Vise, som i
Aarhundreder bevarede N. E.s Navn fra Forglemmelse,
men rigtignok tillige berøvede det en god Del af dets
rette Glans. At der dog ogsaa har været andre Viser
i Omløb om den jyske Folkehelt, synes at fremgaa
af enkelte Vers, som nu findes i en Forbindelse,
der næppe er den oprindelige. Saaledes antyder et
enkelt, at N. E. før Opbruddet til Randers gjæstede
(sin Broder?) Knud Ebbesen paa Bygholm; det har da
maaske hørt til en Sang, som skildrede Begivenheden
mere som en stor Folkebevægelse. Til den samme hører
da maaske ogsaa det berømte Vers om Kællingen,
som gav ham sit Brød til Tak for den dyrebare
Bedrift. Og medens den bevarede Folkevise oprindelig
lod ham forlade Land og Rige som en fredløs Mand,
paa samme Maade som Marsk Stig, saa lode andre
Overleveringer ham ende paa en Pilegrimsfærd for at
afsone sin Synd, og der siges, at danske Mænd gjæstede
hans Grav i en Kirke uden for Rostock.

Fra tysk Side har man stadig fremstillet N. E.s Daad
som et natligt Mord; den danske Historieskrivning
har til alle Tider med Tak vedkjendt sig den som et
Vendepunkt i vor dybeste Fornedrelsestid.

C. Olsen, Efterretninger om Niels Ebbesen og hans Daad, 1839.
A. D. Jørgensen, Bidrag til Nordens Hist. i Middelalderen.
Samme, Fyrretyve Fortællinger af Fædrelandets Hist.
M. H. Rosenørn, Greve Gert af Holsten og Niels Ebbesøn af Nørreris I, 1873--87.
Hist. Tidsskr. 5. R. V, 443 ff.

A. D. Jørgensen.



Ebbesen, Oluf, --o.1247, var Sønnesøn af Oluf Glug
og Gyde, Datter af en af Skjalm Hvides Sønner. Foruden
at han altsaa hørte til en anset Slægt, beklædte
han i Aarene omkring 1221 et af de høje Hofembeder,
nemlig Mundskjænkens, ved Valdemar II's Hof. Denne
Stilling fratraadte han senest 1224, men mange Aar
efter er han atter bleven Mundskjænk, denne Gang hos
Kong Erik, og skifter med flere andre en Arv efter
Grev Albert af Orlamünde mellem Kongen og hans to
Brødre. Han døde 1247 -- efter nogle Angivelser først
1250 -- og blev begravet hos Klosterbrødrene i Sorø,
hvem han tidligere havde tilskjødet Byen Sørdrup nær
ved Slagelse. Med sin Hustru Margrethe havde han
flere Børn, deriblandt en Søn Anders (d. o. 1270),
der i Aarene 1250 og 1257-66 var Kongens Mundskjænk,
og en Datter Margrethe, som i andet Ægteskab var gift
med Grev Ernst af Gleichen.

C. Weeke.



Ebbesen, Peder, --1256, var Sønnesøn af den i
efterfølgende Artikel omhandlede Sune Ebbesen
og Søn af Ebbe Sunesen, der 1208 faldt ved Lena
i Vestergøtland, hvor han med en dansk Hær havde
kæmpet paa sin Svigersøn Kong Sverkers Side. Efter
sin Faders Død har P. E., der den Gang ikke kan have
været ret gammel, uden Tvivl tilbragt nogle Aar hos
sin Farbroder, Ærkebiskop Anders, i Skaane. Her blev
han 1211 i Væ trolovet med Datteren af den Skaanske
Gjældkjær Ingemar. Senere boede han paa Sjælland,
hvor han navnlig i den nordostlige Del besad meget
Gods, deriblandt vistnok Knardrupgaard, der siden
efter blev en 
Kongsgaard og fra 1326 indtil Reformationen var et
Kloster. Efter at have givet Sjælegaver baade til
Frue Kirke i Kjøbenhavn og til Domkirken i Lund døde
han 1256, 4. eller 5. Febr., efterladende sig flere
Børn, og blev begravet i Sorø. Mindebøgerne fra Lund
give ham det Vidnesbyrd, at han var en gudfrygtig
Mand.

C. Weeke.



Ebbesen, Sune, --1186. Hans Fader Ebbe, en Søn af
Skjalm Hvide, havde i Tronstridighederne efter Erik
Lams Død taget Parti for Svend Grade og var til sin
Død (o. 1150) en af dennes højt betroede Mænd. Selv
sluttede han sig ligeledes fra først af til Svend,
men løste senere sit Forhold til ham. Da Svend nemlig
1154 ved Odense samlede sine Folk og udspurgte
dem, om de vilde være ham tro i den forestaaende
Kamp med hans Medbejlere Knud og Valdemar, samt
forlangte deres Troskabsløfte bekræftet ved Ed,
vilde S. paa ingen Maade opfylde dette Forlangende,
men forlod Svend. Som Grund til sin Bortgang angav
han en Forurettelse, Svend en Gang tidligere havde
tilføjet ham, men man faar af Fremstillingen af hans
Færd ved denne Lejlighed det Indtryk, at det ikke
har været den eneste Grund. Fuldt ud lige saa meget
som den har uden Tvivl Venskabet til Valdemar været
bestemmende for det Skridt, han gjorde. Baaren frem
af Kong Valdemar og Absalon begyndte der efter Svends
Fald (1157) en ny og lysere Tid, i hvilken der ofte og
paa flere Maader blev Anvendelse for S. Snart var det
som Raadgiver -- det siges udtrykkelig, at han og hans
to Fættere Absalon og Esbern vare de Mænd, hvis Raad
Valdemar plejede at høre og helst fulgte --, og snart
var det som Stridsmand. I saa godt som alle de Tog,
der næsten Aar efter Aar hele Valdemars Regeringstid
igjennem, og somme Tider to Gange i et Aar, gik til de
vendiske Lande, nævnes S. som Deltager. En Tid var han
derhos en af Kongens Lensmænd i Skaane og forvaltede
Oppebørslerne derfra. Disse Lensmænd fik i øvrigt
ved deres Strænghed, og fordi de vare Sjællændere,
til sidst Skaaningerne saa meget imod sig, at disse
o. 1180 gjorde Oprør for at blive dem kvit. Oprøret,
der 1181 kaldte Kongen med en Hær til Skaane,
førte dog ikke til det tilsigtede Maal. 1182 døde
Kong Valdemar, og med Riget gik ogsaa hans prøvede
Raadgivere i Arv til hans Søn Knud. Længe overlevede
S. dog ikke Valdemar; han deltog i Forhandlingerne
med den tyske Kejsers Afsending, Grev Sigfred, og
var derefter endnu 1184 med paa et Tog til Pommern,
men 1186 døde han efter at have 
givet sin halve Boslod til Sorø Kloster, hvor han blev
begravet. Efter alt at dømme maa han have været en
betydelig Mand; klog og besindig, mægtig i Gjerning
og Tale kaldes han af Abbed Vilhelm, der kjendte
ham og havde nydt Velvilje af ham. S. efterlod sig
en Datter Margrethe, som maaske er den Margrethe,
der o. 1177 dræbtes af sin Mand Herluf og langt ned
i Tiden dyrkedes som en Helgeninde, samt 7 Sønner,
hvoriblandt Peder, der blev Biskop i Roskilde,
og Anders, Absalons Efterfølger i Ærkesædet.

C. Weeke.



Ebel (Æbel, Abel), David, --o.1576, Musiker,
beklædte overordnede Stillinger i det kgl. Kapel
under Christian III og Frederik II. Hans Herkomst
er ubekjendt. I 1551 var han ansat som Organist i
Kantoriet, og fra denne Periode skriver sig et Par
6stemmige Kanoner og en 5stemmig Behandling af en
livlig folkelig Melodi, der bære hans Navn og findes
opbevarede i Kantoriets Nodebøger. 1555 valgtes han
til Organist ved St. Mariæ Kirke i Lybek, hvorfra
han tog sin Afsked 1572, da han atter blev indkaldt
til det danske Hof for ved Kapellets Reorganisation
at overtage Embedet som Hoforganist efter Arnold
de Fine, der forfremmedes til Kapelmester, og
tillige for at rekrutere og forestaa Kapellets
Blæserkorps. Hans Virksomhed i denne nye Stilling
varede kun nogle faa Aar. I Okt. 1576 bleve hans
Embede og Bolig overdragne andre. Formodentlig
er han henimod denne Tid afgaaet ved Døden.

V. C. Ravn.



Ebel, Just, 1620-1700, Officer. Faderen, Augustinus
E., gjorde først Tjeneste som Enspænder hos Christian
IV under Kalmarkrigen og kommanderede derpaa den
fynske Fane i Anders Sinklars Skaanske Regiment;
senere fik han Skinnerupgaard i Forpagtning af
Kongen og blev Raadmand i Odense. Moderen skal
have været en Datterdatter af den bekjendte Oluf
Bager. Just E. dimitteredes 1638 fra Odense Gymnasium
og studerede 1640 i Leiden. Trediveaarskrigens Tummel
bragte ham dog til at ombytte Bogen med Sværdet, og
efter mange Omskiftelser kom han 1648 til Skotland,
hvor han kæmpede for Carl I og senere for Carl
II mod Cromwell. Efter Dynastiets Fald vendte han
tilbage til sit Fødeland, hvor man 1657 anerkjendte
hans indhøstede Krigserfaring ved at gjøre ham til
Kommandant paa Møen og over Stege Befæstning. I
denne Tillidspost indlagde han sig det følgende Aar
store 
Fortjenester ved den Fasthed, hvormed han modsatte sig
Carl Gustavs gjentagne Opfordringer til at overgive
Øen og forsyne den svenske Hær foran Kjøbenhavn med
Proviant, og ved den Kløgt og Omsigt, han lagde
for Dagen ved i Steden for at skaffe Provianten
ind i den belejrede Hovedstad. 17. Sept. kaldte
Frederik III ham til Kjøbenhavn i en særlig
Mission, og Kommandantskabet blev i hans Fraværelse
overdraget til Ritmester Hans Schrøder (Løvenhjelm),
og det er derfor tvivlsomt, om hans Navn, som det
almindelig siges, er knyttet til det paafølgende,
berømte Forsvar af Møen. Efter Freden tjente
E., der havde Oberstlieutenants Karakter, i det
fynske nationale Regiment, blev ved Udbruddet
af den Skaanske Krig Kommandant i Nyborg, 1676
i Korsør, hvilken Post han beklædte til 1688, da
han fik Afsked af Krigstjenesten og udnævntes til
Overkrigskommissær. Resten af sine Dage henlevede han
i Skjelskør, hædret for sin Dannelse, Trofasthed og
Manddom, og her døde han 5. Marts 1700. Han var gift
med Anna Burchardsdatter Steinberg, en Søster til
Major Peter S. til Skovsgaard.

P. Friis, Efterretn. om Schielschiør S. 265. 
J. Paludan, Beskriv. ov. Møen I, 357 ff. 
Personalhist. Tidsskr. III, 151.

S. A. Sørensen.



Ebers, Johann Jacob Heinrich, 1781-1858, Læge, 
fødtes i Flensborg 18. April 1781, opdroges i Christiansfeld,
studerede Medicin paa Akademiet i Berlin, promoveredes
1806 i Frankfurt a. d. Oder og nedsatte sig derefter
som Læge i Breslau. Her opnaaede han efterhaanden
en meget anset Stilling, blev Overlæge i Stadens
Hospital, Medlem af det Schlesiske Medicinalkollegium
og Medicinalraad, ligesom han lige til sin Død,
22. Dec. 1858, udfoldede en omfattende Virksomhed
saa vel i praktisk, organisatorisk og filanthropisk
Retning som litterært. Særlig Anseelse nød han paa
det psykiatriske Omraade. Ogsaa uden for Medicinen var
han en frugtbar Forfatter og skrev om Naturvidenskab,
om sociale Spørgsmaal, om Kunst osv.

Biograph. Lex. der hervorrag. Aerzte II. 
Lährs Allg. Zeitschr. f. Psychiatrie XVI, 167 f.

Jul. Petersen.



v. Eberstein, Ernst Albrecht, 1605-76, Officer,
af gammel frankisk Adelsslægt, var født 6. Juni
1605 og Søn af Wolf Dietrich v. E. til Gehofen og
Ettersburg (f. 1575 d. 1627) og Elisabeth v. Lauterbach
(f. 1583 d. 1664). E. begyndte paa Krigshaandværket i
sin tidligste Ungdom og hørte til dem, der oplevede
at gjøre Trediveaarskrigen med fra Begyndelsen til
Enden og -- som en ægte Søn 
af sin Tid -- i de forskjelligste Lejre. Han
deltog som Page i Slaget paa det hvide Bjærg
1620, tjente under Mansfeld til 1622, under Tilly
til 1625, under Gustav Adolf i den polske Krig,
under Bernhard af Weimar 1630, som Ritmester under
Landgrev Vilhelm af Hessen-Kassel i Slaget ved
Lützen, som Oberstlieutenant under Banér 1637, som
Generalmajor sammen med Torstenson 1642 og blev 1646
Generallieutenant i Hessen-Darmstadt, 1648
Feltmarskal-lieutenant hos Kejser Ferdinand III. E. levede
nu i Ro indtil Slutningen af 1657, da Frederik
III, nødt til efter Felttogets ulykkelige Gang i
Hertugdømmerne og i Jylland at se sig om efter Mænd,
der med Krigserfaring forenede Evne til at skaffe nye
Tropper under Fanerne, antog ham i sin Tjeneste. Han
udnævntes til Chef for 2 hvervede Regimenter,
indtraadte 13. Jan. 1658 i det lige oprettede
Krigskollegium, hvis fornemste Medlemmer foruden ham
vare Joachim Gersdorf, der var Præses, Axel Urup,
U. C. Gyldenløve og Hans Schack, og det bestemtes, at
medens Urup og Gyldenløve førte Kommandoen henholdsvis
i Skaane og paa Fyn, skulde E. have Overanførselen
paa Sjælland. Isen, der slog Bro over alle Sunde
for Carl Gustav, dennes hensynsløse Dristighed og
den Lykke, der endnu fulgte ham, gjorde imidlertid
alle danske Forsvarsplaner til Skamme, og snart blev
Freden som bekjendt dikteret fra Høje Tostrup. I Maj
1658 sendtes E. som en Slags Gouvernør til Halvøen
for at ordne Forholdene, medens eller efterhaanden
som den svenske Okkupationshær drog bort, og viste
sig her virksom og saa aarvaagen, at han saa sig
i Stand til i Juli at underrette Regeringen om, at
Carl Gustav sandsynligvis paatænkte et Overfald paa
Sjælland. Ved denne Sendelse kom han imidlertid, da
Kampen nu snart rasede paa Liv og Død øst for Store
Bælt, til, som naturligt var, at staa i Skygge for
de ledende Mænd i Hovedstaden og da navnlig for Hans
Schack, der efter Gyldenløves Død stod Kongen næst,
og som bekjendt blev det Schack, og ikke E., der
til sidst kom til at staa for Styret af det danske
Hærvæsen. E. følte dette som en Tilsidesættelse og
Krænkelse, og til Schack indtraadte der et spændt
og skinsygt Forhold, der snarere forværredes end
forbedredes ved den glimrende Sejer, som de tvende
Rivaler i Forening tilkæmpede sig over den svenske Hær
ved Nyborg 14. Nov. 1659. Efter Regeringsforandringen
1660 blev der overdraget E. Kommandoen i Holsten,
uafhængig af Schack som Feltherre, men han forblev
utilfreds, søgte gjentagne Gange om Afsked, da man
ikke vilde opfylde hans urimelige Forlangende om
ogsaa at blive stillet
uafhængig af Krigskollegiet og at faa Rang over
Schack, og afgik til sidst fra dansk Krigstjeneste
1665. Umiddelbart efter fik han Ansættelse i Sachsen
som Generalfeltmarskal.

E. var 2 Gange gift: 1. (1633) med Anna Maria v. Kahlenberg, d. 1637,
Datter af Amtmand Burchard v. K. i Hessen-Kassel;
2. (1638) med Ottilia Elisabeth v. Ditfurth, f. 1618 d. 1675,
Datter af Drost Anton v. D. i Schaumburg. Han døde 9. Juni 1676 paa sit
Gods Neuhaus.

Allg. deutsche Biogr. V.
L. F. v. Eberstein, Gesch. der Freiherren v. Eberstein, Berlin 1865-89
(under forskjellige Titler, især: Kriegsberichte des dän. General-Feldmarschalls
E. A. v. E. aus dem zweiten schwed.-dän. Kriege, 1889).

S. A. Sørensen.

 --1328, Marsk">

Eberstein, Ludvig Albertsen, --1328, Marsk,
stammede paa fædrene Side fra en gammel, oprindelig
nedersachsisk, men ogsaa til Pommern forgrenet
Greveslægt, af hvilken den Linje, hvortil han hørte,
alt i Valdemar Sejers Tid var kommen til Danmark,
vistnok paa Grund af Svogerskab med det danske
Kongehus; hans Tipoldefader angives nemlig at have
været gift med en Søster til Valdemar den stores
Dronning. Paa mødrene Side var han derimod, dels
gjennem sin Moder Cæcilie, Esbern Vognsens Datter,
dels gjennem sin Farmoder, der var en Datterdatter
af Esbern Snare, nøje knyttet til Landets fornemste
Slægter, navnlig til Hvide-Ætten, og saa fuldt hjemme
følte L. A. og hans Brødre sig i Danmark, at de
hverken vides at have ført Faderens Grevetitel eller
det tyske Slægtnavn. Faderen, Grev Albert, døde 1289,
vistnok i Børnenes umyndige Aar, thi L. A. nævnes
første Gang 1313; men, som hans høje Byrd og Slægtskab
med Kongehuset lod vente, kom han hurtig til at spille
en fremragende Rolle; da han 1315 besegier Forliget i
Nyborg, nævnes han først blandt de ved denne Lejlighed
nærværende Væbnere. 2 Aar efter var han Kongens
Kammermester og en af Kongens Forlovere for Frøken
Elisabeth af Rostocks Brudeskat, og i paafaldende
kort Tid blev han en af den forgjældede Kong Eriks
mest fremtrædende Kreditorer. 1318 fik han al Kronens
Rente i Skaane med samtlige Kjøbstæder, Mønten i Lund
og Skanør undtagen, samt Helsingborg Slot i Pant. Nu
var han ogsaa bleven Ridder og Marsk, i hvilken sidste
Egenskab han 1319 ledede Bornholms og Hammershuses
Indtagelse fra den Kongen fjendtlige Ærkebiskop i
Lund. Herved paadrog han sig Kirkens Band, hvorimod
Kongen gav ham den erobrede Ø i Forlening. 
I det hele synes L. A. at have staaet paa den
bedste Fod med Kong Erik, der ogsaa indsatte ham
til en af Exekutorerne af sit Testamente; men helt
anderledes blev Forholdet, efter at Eriks troløse og
slette Broder Christoffer II var kommen paa Tronen,
og det uagtet L. A. var en af Hovedmændene for
dennes Indkaldelse og Valg til Konge. L. A. fik vel
Bleking og Lister i Pant for de Penge, den afdøde
Konge skyldte hans Frænde Biskop Herman af Camin,
og desuden alle 40 Marks Sager og Sagefald af sine
Tjenere; men 1321 maatte L. A. fratræde Bornholm,
som blev tilbagegivet til Ærkebispen, der dog skulde
holde ham skadesløs for hans der paa Landet hafte
Omkostning. Ua Kongen gik videre og 2 Aar efter
vilkaarlig fratog en Del Stormænd betydelige Pantelen,
for L. A.s Vedkommende endog alle hans Forleninger
paa nær Bleking, brøde de helt med Kongen og sluttede
sig til det af den forrige Drost Niels Olufsen (Bild)
og Hertug Knud Porse ledede Oprørsparti, som mer
eller mindre aabenlyst støttedes af den sønderjyske
Hertug Erik og af Ærkebisp Esger. Den første udstedte
et særligt Beskjærmelsesbrev for L. A., den sidste
løste ham af Bandet og indsatte ham til Høvedsmand
paa Hammershus, hvor han og hans Brødre snart efter
bleve belejrede af den kongelige Hær under Anførsel
af Kongens trofaste Tilhænger Peder Vendelbo, der
var bleven beklædt med det L. A. fratagne Embede som
Marsk. Efter et haardnakket Forsvar, der siges at
have varet 16 Maaneder, maatte L. A. af Mangel paa
Levnedsmidler overgive sig og søge Forlig med Kongen,
hvad han ogsaa opnaaede og det paa ganske gunstige
Vilkaar, i det Kongen gav ham et Pantebrev paa 9360
Mark Skaanske Penge og 600 Mark Sølv for alle hans
Fordringer paa Kronen. Dette tvungne Forlig var dog
næppe oprigtig ment fra nogen Side, og Kongens Mangel
paa Ordholdenhed har sagtens fremskyndet et nyt Brud.

1326 opsagde L. A. sammen med sin Frænde Drosten
Laurents Jonsen Kongen Huldskab og Troskab og
paakaldte den unge sønderjyske Hertug Valdemars
og Grev Gerts Bistand. Ved et med disse Fyrster
alt 30. Marts 1326 i Sønderborg sluttet Forbund
tilsikredes der iblandt andet de to Oprørere de
hertugelige Slotte Tranekjær og Haderslev, i Fald
Oprøret skulde mislykkes og de blive fordrevne fra
Danmark. Denne Gang havde Oprørerne bedre Held med
sig; allerede i Juni Maaned havde de i Viborg sat
Hertug Valdemars Udvælgelse til Konge af Jyder og
Fynboer igjennem, og efter at L. A. sammen med Knud
Porse havde fanget
Kong Christoffers ældste Søn, Erik, opgav
Christoffer sin kortvarige Modstand og flygtede
til Meklenborg. Samtidig med at L. A. ledsagede den
nyvalgte Konge paa hans Hyldingsrejse rundt i Riget
og bl. a. deltog i Danehoffet i Nyborg, hvor Grev Gert
forlenedes med Sønderjylland, glemte han ikke at sikre
sig en Løn, der stod i Forhold til den Andel, han
havde haft i Valdemars Kongevalg. Han fik i Forlening
Almind og Jelling Sysler med Byerne Kolding og Ribe,
Malt og Gjern Herreder samt Viborg Landsting. Fra
tidligere Tid havde han Nørre Asbo Herred, men da
dette blev overdraget Knud Porse, fik han til Vederlag
Gods i Thy og Mors samt Skive By og Hjerm og Hindborg
Herreder; ligeledes blev han, vistnok strax efter at
Valdemar var bleven Konge, paa ny Marsk. Da samtidig
hans udstrakte Panterettigheder fra Kong Eriks Dage
hinsides Sundet selvfølgelig maatte opretholdes af den
nye Konge, var L. A. i Besiddelse af et Magtomraade,
der ikke gav selve hans Herres meget efter, og som
maatte kunne have afgivet en ypperlig Modvægt mod den
forhadte Grev Gerts overhaandtagende Indflydelse, hvis
ikke Døden havde gjort en brat Ende derpaa. Kort efter
29. Maj 1328 bortkaldtes nemlig L. A., og saaledes
berøvedes den svage Kong Valdemars vaklende Trone
en af dens kraftigste Støtter, og Vej banedes for
den usle Christoffers Gjenkomst til Riget.

L. A., der blev begraven i Viborg, efterlod sig en
Enke, Else Pedersdatter, hvis Slægtskabsforhold
ikke kjendes, og et Par umyndige Børn. Hun søgte
efter bedste Evne at holde sammen paa Mandens store
Besiddelser, først ved Kong Valdemars og siden ved
Grev Johans Hjælp, hvilken sidste hun tilkjøbte
sig ved at afstaa til Greven Helsingborg Slot samt
overlade til ham den unge Kong Erik Christoffersen,
der mærkelig nok var bleven L. A.s Arvinger betroet,
efter at Jyderne havde befriet ham fra Haderslev
Slot, hvor han sad fangen. Hun levede endnu 1333
og fik da af den svenske Kong Magnus Stadfæstelse
paa sin Pantebesiddelse af Bleking og Lister.

Thiset.



Ebisch, s. Ehbisch.



Eckardt, Christian Frederik Emil, f. 1832, Maler. 
E. er født i Kjøbenhavn 2. Juli 1832 og er Søn
af Skomagermester Joachim Frederik E. og Henriette
f. Gunst. Han kom i Malerlære hos Malermester Harboe,
besøgte som Lærling Kunstakademiet (1846--53), hvor han
(1851) rykkede op i Modelskolen, men 
konkurrerede ikke om Sølvmedaillerne, da han vilde være
Sømaler. Ved privat Understøttelse, og egentlig med
det Maal at uddanne sig til Dekorationsmaler, lykkedes
det ham at foretage en 3aarig Rejse til Tyskland
og Italien. Efter Hjemkomsten 1856 maatte han, for
ikke at vende tilbage til Haandværket, i Førstningen
ernære sig ved at retouchere Fotografier. Sit første
Arbejde udstillede han i 1856, men da han var Soldat
1857-58, har han først til Stadighed udstillet fra
1859, udelukkende Sø- og Kystbilleder, dels fra
Hjemmets og Nordevropas Farvande, dels ogsaa fra
Syden. I 1863 og 1871 vandt han den Neuhausenske
Præmie, og i 1873-74 fik han derpaa Akademiets
Rejseunderstøttelse for 2 Aar. Kunstforeningerne
i Kjøbenhavn og Aarhus samt Tombolaen have kjøbt
en Del af hans Arbejder. Han blev gift 1. Juni 1860
med Sophie Marie Magdalene Bless (f. 16. Nov. 1833 d.
19. Juli 1889) fra Kjærteminde. 

Weilbach, Konstnerlex.

Ph. Weilbach.



Eckardt, Johan Christian Frederik, 1823-99, Landmand. 
Chr. E. er født 3. Juli 1823 i Helsingør,
hvor Faderen, Christian Frederik E., var Kjøbmand;
Moderen hed Marie Vilhelmine f. Johnsen. 1841 blev
han Student, valgte Jura til Studium og levede med i
det bevægede Studenterliv til 1846, da han af Lyst
til praktisk Virksomhed og kjed af Udsigten til at
blive Embedsmand under Enevældens bureaukratiske
Forhold opgav Juraen og gav sig til at lære praktisk
Landbrug. E.s agronomiske Uddannelse afbrødes 1848;
som frivillig meldte han sig til Hæren, udnævntes
1849 til Lieutenant, blev kort efter angrebet
af Tyfus og var omtrent i et Aar fængslet til
Sygelejet. 1850 begyndte han en stor Rejse, dels
af Helbredelseshensyn, dels for at lære Evropas
mest fremskredne Landbrug at kjende; Turen gik til
Skotland, England, Frankrig og Italien, over Østerrig
og Tyskland tilbage til Hjemmet, hvor han ankom
1851; kort efter kjøbte han sin nuværende Ejendom,
Ørumgaard mellem Horsens og Vejle. Denne Gaard er
under E.s kyndige Hænder i flere Henseender dreven
paa mønsterværdig Maade; som Regel har han været
i Spidsen, naar det gjaldt om ved Forsøg at skaffe
Klarhed i vanskelige Spørgsmaal; han var saaledes
vistnok den første i Jylland, der forsøgte Dræning
(1852).

Blandt E.s mange offentlige Hverv (hvis Antal naar
op over Snesen) skal her kun nævnes følgende: han er
Amtsraadsmedlem, Landvæsenskommissær og siden 1864
Formand for Vejle Amts Landboforening. Det var som
Bestyrelsesmedlem af denne 
Landboforening, at han i 1859 fik den første Udstilling
af Landbrugsmaskiner og -redskaber her i Landet sat
i Scene; 1872 stiftede han sammen med Proprietær
Heide og enkelte andre Landmænd Fællesforeningen
af jyske Landboforeninger, og endelig kan det
nævnes, at det var hans Initiativ, der kaldte
Alderdomsforsørgelses-kassen for Vejle Amt til Live. --
I ældre Aargange af «Tidsskrift for Landøkonomi» og
«Ugeskrift for Landmænd» har han skrevet en Mængde
Afhandlinger. -- 7. Juli 1852 ægtede E. Jensine
Caroline Hansen, Datter af Proprietær H. til
Borchsminde. 1882 udnævntes han til Etatsraad. 
-- d. 15. Jan. 1899.

Landbrugsskolebladet 1881.
Galschiøt, Landbrug og Landmænd i Danmark.

H. Hertel.



Eckardt, Josephine Hortensia Nancy Adelaide, f. 1839, Skuespillerinde. 
Jomfru Thorberg er født i Kjøbenhavn
24. Nov. 1839 af Forældrene Politibetjent Peder
Laurits T. og Cathrine f. Borup. Hun kom i 1848
paa det kgl. Theaters Balletskole, uddannede sig
under Bournonvilles Vejledning til Danserinde og
medvirkede ogsaa i mange af hans Balletter, indtil hun
3. Febr. 1861 debuterede i det reciterende Skuespil
som Kirstine i «Tycho Brahes Ungdom». Der var en
Mængde Betingelser tilstede for at sikre hende en
heldig Debut: fremfor alt et udmærket Udvortes,
et ædeltformet Ansigt, en slank, velvoxen Figur
og en Talestemme, der, om end ikke af nogen skjøn
Klangfarve, dog var meget bøjelig og tydelig. Alt
syntes saaledes at henvise hende til det romantiske
Drama, og i de første Aar tildeltes der hende da ogsaa
Roller som Ingeborg i «Dronning Margareta», Coronata
i «Alferne», Signe i «Hagbarth og Signe», Agnete
i «Elverhøj», Valborg i «Axel og Valborg», Sophia i
«Erik og Abel», Regine i «Svend Dyrings Hus». Men hvor
meget fortræffeligt hun end ydede i denne Retning,
havde hun dog selv en Følelse af, at det romantiske
Dramas Dage vare talte, og at den nyere Tids Idealer
vare at søge andensteds. Hun søgte disse Idealer og
fandt dem ogsaa. Allerede i Slutningen af 1864 havde
hun som Mrs. Emmeline North i «Tonietta» vist, at hun
sad inde med udmærkede Anlæg for det moderne Lystspil,
men Gjennembruddet fandt dog først Sted 7. Marts 1865,
da hun -- til Dels under Paavirkning af F. L. Høedt --
spillede Fru de Léry i Mussets «En Kaprice». Her var
hun kommen paa sit rette Felt, og ihvorvel hun ikke
opgav sin Virksomhed paa den romantiske Komedies
Omraade, men tvært imod i Aarenes 
Løb var selvskreven til at medvirke i denne, hver
Gang et af de ældre Arbejder gjenoptoges, var det
dog særlig det finere Lystspil, hun kastede sig
over, og i dette er det da ogsaa, at hun har fejret
sine smukkeste og bedste Triumfer. Den overlegne,
elegante, aandfulde, ofte lidt kokette, men samtidig
altid meget reserverede Verdensdame har i hende haft
en fremragende Repræsentant paa Nationalscenen,
og med en let, utvungen Konversationstone har
hun forbundet en stor Færdighed i det pointerede
Replikskifte. Som ingen anden har hun været Typen
for Damen af det højere kjøbenhavnske Bourgeoisi,
skildret denne Type med stor Sandhed, saa vel hvad
dens Fortrin som Mangler angaar, og med Hensyn
til disse sidste bør man fremhæve den lige saa
fine som elskværdige og aandfulde Komik, hvormed
hun har udstyret adskillige af sine kjøbenhavnske
Dameroller. Medens hendes Abigael i «Ambrosius»
(1878) saaledes er et godt Exempel paa den danske
Frøken, der sværmer med den fattige Student for
med et vemodigt Smil til sidst at gifte sig med den
rige Adelsmand, viser Etatsraadinden i «En Skandale»
(1884), med hvilken overlegen Ironi Skuespillerinden
har forstaaet at blotte alt det tomme og hule,
der i Selskabslivet ofte gaar for Dannelse og god
Tone. Medens hun aldrig har haft nogen stærkt udpræget
Accent for de voldsomme, dybe Lidenskaber, har hun
derimod søgt sin Styrke i at skildre den noget kolde,
reserverede Kvinde, og det har exempelvis sat hende i
Stand til at spille en saa vovet Rolle som Alkmenes
i «Amphitryon» (1879), ganske vist ikke saaledes,
som Moliére har tænkt sig den, men med et saa skjønt
Præg af Uskyld og Kyskhed, at denne Præstation blev en
af hendes allerstørste Triumfer. Af hendes righoldige
Repertoire i Aarenes Løb kan fremhæves: 1865 Maria i
«Væringerne i Miklagard», Lady Teazle i «Bagtalelsens
Skole»; 1866 Sigrid i «Brylluppet paa Ulfsbjærg»,
Rosine i «Barberen i Sevilla», Emilie i «Hr. og
Fru Møller»; 1867 Portia i «Kjøbmanden i Venedig»,
Maria Stuart i «Maria Stuart i Skotland», Rose i
«Fruentimmerskolen»; 1869 Marguerite i «Dronning
Marguerites Noveller»; 1870 Mathilde Frank i «Grøns
Fødselsdag»; 1871 Thora i «Hakon Jarl», Elmire i
«Tartuffe»; 1872 Fru Thompson i «En Kurmethode»,
Maria i «Correggio»; 1875 Gabrielle i «Gabrielle»,
Dagny i «Hærmændene paa Helgeland»; 1876 Dione i «Den
forvandlede Konge»; 1877 Fru Bernick i «Samfundets
Støtter»; 1880 Celimene i «Misanthropen», Beatrice
i «Stor Staahej for ingen Ting», Lucretia i «Den
vægelsindede», Fru Hatting i «Eva»; 1881 Fulvia i
«Fulvia»; 1882 Mrs. Clarkson i «Den
fremmede»; 1883 Dronningen i «Ruy Blas»; 1885
Mirandolina i «Mirandolina»; 1886 Eleonora Christina
i «Dina», Karen Bak i «Karens Garde», Frøken Svendsen
i «Tre Par»; 1888 Fru Ellida Wangel i «Fruen fra
Havet»; 1890 Ulrikka i «Søstrene paa Kinnakullen».

Hun indgik 18. Juni 1863 Ægteskab med cand. phil.,
Skuespiller Lauritz Andreas Eckardt (f. 12. Jan. 1829
d. 7. Sept. 1889), hvilket Ægteskab opløstes efter
nogle Aars Forløb.

Edgar Collin.



Eckenberger, Blasius, 1524-1616, Retslærd,
blev født i Lybek ved Mikkelsdags Tid 1524 og studerede i
Leipzig; 1547-73 var han Slotsskriver (Amtschreiber)
i Flensborg og kom som saadan til at føre Sager for
Kongen ved forskjellige Retter og at uddanne sig som
praktisk Jurist; 1559 tog han Borgerskab i Flensborg,
hvor han 1582 kjøbte sig en Ejendom; 1560-66 var han
Medlem af Kommissionen, der foretog den Opmaaling af
Ditmarsken, som blev lagt til Grund for dets Deling
mellem Frederik II og hans Farbrødre og den nye
Skatteansættelse; i den Tid oppebar han ogsaa Kongens
Indtægt af Ditmarsken og repræsenterede Kongen ved
Kieler Omslag. Hans Afskedigelse som Slotsskriver
stod formodentlig i Forbindelse med, at der 1573
overgik ham en Dom for «Utroskab og Falsk og Grimen
læsæ majestatis», som han formentes at have begaaet
under sine Oppebørsler. Han kom dog herom til rette
med Kongen og fik dennes Oprejsningsbevilling. Siden
levede han som en meget benyttet Sagfører i Flensborg,
hvor hans Hidsighed og Trættekjærhed førte
ham i en Uendelighed af Processer; 76 Aar gammel
indlod han sig endnu i et Slagsmaal paa Flensborg
Torv, og i sit 85. Aar havde han en Sag med Byens
Magistrat for en om denne lagt Nidvise. Han døde i
ringe Kaar 1616. Han havde 1558 ægtet Borgmester
Frants Holstes Datter Anneke, som døde 1595. --
E. har gjort sig bekjendt ved paa Opfordring af
Statholder Henrik Rantzau og andre at udarbejde en
1593 trykt nedertysk Oversættelse af den 1590 udkomne
reviderede Text af Jyske Lov. Denne Oversættelse
avtoriseredes 1592 til Anvendelse i Sønderjylland og
har endnu i det 19. Aarhundrede oplevet 2 Oplag. Som
Tillæg til Oversættelsen af Jyske Lov udgav E. 1594
(forøget Udgave 1717 ved E. Wölffel) et Repertorium,
indeholdende Forklaringer af de danske Ord i Loven med
Henvisninger til Parallelsteder i andre Love. Det var
E.s Hensigt, at der til dette Arbejde skulde slutte
sig en forklarende «Haandbog», som han ogsaa kalder
«Enchiridion» eller «Elucubratio», 
men han fik den ikke trykt. I flere Bibliotheker
findes Afskrifter af Værket, af hvis Afsnit et enkelt
(«Ein klein, kort Tractatlin van Prozessen») i nyere
Tid er blevet trykt i «Staatsbürg. Mag.» paa Grund
af dets Vigtighed for den danske Retshistorie.

Falck, Das jütsche Low S. XXIV f.
Slesv. Provinsialefterr., Ny R. IV.
Thorsen, Jydske Lov, Forord S. 11 f.
Stemann, Gesch. des offentl. u. Privatrechts Schleswigs II, 158.

V. A. Secher.

 s. Lubbes.">

Eckerick, s. Lubbes.



Eckersberg, Christoffer Vilhelm, 1783-1853, Maler,
blev født i Sønderjylland 2. Jan. 1783; hans Fødested
var Blaakrog i Varnæs Sogn, hvor Forældrene, Maler
og Snedker Henrik Vilhelm E. og Ingeborg Nielsen
eller vel rettere Nielsdatter, den Gang levede. 1786
døde Kunstnerens Farfader, Skovfoged C. V. E. i
Blans i Ullerup Sogn, hvor han ejede et lille Hus,
som nu E.s Forældre arvede og toge Bolig i. Her
opvoxede derfor E. og hans yngre Brødre. Navnets
tyske Form fordanskedes i Slesvig til Egesbjærg og
Eggersberg, men det blev gjenoptaget af Kunstneren
i sin oprindelige Form.

Huset i Blans laa ikke langt fra Als Sund, og Faderen,
som var et Landsbygeni, Snedker af Haandværk,
Maler af Lyst, især navnkundig for sin Udsmykning
af Bønderpigernes «Solhatte», havde selv bygget en
Baad, hvormed han sejlede paa Als Sund med Børnene
i den Fritid, som Haandværk eller Skolegang levnede
hver især. Der sejlede han Friluftsstemninger ind i
den unge Kunstnersjæl. Hvad E. senere mindedes fra
disse Ture, var Solnedgangens Farvetoner paa Luft
og Sø, paa Skibes og Baades hvide eller røde Sejl,
Kystens Bølgelinjer og Havets stille Flade, Landets
solide Fasthed i Modsætning til den lette Luft med
de rosenrøde Skyer. Det er ikke alle, der huske det
fra deres Drengeaars Sejlture.

Hans Forældre levede i fattige Kaar, nærmest som
Husmandsfolk paa Landet; men da Faderen dog saa
smaat drev Malerhaandværket, og Sønnen fra Barn af
havde mest Lyst til at tegne og male, laa det nær
at faa ham i Malerlære. Saa sendtes E. da i Lære i
Aabenraa og, da Mesteren der ikke behandlede ham godt,
senere til Flensborg, hvor han blev Svend og vedblev
at arbejde i sit Haandværk til sit 20. Aar. Men der
gjærede andre Drømme i E.s Sjæl. Hvor han har haft
Lejlighed til at se saa meget af Kunst, i Stik eller
Maleri, at han kunde faa Forestilling om Anordningen
af en historisk Komposition, er ikke godt at vide, men 
at han allerede i Flensborg maa have øvet sig dygtig,
vise Tegninger fra Tyveaarsalderen som «Christian
IV i Slaget ved Femern» og «Dronning Tomyris kaster
Cyrus' Hoved i et Kar med Blod». Det, han drømte
om, var intet mindre end at komme til Kjøbenhavn,
til Kunstakademiet og at blive Kunstner. Han turde
endog tale derom og vise andre sine Tegninger;
han tegnede og malede vistnok ogsaa Portrætter af
Bekjendte eller af Folk, der vilde bevares i deres
Slægtningers Erindring; Enden blev, at man skød
en lille Sum Penge sammen, og saa stod Malersvenden
E. 23. Maj 1803 paa Kjøbenhavns Toldbod.

Det var et Vendepunkt; men der skulde endnu tjenes
7 Aar for Rachel. E. fik ganske vist Adgang til
Kunstakademiets Skoler uden Betaling; men han skulde
ogsaa leve; den lille Sum, han havde faaet med fra
Flensborg, har næppe rakt ret langt. I Førstningen
ernærede hans Haandværk ham; men alt som han rykkede
frem i Skolerne -- allerede i Juli 1804 var han naaet
til Modelskolen, i Jan. og Marts 1805 vandt han
de to Sølvmedailler og var altsaa berettiget til
at konkurrere --, foretrak han ganske naturlig at
fortjene det daglige Brød som Kunstner fremfor som
Haandværker. En tarvelig Fortjeneste kunde faas ved,
efter Tidens Skik, at kolorere kobberstukne Omrids
af et Prospekt, en Handling eller hvad som helst
og ved at tegne Portrætter i Profil til mekanisk
Gjengivelse i Kobberstik. Det blev altid noget,
naar man havde Evne til at lade det gaa lidt rask fra
Haanden. En af Datidens bekjendteste Kobberstikkere,
G. L. Lahde, brugte gjærne unge Kunstnere til
saadant Arbejde, og hos ham fandt E. for en Del
Livsopholdet lige til Udenlandsrejsen. En Kunsten
værdigere Fortjeneste skaffede en ældre tro Ven,
Kobberstikker J. F. Clemens, ham ved at give ham
Lejlighed til at udføre en Række, dels tegnede,
dels i Vandfarve malede, Udsigter og Prospekter af
kjøbenhavnske Lokaliteter, hvoraf en Del bevares i
den kgl. Kobberstiksamling, og disse meget nøjagtige
Smaabilleder have nu faaet et ikke ringe historisk
Værd, efter at Stedforholdene ere ganske forandrede.

Allerede 1. Juli 1805 havde E. det Held at vinde
den mindre Guldmedaille (thi Konkurserne vare den
Gang kun hvert andet Aar). Opgaven var «Paulus,
som retfærddiggjør sig for Agrippa, Berenice og
Festus». Ved Siden af Abildgaards umiskjendelige
Paavirkning gaar der allerede gjennem dette Arbejdes
Udførelse en vis Selvstændighed, som ikke synes ret
at have behaget Akademiets
mægtige Direktør, thi han foreslog den heldige Konkurrent
at blive Porcellænsmaler! 2 Aar efter konkurrerede
E. for den store Guldmedaille, men Opgaven laa næppe
godt for ham («Adam vaagner og ser den nyskabte Eva»),
og han fik ingen Medaille. Endelig i 1809 fik han
den for «Jacobs Død; da faldt Joseph over sin Faders
Aasyn og græd og kyssede ham».

Nu gjaldt det om at komme udenlands. Men Akademiet
havde kun ét Stipendium til de «Artister», som havde
vundet den store Guldmedaille; det rejste C. F. Høyer
paa, og hans Tid udløb ikke før 1. Jan. 1812. Der
var imidlertid meget, som maatte gjøre det ønskeligt,
at E. kom til at rejse. Hans fuldt erkjendte Talent
stod her Fare for at slides op i en triviel Kamp for
det daglige Brød. Gjæld og en uheldig Forbindelse,
der kun kunde løses ved et Ægteskab og paafølgende
Skilsmisse, maatte ogsaa gjøre en snarlig Rejse
ønskelig. Det var Clemens, som her greb ordnende ind
og rakte Haand til at løfte E. mere end et Trin højere
paa Samfundets Stige. Kammerjunker Bruun Neergaard,
en enthusiastisk Kunstelsker, ønskede at udgive en
Voyage pittoresque og fik Anvisning paa E., hvem
han tilbød fri Rejse til Paris, naar han vilde tegne
for ham undervejs. Derom blev man enig. 1. Juli 1810
ægtede E. Christine Rebecca Hysing, og 3. Juli rejste
han til Paris. Under det 6aarige Ophold i Udlandet
blev Skilsmissen ordnet.

Ellers var ved Aarhundredets Begyndelse Rom det Sted,
som stærkest tiltrak Malere og Billedhuggere. Men i
disse Aar var det Paris. Den gjenvakte Interesse for
Oldtiden havde i Maleren Jacques Louis Davids Person
paa en egen Maade sluttet Pagt med Revolutionen og
Republikken; men han var ogsaa Tidens første Maler,
til hvem Eleverne strømmede sammen. Da E. kom til
David i 1811, var denne allerede over sin første
Manddom, Republikaneren var bleven Kejserdømmets
Kunstner, de nøgne Helte vare afløste af Officerer i
glimrende Uniformer; men det, E. lærte, var at male
efter den levende Model, saa naturlig og simpelt, som
han saa den, og saa fremfor alt at bære det brede,
klare, straalende Dagslys ind i Billedet, om end
med Fare for, at dets fine Sølvtone undertiden blev
for kold, og Skyggerne blegnede, saa at Lysets Kraft
svækkedes. Opholdet bag efter i Rom, 1813-16, modnede,
mildnede og sammensmeltede med E.s danske Natur, hvad
han havde lært i Paris, og han fandt sig selv igjen,
ikke blandt den store Kunsts heroiske Skikkelser,
men ved Tiberens Bred, i den
romerske Morgenbelysnings klare Glans. Allerede
i Paris havde han anvendt mangen en Fritime til
i smaa Billeder at gjengive det daglige Liv eller
ejendommelige Lokaliteter; det fortsatte han i Rom,
hvor han udførte en Række Studier, saa friske,
saa levende, at de fik mere Indflydelse paa hans
Fremtid end det store historiske Billede med «Moses,
der udrækker Staven over det røde Hav».

I Paris havde E. knyttet Venskab for Livet fastere
end før med sin Landsmand og jævnaldrende Kunstfælle
Landskabsmaleren J. P. Møller, med hvem han allerede
hos Lahde havde udført et Par Billeder i Fællesskab. I
Rom fandt han en mere overlegen, men ikke mindre
trofast Ven og Raadgiver i Thorvaldsen, hvis Portræt
han udførte som Knæstykke med Kunstnerens og Vennens
hele Kjærlighed til sin Gjenstand. Dette Billede,
hvori E.s ejendommelige «Palet» træder smukt frem,
skjænkede han til Kunstakademiet i Kjøbenhavn.

Den Professorplads, der var bleven ledig ved
Abildgaards Død 1809, havde man ikke villet besætte,
uagtet Abildgaards nærmeste Lærling, C. F. Høyer,
og J. L. Lund havde søgt den, i det Akademiet
udtrykkelig fremhævede, at det ønskede at vente, til
E. og Kratzenstein-Stub, der imidlertid døde 1816,
vare komne hjem. Da E. meldte sig ved Akademiet i
Avg. 1816, blev han kort efter agreeret og Aaret efter
(25. Okt. 1817) optaget til Medlem paa «Balders Død»
(efter Edda), der hænger i Akademiets Samling og
vidner om hans grundige og samvittighedsfulde
Modelstudier, ikke mindre end om hans lidet
fremtrædende Evne for det egentlige Historiemaleri. Et
halvt Aar senere valgtes han til Professor ved
Modelskolen og fik en Bolig paa Charlottenborg,
hvilken han beholdt til sin Død. Samtidig blev dog
ogsaa J. L. Lund Professor ved Akademiet.

Uagtet Historiemaleriet saaledes maaske
var den Kunstart, der, trods hans Dygtighed i
Menneskeskikkelsens Gjengivelse, laa mindst for ham,
i det hverken hans religiøse eller hans fædrelandske
Følelse var luende nok til, at den Ild, der varmede
ham selv, kunde præge sig levende i Billedet, var
det dog som Historiemaler, han skulde bruges. Og
dertil var E. tillige for usminket, for ærlig,
for haandfast. Disse Egenskaber blive til Fortrin,
naar han maler et saa smukt Portrætbillede af
Frederik VI og hans Familie som det, der bevares paa
Rosenborg Slot, men de gave de Fremstillinger af den
oldenborgske Kongestammes Historie, som han malede i 8
store Billeder til Christiansborg Slot, noget køligt
og tørt, der let bringer Beskueren til at overse hans
Pensels solide Egenskaber og den omfattende Flid,
hvormed han har behandlet sine ikke sjælden meget
umaleriske Opgaver. I hans talrige Altertavler,
hvoraf dog enkelte hæve sig til virkelig Skjønhed,
er Følelsen varmere, medens dog ikke sjælden en
vis Smaalighed i Udførelsen og Savnet af Blik for
dekorativ Virkning lade dem synes ringere paa Afstand,
end de vise sig ved at ses paa nært Hold.

Portrætterne viste hans Talent paa et heldigere
Omraade. Det erkjendtes ogsaa hurtig af Publikum,
og i Aarene 1816-26 var han ret i Skuddet som
Portrætmaler. Et Par af hans bedste Portrætter skyldes
jødisk Fædrelandssind og jødisk Rigdom. Redaktør
Nathanson var saaledes i hine Aar en Mæcen, som
Danmarks Historie maa mindes med Agtelse for, hvad han
har gjort for at støtte E., Ernst Meyer og andre paa
deres Kunstnerbane. Den Portrætgruppe, som E. udførte
af den Nathansonske Familie, og som nu er havnet i
den kgl. Malerisamling, synes at have været et Udtryk
for den Taknemmelighed, E. følte over for de større og
mindre Bestillinger, hvormed Nathanson havde støttet
ham i hans Ungdomsaar, thi i hans ellers nøjagtige
Regnskabsbog, der er ført lige fra Hjemkomsten eller
rettere fra Rejsens Begyndelse, findes saa godt som
alle Portrætter nævnede uden dette. (I «Kunstbladet»
f. 1888 er givet en udførlig Fremstilling af dette
Billede.) Til E.s mest vellykkede Billeder hører ogsaa
et Knæstykke af Kjøbmand Raphael, en lille væver Mand
med runde Hornbriller, gjengivet med en høj Grad af
Blødhed i Modelleringen, en sjælden Kraft i Farven,
forenet med Dybde og Runding i Formen.

Det er et Vidnesbyrd om det Naturstudium og den
Naturfølelse, hvorpaa E.s Kunst hvilede, at man fra
1803-21 ikke ser en Baad, ikke et Sejl fra hans
Haand, medens det dog fortrinsvis er Sømaleren,
Friluftsmaleren, som Eftertiden vil mindes. Først
da han var kommen hjem og havde faaet Bolig paa
Charlottenborg, vinkede Havnen og Søen ham. Der
var saa nær til Langelinje fra Kongens Nytorv. De
forfriskende Pust fra Øresund blæste Læreaarenes Støv
bort fra Barndommens Erindringer fra Als Sund. Han
maatte ud i en Baad for at se Søen og Skibene paa
nærmere Hold, og fra at se var der ikke langt til
at gjengive. Men E. var ikke den Mand, som gik uden
om Vanskelighederne. Den nogle og trediveaarige
Mand gav sig trøstig i Lære hos en forhenværende
Koffardikapitajn,
som under Hvilen fra sin Livsgjerning morede sig med
at male Skibe. Kunstneren lærte ham at bruge Farverne
bedre, og Kapitajnen lærte ham til Gjengjæld,
hvorledes et Skib var bygget og rigget. Allerede
i 1821 var han saa meget Herre over sit Æmne,
at han kunde gjengive en Handling paa Søen: «En
Sejlbaad i Vending». Skibene bleve hans Venner,
især Krigsskibene, og han kjendte hvert Tov, hvert
Sejl. Søofficererne saa snart, at han havde lært at
se med en Sømands Øje, og meldte sig som hans første
Kjøbere. Snart gik Sejlturene videre, til Helsingør,
til Kullen, ud i Kattegattet, en Gang med Korvetten
«Galathea» til Nordsøen og den engelske Kanal, og paa
den Rejse oplevede han endog en 3 Dages Storm. Uagtet
han var 56 Aar (1839), gav denne Rejse hans Søbilleder
et nyt Præg. De tidligere forestillede mest rolig
eller ikke stærkt bevæget Sø, som den ses i vore
nærmeste Farvande. Nu, da han selv har set det,
vover han sig i Lag med stærkere Bevægelse i Luft
og Sø og udfolder en Dygtighed i Søens Behandling,
en Kraft i Farven, en Finhed i Skibenes Form og Fart,
som om han var en ung Mand, hvis Blomstringstid skal
til at begynde.Her kan maaske tilføjes, at han har gjort Tegning
til Gallioner og Udsmykning af Agterstævnene,
bl. a. til Briggen «St. Jan» og Fregatterne «Freia»
og «Rota», Skibe, som han siden har portræteret
i Søbilleder. Undertiden førte han det Fartøj,
han malede, saa nær, at man ser Folkene færdes i
Baaden, saaledes i et nydeligt lille Billede: «En
svensk Fiskerbaad, sejlende i godt Vejr, hvorpaa
Ejerne ere i Trætte om, hvem der skal styre Roret,»
eller «Bæltsmakken» med de lystige Passagerer,
undertiden ser man Skibene længere inde i Billedet,
saaledes at Interessen udelukkende fængsles af Motivet
i Skibene selv, et Skib, som braser bak, en Lodsbaad,
der nærmer sig en Flaademønstring, o. l.

Man kan sondre 3 Tidsrum i hans Søbilleder, det første
o. 1821-28, hvori Penselføringen er blødere, Farven
varmere og kraftigere end i den følgende Tid, medens
Tegningen ikke har naaet den mesterlige Sikkerhed som
senere. Hertil høre, foruden det førstnævnte Billede,
bl. a. 2 mindre, runde Billeder med Krigsskibe
(1825-26), det ene med en smukt følt Aftenstemning,
det andet udmærket ved en fortrinlig Benyttelse af
Rummet. I det andet Tidsrum, 1828-38, viser sig en
grundigere og finere Udførelse af Skibene, en sikrere
Fordeling af Planerne, en koldere, om end træffende
nuanceret, Farve. Enkelte Billeder udmærke sig ikke
desto
mindre ved en smuk malerisk Sølvtone. Til denne Tid
høre, foruden en Del Havnebilleder, som staa paa
Grænsen af Prospekter, det russiske Linjeskib «Asov»
paa Kjøbenhavns Red (1828, den kgl. Malerisaml.),
den nævnte «Bæltsmakke» (1830), «Vindstille»
(1832), «Linjeskibet Dronning Marie» (1834, den
kgl. Malerisaml.). Endelig danner «Korvetten Galathea,
som ligger bi i en Storm,» Begyndelsen til den tredje
Periode, hvor han, samtidig med at hans Interesse for
Kunstens andre Fag svækkes, paa dette Omraade hæver
sig til et Mesterskab i Behandlingen af Bølgerne, af
Skibenes Bevægelse, til en Dybde og Kraft i Farven,
der, i Forening med de tidligere Fortrin, gjøre flere
Billeder til sande Perler. Med fortrinlig dramatisk
Virkning skildrer han f. Ex. i «Et Møde paa Søen»,
hvorledes en vestindisk Paket prajes af en engelsk
Fregat (1841), og i «Kaperskonnerten», hvorledes den
flygtende Sørøver ved en heldig Vending forstaar at
undslippe den langt overlegne Fregat, som forfølger
den (1845). Mere hjemlige Stemninger gjengiver
han i «Flaademønstring i Sundet» (1843) og i det
fortrinlige lille «Parti nord for Kronborg» med dets
sommerlige Friskhed (1847, den kgl. Malerisaml.). Med
1848 begynder Tilbagegangen, Haand og Øje svækkes,
paa samme Tid som den ved utrættelig Flid indvundne
Erfaring endnu i nogle Billeder præger sig i Skibenes
smukke Bevægelser, deres heldige Forhold i Rummet
og den slaaende Gjengivelse af Søens forskjellige
Karakter.

E. havde ikke været Sømaler ret længe, før han følte,
at han ikke kunde udføre et Billede med sejlende
Skibe uden grundig Indsigt i Perspektiven, som
allerede ved hans store historiske Billeder, ikke
mindre end ved smaa Genrebilleder havde fængslet
hans Opmærksomhed. Han satte sig nøje ind i denne
Videnskabs Love og gjorde sig theoretisk Rede for dens
Anvendelse paa Malerkunsten. I sine senere Søbilleder
konstruerede han Skibenes Plads, Størrelse, Duvning
og Krængning ganske nøjagtig og angav endog paa
en Seddel, der var klæbet paa Rammen, Øjepunktets
Afstand og Højde over Vandspejlet, hvilke Planer
Skibene ligge paa, m. m. Hvor Lokaliteten er til
at kjende, ved at man ser Land, kan man af Sejlenes
Stilling paavise Vindens Retning, af Skyggerne, hvad
Tid paa Dagen det er, og saaledes videre. Denne hans
perspektiviske Færdighed frelste ham fra at blive
en Slave af Tilfældigheder og var ham et Middel til
at give den rent naturalistiske Fremstilling i hans
Billeder en Holdning, en Ligevægt, en rythmisk Gang
i Linjerne, som gjorde Billedet til et Kunstværk i
højere Forstand,
saa at sige uden at Beskueren mærkede det, og uden
at den jævne Naturlighed i Opfattelse forstyrredes
derved. Efter at han selv var bleven saa godt hjemme
i Perspektiven, særlig i Linearperspektiven, maatte
han ogsaa lære sine Elever den, og han har udgivet to
mindre Værker i dette Fag (1838 og 1841), det sidste
med en Række fortrinlig vejledende Tegninger, navnlig
for en Sømaler. Samtidig holdt han perspektiviske
Kursus og Tegneøvelser paa Akademiet.

Luftperspektiven laa i nogle Henseender mindre
for ham. Med hvor stor Finhed han end mangen Gang
traf de brudte Toner i Mellemgrundens og Baggrundens
Farve, var han ikke altid heldig med selve Luften. En
overtrukken Luft kunde lykkes godt for ham, en blaa
Himmel med spredte, solbeskinnede Skyer blev derimod
ikke sjælden noget haard. Han holdt for meget af at
give Gjenstandenes Omrids med bestemte Linjer, til at
saa luftige, let omskiftelige og flygtige Væsener som
Skyerne kunde komme til deres Ret under hans Pensel.

E. var en ualmindelig Lærer. Allerede som Professor
ved Akademiet kom han, ikke alene i den Maaned,
hvori han, efter Datidens Ordning, stillede Modellen,
men i det hele ganske naturlig i Forhold til saa
godt som alle de yngre Slægtled af Kunstnere, som
besøgte Akademiet lige til hans sidste Aar, og hans
Indflydelse spores selv hos dem, der traadte frem
som Elever af J. L. Lund eller andre Kunstnere
og i flere Henseender, baade i Virkeligheden og
endnu mere i Publikums Forestilling, stode i en
vis Modsætning til den Eckersbergske Retning. Meget
mere afgjørende fremtræder hans Indflydelse dog paa
den Kreds af Elever, som ved Siden af Akademiets
Skoleuddannelse, navnlig i Tegning, lærte at male
hos E. i dennes egen Malerstue. Blandt disse tælles i
den ældre Kreds Bendz, Kiichler, Købke, Rørbye, Roed,
Const. Hansen, i den lidt yngre hans mest fremragende
Lærling, Marstrand, Adam Müller, Eddelien og særlig
i Sømaleriet Emanuel Larsen, C. Dahl og, med mindre
Paavirkning, Brødrene Melbye. Til den yngste Kreds
af Elever hører endnu A. Dorph. Et Vidnesbyrd om
E.s Gaver som Lærer er den Sikkerhed, hvormed han
lod hver især udvikle sig selvstændig, saa at ingen
af dem blev Lærerens slaviske Efterligner, men hver
slog ind i sin Retning og udviklede nye Sider af
dansk Kunst, medens de dog alle toge med som Arv fra
Mesteren den varme Kjærlighed til Naturen, den aabne
Virkelighedssans og den prunkløse Gjengivelse af,
hvad det kunstneriske Øje selv havde
set. En anden Art af Lærling havde E. i
Kunsthistorikeren N. L. Høyen, som i veltalende
Ord blev Talsmand for, hvad Kunstneren forkyndte i
Gjerning, sand Kjærlighed til Naturen, fri, individuel
Gjengivelse af, hvad der var ærlig og omhyggelig set.

Inden E. var bleven Medlem af Akademiet, hjemførte
han til sin Bolig paa St. Annæ Plads 8. Febr. 1817
Elisabeth Cathrine Julie Juel (f. 1791), ældste Datter
af Portrætmaler og Professor ved Akademiet Jens J. og
Rosine f. Dørschel. Hun døde efter 10 Aars Ægteskab
19. April 1827 efter at have født ham 2 Sønner og
4 Døtre. Af det tidligere nævnte Ægteskab havde
han Sønnen E. C. V. E. (s. ndfr,). Efter et Aars
Enkemandsstand ægtede han derpaa sin afdøde Hustrus
Søster, Susanne Henriette Emilie Juel (f. 1793
d. 30. Dec. 1840), med hvem han fik flere Børn,
hvoraf kun en Datter var i Live ved Faderens Død. I
Aarene 1827-29 var E. Akademiets Direktør. 18. April
1843 holdt han 25 Aars Jubilæum som Professor ved
Kunstakademiet og var indbudt til et Festmaaltid,
hvor Thorvaldsen holdt Talen for Jubilaren. E. var
meget musikalsk og spillede selv Violin, navnlig i
den gamle Vinhandler Waagepetersens Hus, hvor der
samledes en stor musikalsk Kreds.

Til Trods for den overordentlige Flid, E. udfoldede
i saa lang en Aarrække, opnaaede han aldrig at komme
i en saa tryg Stilling, at han uden Bekymring kunde
se Fremtiden i Møde, thi dels paa Grund af de knappe
Tider, hvori hans største Virksomhed faldt, dels fordi
han var saa overordentlig beskeden i sin Opfattelse
af sine Kunstværkers Pengeværd, opnaaede han kun
forholdsvis lave Priser for sine Billeder, og det var
ham en Sorg i hans sidste Leveaar at skulle skille
sig ved flere af sine Ungdomsstudier. Imidlertid
svækkedes hans Syn, og fra Efteraaret 1851 maatte
han holde op med at male; dog tegnede han endnu i
1852 nogle mindre Blade. 23. Maj 1853 skrev han:
«Det er i Dag 50 Aar siden, jeg kom til Kjøbenhavn;
holdt op at skrive selv i Dagbogen». Med Sommerens
Komme brød Koleraen ud, og for denne frygtelige Sygdom
bukkede den alderstegne Kunstner under 22. Juli 1853.

Hans Udseende i Ungdommen bevares i et Selvportræt
fra 1803 og i Thorvaldsens Buste fra 1816,
i Manddomsaarene i Marstrands Portræt fra 1836
og i Alderdommen i Gertners Medlems-stykke, der
hænger paa Charlottenborg. 2. Jan. 1883 fejrede
Kunstakademiet Hundredaarsfesten for hans Fødsel,
og Akademiet besluttede at lade præge en Medaille
til hans Minde, som dog først kunde udføres i 1889
af Medaillør H. Conradsen. Ved en i
1887 tagen Beslutning blev det bestemt, at den færdige
Medaille i Sølv skulde gives som  «Aarsmedaille».

Illustr. Kal. 1856.
Ph. Weilbach, Maleren Eckersbergs Levned og Værker, 1872.
Weilbach, Konstnerlex.
Ude og Hjemme 31. Dec. 1882.

Ph. Weilbach.



Eckersberg, Erling Carl Vilhelm, 1808-89, Kobberstikker,
en Søn af den foregaaende, blev
født 25. Sept. 1808 i Kjøbenhavn, uddannede sig
til Kobberstikker under O. O. Bagge, medens han
samtidig lærte at tegne paa Kunstakademiet, hvis
Sølvmedailler han vandt 1831. 2 Aar efter tilkjendtes
den store Guldmedaille ham for et Stik efter den
lille van Eyck i den kgl. Malerisamling, og fra 1
Jan. 1834 fik han Akademiets Rejsestipendium for 3
Aar og arbejdede navnlig i Paris og Parma. Blandt
hans Blade er «Fiskere fra Hornbæk», efter Faderens
Maleri, vistnok det bedste. For øvrigt havde han en
fast Stilling som Kobberstikker ved Nationalbanken,
indtil han i 1871 tog sin Afsked paa Grund af svækket
Syn. Død 27. Nov. 1889, ugift.

Weilbach, Konstnerlex.

Ph. Weilbach.



Ecklon, Christian Friedrich, 1795-1868, Botaniker,
er født 17. Dec. 1795 i Aabenraa, hvor Faderen var
Slagtermester. Lægen Dr. A. W. Neuber underviste
ham i Latin og Botanik og understøttede ham paa
anden Vis. Han kom i Apothekerlære og gik 1823 som
Farmacevt til Kapstaden, hvor han derpaa levede i
4 Aar som Apothekermedhjælper. 1827 udgav han en
Fortegnelse over de liljeagtige Planter, som han
kjendte fra Afrikas Sydspids, deres Voxesteder og
Blomstringstid. 1828 vendte han tilbage til Evropa,
hvor hans botaniske Samlinger bleve overgivne
til danske og tyske Botanikere til videnskabelig
Bearbejdelse; i «Linnæa» har Schlechtendal
meddelt Resultatet af sine Arbejder under Titelen
«Plantæ Ecklonianæ», og Lehmann i Hamborg beskrev
navnlig hans Palmer. Ved Professorerne Hornemanns
og Reinhardts Hjælp fik han derpaa af den danske
Regering et Rejsestipendium til en ny Rejse til Kap
(1829), og en tysk Rejseforening gav ogsaa Bidrag. I
Forbindelse med Tyskeren Zeyher berejste han en
stor Del af Kapstatens og Kafferlandets Territorium,
og Antallet af de Plantearter, han 1833 bragte med
tilbage til Evropa, angives til o. 8000. I de følgende
Aar boede han i Hamborg og begyndte herfra Udgivelsen
af en Flora for Sydafrika, af hvilken 3 Bind udkom
(1835-37), men som ikke afsluttedes. Et Herbar paa
o. 4000 Arter overgav han til den botaniske Have i
Kjøbenhavn, og Musæet i Kiel fik 
ogsaa en Del zoologiske Samlinger. Hornemann opkaldte
en sydafrikansk Algeslægt efter ham Eclonia, og Kiels
Universitet udnævnte ham 1838 til Æresdoktor. 1838
rejste han tredje Gang til Kap, hvor han døde
(sindssyg) i Dec. 1868, efter dog i 1844 at have
aflagt et kort Besøg i Evropa. Indtil 1864 havde han
en lille Pension af den danske Regering.

Alberti, Schlesw.-Holst.-Lauenb. Schriftsteller-Lex.
Bonplandia 1857.

Eug. Warming.



Eddelien, Matthias Heinrich Elias, 1803-52, Maler. 
Hans Fader, Nicolai David E. eller Erdelien,
som Navnet ogsaa skrives, havde arbejdet i Kjøbenhavn
som Tømrer, og da Sønnen, født 22. Jan. 1803 i
Greifswald, var kommen i Malerlære og ønskede at
uddanne sig til Kunstner, sendte Faderen ham i hans
16. Aar til Kjøbenhavn. Her blev han Svend og besøgte
Kunstakademiet, hvis Sølvmedailler han vandt, samtidig
med at han arbejdede i sit Haandværk. I 1833 fik
han den mindre og i 1837 den store Guldmedaille,
den sidste for «David opmuntrer Saul ved sit
Harpespil». Da A. Müller ligeledes havde vundet
den store Guldmedaille s. A., maatte de konkurrere
paa ny i Løbet af 1838 om Stipendiet. E. havde som
Udlænding egentlig ikke Ret dertil, men da han,
efter en af Akademiet anbefalet Ansøgning, havde
faaet Indfødsret (4. Sept. 1838), var denne Hindring
fjærnet. Da han sejrede i Konkursen, fik han det
store 3aarige Stipendium fra 1. Jan. 1839. Han
gav sig dog Tid til først at holde Bryllup med
Olivia Hjorth og rejste i Juni Maaned til Italien
med sin unge Kone. Under Rejsen malede han nogle
Altertavler, og ved Hjemkomsten til Danmark blev
han 1844 agreeret af Kunstakademiet, men naaede
ikke at udføre Receptionsstykke, da Udsmykningen
af Christian IV's Kapel i Roskilde, hvorpaa han
samtidig havde faaet Bestilling, optog al hans
Tid og Kraft. Det synes endog, som om Arbejdets
Anstrængelser have medvirket til den Lamhed i den
højre Arm, som 24. Juni 1852 afbrød hans Arbejde,
efter at han lige var bleven færdig med Loftet, der
er det smukkeste og varigste Minde om hans Kunst,
og hvori hans Sans for Kolorit og smagfuld Form klart
træder frem. En Rejse til et tysk Badested syntes at
have bedret hans Tilstand, men efter at han var vendt
tilbage til Kjøbenhavn, fremkaldte et Slagtilfælde
pludselig Døden 24. Dec. 1852. Enken ægtede senere 
J. B. Dalhoff (IV, 160).

Weilbach, Konstnerlex.

Ph. Weilbach.



Edel (Adela), --1115, Dronning, var Datter af
den flanderske Grev Robert, «Friseren» kaldet, og
Gertrude, blev o. 1082 gift med Kong Knud den hellige
og fødte ham 3 Børn. Efter at hendes Ægtefælle var
dræbt i Albani Kirke i Odense 10. Juli 1086, sneg
hun sig ved Nattetid ind i Kirken for om mulig
at bortføre hans Lig til Flandern, men hun saa
da allerede de første Undere ved Graven og opgav
sit Forsæt. E. flygtede derpaa med sin Søn Carl
(den danske, s. III, 356) til sin Fader i Flandern,
medens hendes Mands trofaste Broder Erik synes at
have taget hendes 2 Døtre med til Sverige; her bleve
de i alt Fald gifte, Cæcilia (s. ovfr. S. 124) med
den gøtiske Jarl Erik, Ingerd med Folke, Stamfader
til Folkungerne. I Flandern opholdt E. sig i 5
Aar; her som i Danmark vandt hun ved Godgjørenhed
og Fromhed det Lovord at være «ædel» af Vandel
som af Navn. Under sin Broder Roberts Ledsagelse
drog E. 1092 gjennem Frankrig til Apulien for at
blive Hertug Rogers Hustru. Roger Bursa havde arvet
Apulien efter sin Fader, Robert Guiscard, 1085; de
glimrende Bedrifter, som hans Slægtninger -- saaledes
hans Broder Korsfareren Boemund og hans Farbroder,
Siciliens Erobrer, Roger -- udførte, stillede ham
og hans Hertugdømme i Skygge; Sigurd Jorsalfarer
skal dog i Følge Sagaerne paa sit Besøg 1110 have
givet Roger Kongenavn. Ved sin Død nu efterlod han
Apulien til den Søn, Vilhelm, som E. havde født
ham. 2 tidligere fødte Sønner, Ludvig og Guiscard,
vare døde som smaa. E. glemte i øvrigt ikke paa det
fjærne Sted sin første Ægtefælle, men sendte, da Knud
blev erklæret for Helgen, kostbare Gaver til at smykke
hans Helgenskrin med. Hun døde i April 1115.

Johannes C. H. R. Steenstrup.



Edinger, Lorents, 1631-91, Professor, blev
født 30. Dec. 1631 i Kjøbenhavn og var Søn af
Vinhandler Niels E. og Ellen Baltsersdatter. 1647
blev han Student og rejste o. 1650 til Udlandet,
hvor han studerede ved hollandske, tyske og franske
Universiteter. 1654 blev han Rektor i Slagelse og
Aaret efter Magister. Da Skolens Midler svandt
ind under Svenskekrigen 1658-60, kunde den ikke
holdes i Gang. Han forlod den derfor og nedlagde
sit Embede 1660. I de følgende Aar opholdt han sig
i Kjøbenhavn, hvor han syslede med lærde Studier,
især nytestamentlig Indledningsvidenskab, indtil han
1667 udnævntes til Professor i Filosofi og Rhetorik
ved Odense Gymnasium. Han begyndte dog først 
sin Virksomhed Aaret efter og blev 1672 Professor
i Græsk. 1674 ægtede han Barbara Landorf, Datter
af Stiftsskriver Hans Brodersen L., og havde med
hende 7 Børn, af hvilke det ældste, Sønnen Nicolai
E., blev Præst i Vestenskov og Provst i Sønderherred
paa Laaland. E. døde 5. April 1691, og Enken ægtede
senere Professor E. Naur i Odense.

Bloch, Den fyenske Geistligheds Hist. I, 532 f.

S. M. Gjellerup.



Edvardsen, Edvard, 1630-95, Konrektor, Forfatter,
født i Bergen 16. Nov. 1630. Faderen, Evert Eiben,
findes indskreven som Skomager i Bergens Borgerbog
1614. Moderen hed Dorothea Jochumsdatter Gyltz. De
havde Familieforbindelser i Holland og vare maaske
her fra. Sønnen kom 1637 i Bergens Latinskole, hvor
han forblev i 14 Aar, deponerede 1651, tog Attestats
og prædikede til Dimis 1653, gjorde 1654 en Rejse
til Holland og var derpaa Informator hos adskillige
fornemme Folk til 1661, da han blev knyttet til
Bergens Skole som Hører (1. Lektie). Aaret efter
fik han 2. Lektie, og 1663 blev han Konrektor,
i hvilken Stilling han virkede til sin Død, 1695
(begr. 18. Marts). 1673 tog nan Magistergraden. Han
var vel hjemme i de mathematiske Videnskaber, en
dygtig Prædikant, og at han som Skolemand gjorde
Fyldest, tør maaske sluttes af, at han aldrig
nævnes i Konsistoriets Protokoller i denne Tid,
da Skolen ellers gav det nok at bestille. Han er en
af de Skolemænd fra denne Tid, der have indskrevet
sit Navn i Litteraturen. En liden Andagtsbog,
«Guds Bolig hos Menneskene», udgav han 1668, men
dette blev det eneste af alt, hvad han skrev, som
i hans Tid blev udgivet. Foruden dette skrev han
et kirkehistorisk Arbejde: «Guds og Jesu Christi
synlige og usynlige Menigheds og Kristenkirkes første
Begyndelse, Fremgang og Vilkaar udi og under de 4
Monarkiers Regering». Sin meste Berømmelse har han
imidlertid vundet ved sine vigtige Samlinger til
Bergens Beskrivelse, som han fuldførte 1676, derpaa
atter afskrev og førte frem til Aaret før sin Død,
1694. Disse benyttedes af Holberg og Fasting, der
tillægge Forfatteren den Ros, han fortjener. De ere
senere udgivne (af N. Nicolaysen i «Norske Magasin»
II) og høre til de vigtigste Kildeskrifter til Norges
indre Historie i Tiden efter Reformationen. Ved sin
Flid, Nøjagtighed og Paalidelighed har E. indlagt
sig stor Fortjeneste af vor Litteratur. Han var gift
1. (1664) med Karen Andersdatter Buus, 
2. (27. April 1669) med Christence Schreuder (d. 1684),
Datter af Mag. Otto S., Sognepræst til Nykirken i Bergen, og
Margrethe Miltzow.

Nicolaysen, Norske Mag. II, 489 ff.
Danske Samlinger IV, 84 f.

D. Thrap.



Eegholm, Carl Wilhelm Anton, 1769-1803, Skuespiller,
blev født i Kjøbenhavn 1. Marts 1769 og var en Søn af
Fuldmægtig ved Avktionskontoret Hans Christian E. og
Johanna Dorothea f. Beeck. Han var en Mand paa 30

Aar, da han bestemte sig for at gaa til Theatret, og
denne Beslutning havde han fattet, fordi han i «Borups
Selskab» var et af de mest fremragende Medlemmer til
at spille Privatkomedie. Man sagde om ham, at han
som Deklamator godt kunde maale sig med Fr. Schwarz,
og det blev da ogsaa i en af dennes Roller -- Baronen
i «Fændrikken» --, at han 12. Sept. 1799 kom til at
debutere paa det kgl. Theater. Med heldige Naturgaver
forbandt han Intelligens og klar Opfattelsesevne; der
betroedes ham snart et temmelig betydeligt Repertoire
i det ældre, saa vel alvorlige som komiske, Fag, men
hans noget svagelige Helbred bevirkede, at man ikke
turde overbebyrde ham, endskjønt han selv var yderst
nidkjær i Udførelsen af sin Gjerning. Han optraadte
sidste Gang 29. April 1802 som en Olding i «Johanna
Montfaucon» og døde 18. Juli 1803. Han var gift med
Sophie Magdalene Kraglund, Datter af Stiftspræst
H. S. K. ved Vallø.

Overskou, Den danske Skueplads III og IV.

Edgar Collin.



Eenholm, Lorentz Peter, 1784-1841, Skuespiller.
Allerede som Dreng var E. kommen ind paa
det kgl. Theaters Balletskole, men forlod den kort
efter Konfirmationsalderen for at blive Skuespiller og
tog efter Fr. Schwarz' Raad Engagement ved Theatret
i Odense for her at uddanne sine Evner. Paa det
kgl. Theater debuterede han 20. Marts 1802 som Edvard
i «Pigen fra Marienberg» og gjorde ikke ringe Lykke,
hovedsagelig fordi der var en vis udvortes Lighed
mellem ham og den af Publikum saa højt skattede
Saabye. Det var da ogsaa nærmest i dennes Rollefag som
den muntre Elsker, at E. havde sit Repertoire. Hans
Talestemme var noget klangløs, men yderst tydelig
og bøjelig, og da der over hans Person som over hans
Spil var udbredt megen Tækkelighed og Elskværdighed,
fik han snart fast Fod i Repertoiret. Hertil blev
han ogsaa fremhjulpen ved sin store Flid, som tillod
ham at 
dække over adskillige Mangler, og ved sin noget spæde
Tenorstemme, som han havde forstaaet at skole til
stor Fuldkommenhed. Derfor blev der ogsaa betroet ham
adskillige komiske Karakterroller, hvilke han udførte
med god Virkning, ligesom større Syngespilroller,
exempelvis Titelrollen i «Faruk». Han optraadte sidste
Gang 2. April 1840 som Geske Klokkers i «Barselstuen»,
fratraadte ved samme Theateraars Udgang og døde
2. Nov. 1841.

Overskou, Den danske Skueplads IV og V.

Edgar Collin.



Egede, Christian Thestrup, 1761-1803, Søofficer,
var en Søn af ndfr. nævnte Biskop P. E., fødtes
14. Nov. 1761, blev Sekondlieutenant i Flaaden 1782
og deltog i Kapitajnlieutenant P. de Løvenørns
Expedition til Østkysten af Grønland 1786, hvis
Opgave blandt andet var at opsejle Østerbygden,
som man vedvarende henlagde til Grønlands Østkyst
lige over for Island. Efter 2 svage Forsøg opgav
Løvenørn dog allerede 26. Juli s. A. sin Kamp med
Drivisen i Danmarksstrædet, og i det han nogle
Dage senere ankrede op i Havnefjord paa Island,
overdrog han E. med Jagten «den nye Prøve», et
Fartøj paa 30 Kommercelæster og med en Besætning
af 2 Styrmænd og 7 Matroser, at fortsætte Togtet
og forsøge Landgang paa Grønlands Østkyst, «hvor og
naar han vilde», indtil Efteraaret 1787. E. tog fat
paa Arbejdet med stor Kraft. Endnu samme Efteraar
lykkedes det ham i en Isbugt at trænge frem, i
Nærheden af det nuværende Kap Dan, til kun 2 1/2
Mil fra Land; han opdagede Egedes og Rothes Fjord
samt tog en Række gode Toninger af Landet mellem
65° og 66° 30' n. Br., men en uigjennemtrængelig
Isbarriere skilte ham fra Kystvandet. I Sommeren 1787
foretog han med stor Energi nye Forsøg, ledsaget af
Hukkerten «Hvidfisken», der var sendt op til hans
Understøttelse, men de uheldige Isforhold, hans
utilstrækkelige Hjælpemidler og vedholdende Storme
tvang ham til at indstille Foretagendet i Okt. uden at
naa Land. Han har beskrevet Togtet i «Rejsebeskrivelse
til Østergrønlands Opdagelse, foretaget i Aarene 1786
og 87», der udkom i 2 Oplag, og hans Undersøgelser
havde en ikke ringe Indflydelse paa den senere
Tids Opfattelse af Spørgsmaalet om Østerbygdens
Beliggenhed. 1789 udnævntes E. til Premierlieutenant,
og med Heltemod deltog han i Slaget paa Reden 1801,
hvor han kommanderede Kavalleriprammen «Rensborg»,
der blev opbrændt. S. A. udnævntes han til Kapitajn,
men allerede 
1802 afskedigedes han af Tjenesten og døde 17. Okt. 1803. Han 
var gift med Magdelene Barbara f. Budtz.

Grønlands hist. Mindesmærker III, 751 ff.
Meddelelser om Grønland VI.

P. Lauridsen.



Egede, Hans Poulsen, 1686-1758, Missionær, 
blev født paa Gaarden Harstad i Throndenæs Sogn i Nordlandene 31. Jan. 1686. 
Hans Fader, Sorenskriver Poul Hansen E., var en Søn af Sognepræst 
i Vester Egede paa Sjælland Hans Jensen (Ravn) Colding, 
hvis Børn toge et nyt Efternavn efter deres Fødested, i Følge et
Familiesagn oprindelig for derved at blive skjelnede fra nogle 
Skolekammerater, der ogsaa bare Navnet Ravn. I deres Segl havde 
Egederne siden en Ravn, der stod paa en Egestub. H. E.s Moder, 
Kirstine Hind, var en Sorenskriverdatter fra Senjens Fogderi,
under hvilket ogsaa hans Faders Embede hørte. Hans Morbroder 
Peder H., Sognepræst for Sand Menighed, var hans første Lærer, 
men det var Kapellanen Niels Schielderup paa Hammerøen, der 
1704 dimitterede ham til Kjøbenhavns Universitet med et meget 
rosende Vidnesbyrd. I Schielderups Sogn fandtes der en Del 
hedenske Lapper, men det var dog ikke under Opholdet paa 
Hammerøen, at Loddet blev kastet for E.s Fremtid. Schielderup, 
der for øvrigt skal have været baade en nidkjær og en velstuderet 
Præst, synes nemlig ikke at have taget sig særlig af de Hedninger,
der boede i hans Nærhed.

Allerede i Avg. 1705 kunde H. E., efter i Løbet af 1 1/2 Aar 
at have tilendebragt sine theologiske Studier, vende hjem til Norge 
med Ret til at søge Præstekald og med en Anbefaling for stor 
Flid og hurtigt Nemme. Denne var udstedt af hans kjøbenhavnske
Privatpræceptor, Prof. theol. Hans Bartholin, en orthodox Theolog af 
den gamle Skole, der senere optraadte som en ivrig Modstander af 
Pietismens store Forhaabninger om Hedningernes Omvendelse (jvfr. 
I, 561). Knap 2 Aar efter sin Hjemkomst (15. April 1707) blev E. 
ordineret til Præst for Vaagen, en af Lofotenøerne, og kort efter 
ægtede han den 13 Aar ældre Gertrud Rasch, hvis Fader, Niels R., 
ejede Gaarden Vebestad i Nordlandene. Da han et Aars Tid 
havde været Præst, randt det ham en Gang i Hu, at han havde 
læst, at der i gamle Dage havde været Kristne i Grønland; men 
han havde en Formodning om, at dette ikke længer var Tilfældet. 
Ved at spørge sig for hos en Svoger, der havde faret paa Grønland, 
fik han at vide, at der i den sydlige Del af Landet kun var 
vilde Hedninger, og om Østerbygden kunde Svogeren intet sige, 
fordi ingen vovede sig der til af Frygt for Drivisen. Denne 
Meddelelse vakte, som han selv siger, hans hjærtelige Medynk med 
disse arme Menneskers elendige Tilstand, og han følte strax stor 
Lyst til at prædike Christus for dem, saa meget mere, som 
Grønlands Indbyggere efter hans Mening maatte være Efterkommere 
af Nordmænd, der i længst forsvundne Dage som Nybyggere havde 
nedsat sig i det fjærne Land. Da han ikke kunde slippe de 
stakkels Grønlændere af Tanker, sendte han (1710), for dog at gjøre 
noget, sin egen Biskop (i Throndhjem) og Bispen i Bergen, 
Hvalfangernes Stapelstad, et «allerunderdanigst Forslag til Grønlændernes 
Omvendelse og Oplysning». Biskop Randulff i Bergen glædede 
sig over hans Tilbud om selv at bringe Grønlænderne Evangeliet, 
men mindede dog om de sproglige Vanskeligheder, der vilde være
forbundne med Udførelsen af en saadan Plan. Biskop Krog i 
Throndhjem var ogsaa glad over E.s Plan, især fordi han havde 
erfaret, at der tilforn havde været Bisper i Grønland, som havde 
«dependeret» af den throndhjemske Bispestol; og han havde vilde
Fantasier om de «utrolige Herligheder», der maatte kunne findes i 
et Land, som umulig kunde være meget langt ifra Cuba og Hispaniola, 
«hvor den store Abondance af Guld fandtes».

Det var imidlertid ikke Haabet om at finde Guldstøv, der 
bragte E. til at fastholde Planen om en grønlandsk Missionsvirksomhed, 
til Trods for at hans Hustru ved sin Modstand mod den gjorde 
ham «næsten desperat». Han havde en Følelse af, at det var 
Guds Vilje, at han skulde gaa til det fjærne, uvejsomme Land, og 
til sidst lovede hans trofaste Hustru ham ogsaa, at hun som en 
tro Sara med Glæde vilde følge ham. Efter at Gertrud Rasch's 
Modstand var brudt, sendte E. paa ny Breve til nogle af de norske 
Bisper og til Missionskollegiet for at faa Planen udført; men fra 
alle Sider kom der det Svar, at han maatte have Taalmodighed, i det 
mindste indtil Danmark havde faaet Fred. I Ventetiden groede 
Indvendingerne mod hans Plan, og for at værge denne skrev han 
da i Jan. 1715: «En skrift- og fornuftgrundet Resolution og 
Erklæring over de Objektioner og Forhindringer angaaende det 
Forsæt til de hedenske Grønlænderes Omvendelse». Forgjæves tilbød 
han, for personlig i Danmark at kunne virke for sin Livssag, at 
opgive sit Embede mod en ringe Pension, indtil han var bleven 
hjulpen paa anden Maade. Han fik til Svar, at Vaagen Kald var 
alt for daarligt til, at nogen kunde overtage det paa de Betingelser,
og paa samme Tid indløb der en, for øvrigt usand, Skipperhistorie 
om nogle Søfolk, der vare blevne dræbte og spiste af de «vilde» 
Grønlændere. Men E. kunde trods alt ikke opgive sin Plan. 1717
skrev han til Biskoppen i Throndhjem, at han uden Betingelser 
gav Afkald paa sit Embede, og efter en oprivende Afsked med 
Slægt og Venner rejste han til Bergen. Nogle mente, at han var 
afsindig, andre troede, at han havde haft Syner og Aabenbaringer,
men atter andre «dømte retsindig og kristelig» om hans Forehavende, 
og da der efter Carl XII's Død blev indledet Fredsunderhandlinger, 
rejste han til Kjøbenhavn for selv at forelægge Kongen sin Plan. 
Thomas v. Westen, der den Gang var i Hovedstaden, har 
rimeligvis banet Vej for ham baade hos Kongen og i Missionskollegiet, 
og i Nov. 1719 udgik der til Stiftsbefalingsmanden og Magistraten 
i Bergen en kongelig Skrivelse, der bød de bergensiske Kjøbmænd 
overveje, paa hvilke Betingelser Handelen paa Grønland fra deres 
By kunde drives med Fordel.

Dette Skridt førte dog ikke til noget, og E. græmmede sig 
over Bergensernes Kræmmerpolitik i en Sag, der efter hans 
Overbevisning gjaldt mange Menneskesjæles evige Frelse. En ny 
Henvendelse til Regeringen bar heller ingen Frugter, og E. og hans 
Hustru havde rig Lejlighed til at erfare, at Spot og Skade følges
ad. Til sidst lykkedes det ham dog, ved først selv at tegne sig 
for et Bidrag paa 300 Rdl., at tilvejebringe 8-10000 Rdl., og for 
denne Sum blev der kjøbt et Skib, som fik Navnet «Haabet». 
Regeringen gav derpaa sit Minde til, at dette Skib gik paa 
Grønlandstogt, og 15. Marts 1721 blev E. udnævnt til Missionær i
Grønland med 300 Rdl. i aarlig Løn og 200 Rdl. til Udrustning. Efter 
11 trange Aar stod han da endelig ved sine Ønskers Maal, og 
med godt Mod lettede han Anker 3. Maj. «Haabet», der var 
fulgt af 2 andre Skibe, kunde imidlertid paa Grund af Modvind 
først 12. Maj stikke i rum Sø.

Efter en Maaneds lykkelig Sejlads fik E. og hans Fæller Grønlands 
Sydspidse i Sigte, men Isen tillod dem ikke at gaa i Land, 
og 24. Juni saa det ud, som om de smaa Skibe skulde blive skruede 
sønder og sammen af Isen. Et af Skibene fik en alvorlig Læk, 
og Kapitajnen paa «Haabet» opfordrede E. og hans Hustru til at 
berede sig paa Døden. Men da Taagen næste Morgen lettede, 
opdagede E. med Tak til Gud, at den stærke Storm havde adsplittet 
de truende Isflager, og 3. Juli landede han og hans Ledsagere paa 
Vestkysten i en god Havn paa Øen Imeriksok under den 64. 
Breddegrad. E. kaldte Stedet «Haabets Havn», og han udsaa sig strax 
en Byggeplads til et Hus, der kunde være Vinterbolig for ham og 
hans Ledsagere. I Løbet af en Maaned blev dette opført af Tørv 
og Sten og indvendig beklædt med Brædder, og 31. Avg. holdt han 
i det sin første Prædiken paa grønlandsk Grund. Da han saaledes havde 
skaffet sig og sine Ledsagere Ly mod Vinterkulden, spredtes 
han og de til forskjellige Sider for at lære Egnen at kjende og for 
at undersøge, hvad der fandtes af Vildt og Fisk.

Grønlændernes Mistænksomhed lagde i Begyndelsen mange 
Hindringer i Vejen for de fremmedes Virksomhed, men lidt efter 
lidt fik de Tillid til E., og han begyndte at lære deres Sprog, 
først og fremmest en hel Række Gloser, som han lokkede ud af 
dem, efter at han havde opdaget, hvorledes Spørgsmaalet: «Hvad
hedder det?» blev udtrykt paa Grønlandsk. Senere fik han ogsaa 
gjennem sine Børn god Hjælp til Udvidelse af sine Sprogkundskaber; 
thi hans Sønner bleve snart ved at færdes mellem grønlandske 
Børn fortrolige med det fremmede Tungemaal. Men Sproget var 
dog længe en Bom for hans Virksomhed. Han maatte begynde 
med «saa sagteligen at stamme med Grønlænderne og ved Tegn 
søge at give dem nogen Impression i Hjærtet af Gud», og det
holdt haardt i det fattige grønlandske Sprog at finde Ord for det, 
der var udtrykt paa Sokrates' og Platos Modersmaal. Men den 
Kjærlighed, der brændte i ham, bragte ham ogsaa lykkelig over 
disse Vanskeligheder, og de grønlandske Troldmænd (Angekut) 
lærte deres Landsmænd at se en stor Angekut i den fremmede
Missionær. Den største Vanskelighed mødte E. fra hans egne Folk. 
Da det første Aar var gaaet, uden at det Skib, man havde ventet 
fra Hjemmet, var kommet, vilde de fleste vende tilbage til Norge. 
Hans Ledsagere vare allerede i Færd med at pakke sammen for 
at søge hjem med en af de hollandske Hvalfangere, da der endelig
(Juni 1722) kom 2 Skibe fra Fædrelandet. Da disse ikke blot 
medbragte Levnedsmidler, men ogsaa gode Løfter fra Kongen og 
Missionskollegiet, rejstes Modet hos E.s lille Skare, og der blev 
udsøgt en bedre Plads til en ny Nybygd, som fik Navnet «Godthaab». 
E. begyndte nu ogsaa at tage grønlandske Børn i sit Hus 
for at lægge Grunden til en Skole, og i Tiden fra Mandag til
Fredag rejste han i Regelen om for at være saa nyttig som muligt 
for Grønlænderne og for at dygtiggjøre sig selv til paa deres 
Modersmaal at meddele dem det bedste, han ejede. Han maatte 
bekjende, at han «ingen synderlig Andagt eller Bevægelse havde
fornummet hos dem», men det var ham dog en Trøst, at de «snart 
viste mere Andagt end tilforn ved med Jesu Navns Paakaldelse at 
lægge sig til at sove og igjen opstaa». Hvor han kom, flokkedes 
de om ham for at indbyde ham til at tage Plads i deres Hytter, 
og han var i Løbet af et Aars Tid naaet saa vidt, at han kunde 
gjøre det første Udkast til en grønlandsk Katekisme, som han 
kaldte «Enfoldige Kristendomsspørgsmaal».

1723 bragte Skibet fra Hjemmet ham en Medarbejder, Albert 
Top, der blev sendt til Nepisene, hvor der blev oprettet en ny 
Koloni, og Top kunde fortælle, at Interessen for E.s Gjerning var 
voxet i de forenede Riger. Kongen havde besluttet, at Grønland 
skulde undersøges, og paa et til dette Øjemed opsendt Skib foretog 
E. i Høsten 1723 en lang og vanskelig Rejse, der imidlertid gav ham 
rigelig Lejlighed til at forkynde Evangeliet. 10. Jan. 1724 holdt 
han sin første Prædiken paa Grønlandsk, og hans Arbejde bar nu 
saa gode Frugter, at han allerede kunde melde hjem om større 
Alvor og Agtpaagivenhed baade hos gamle og unge. Det var 
ham ogsaa en stor Opmuntring at erfare, at Kongen, efter at 
Forsøget paa at holde det bergensisk-grønlandske Kompagni oppe ved 
et Lotteri var glippet, ved en Kollekt i Danmark og Norge havde 
tilvejebragt 50000 Rdl., der bleve skjænkede til Kompagniet. Denne 
Sum var dog ikke stor nok, og 1727 maatte Regeringen selv tage 
Sagen i sin Haand. E. vedblev, selv efter at Handelen var bleven
kongelig, at være Leder af Handelsforetagendet, men denne Stilling 
bragte ham ofte i et skjævt Forhold til Grønlænderne, og lidt efter 
lidt trak han sig tilbage fra Overtilsynet med Kjøbmandskabet for 
helt at ofre sig for Missionen. Regeringens Omsorg havde ogsaa 
ført til, at der var blevet sendt Soldater og Slaver der op, og disse 
havde man inden Afrejsen fra Danmark ladet indgaa Ægteskab 
med løse Kvindfolk fra Børnehuset. Saadanne Kolonister vare
naturligvis en tvivlsom Forøgelse af den danske Kreds, og baade 
Soldaterne og Slaverne førte et ryggesløst Liv til stor Forargelse 
for Grønlænderne. Desuden bleve Soldaterne snart kjede af at 
være der oppe, og der udbrød et Mytteri, saa at E.s Liv endog
var i Fare. Men trods alle Hindringer gjorde han sin Gjerning, 
støttet af en stadig voxende Skare Medarbejdere, og efter 1729 
begyndte han med større Frimodighed at meddele Børn og voxne 
Daaben, for de sidstes Vedkommende dog kun, hvor han fandt en
forholdsvis betydelig Kristendomskundskab forenet med klare 
Vidnesbyrd om oprigtig Tro.
Efterhaanden som Missionens Fremtid syntes sikret, kunde E. 
se lysere paa sin Gjerning; men Sorger skiftede idelig med Glæder. 
1726 fremkaldte det sædvanlige danske Skibs Udeblivelse en pinlig
Hungersnød; 1727 havde han nær bragt sig selv og sine Husfolk i 
Ulykke ved en Luftforgiftning, der var en Følge af et af hans 
Forsøg paa ved Kemiens Hjælp at finde de vises Sten. 1731, da 
Budskabet om Frederik IV's Død naaede Grønland, indløb der 
tillige en kongelig Befaling til at opgive det hele Foretagende og 
til at nedlægge Nybygderne af økonomiske Grunde. Det lykkedes 
dog E. at faa den kommanderende Officers Tilladelse til at beholde
10 Matroser, der frivillig vilde blive i Grønland, og derved frelstes 
Missionen. Allerede næste Aar kom der nemlig Bud om, at Grev 
Zinzendorf under sit Ophold i Kjøbenhavn havde omstemt 
Christian VI med Hensyn til «den grønlandske Affære». 1733 bragte
imidlertid Forbindelsen med Danmark en stor Ulykke over Landet, 
i det Børnekopperne kom ind ved et dansk Skib, og de 
indfødte bukkede i Hobetal under for Farsoten. Der var Egne
, som næsten døde ud, og blandt Ofrene for den ødelæggende 
Sygdom var ogsaa en ung Grønlænder, i hvem E. havde haabet at 
faa en indfødt Evangelist. Med Smerte sagde han til sig selv, at 
han, der kun vilde bringe de stakkels Hedninger Frelse og Salighed, 
var kommen til at bringe dem Undergang og Fordærvelse, 
og han og hans trofaste Hustru søgte med den største Opofrelse 
at yde de syge al den Pleje, de kunde. Gertrud Rasch fik i 
denne trange Tid et Knæk, som hun ikke forvandt, og 21. Dec. 
1735 lukkede E. hendes Øjne «i det trøstelige Haab om en glædelig
Samling igjen i Guds Herlighedsrige», men tillige med en levende 
Følelse af, at den Berømmelse, han kunde give hende, «ikke rakte 
til den Højde, som hendes Gudsfrygt og kristelige Dyder fortjente».

Det Aar, der bragte Koppesygdommen til Grønland, havde 
ogsaa bragt E. nye Medarbejdere, 3 Herrnhuter: Christian David 
og de to Fættere Matthæus og Christian Stach, som Zinzendorf 
med Christian VI's Minde sendte der til. De herrnhutiske 
Missionærer havde lagt Vejen om ad Kjøbenhavn, og der havde de 
erfaret, at den pietistiske Kreds, som da gav Tonen an, ikke havde 
meget tilovers for den orthodoxe E. Da de kom til Grønland, 
saa de paa E. med Fordomme, og Forholdet blev strax mindre 
godt. De tilhørte en anden Aandsretning, og de mødte med store 
Fordringer og en krænkende Overlegenhed. Alle Manglerne og 
Skrøbelighederne ved E.s Arbejde bleve strax udfundne og meldte
til Herrnhut og Kjøbenhavn, og med pietistisk Ensidighed brøde de 
helt Staven over E.s Prædikener, som de maaske kun forstode lidet 
af, fordi de hverken kunde Dansk eller Grønlandsk. Den store 
Strid mellem den herrnhutiske Pietisme og den orthodoxe Lutherdom 
skulde nu ogsaa udkæmpes paa Grønlands Kyster. Herrnhuterne 
nøjedes ikke med at kalde E. en uomvendt Mand, men de beskyldte 
ham endog for at have beriget sig selv paa Missionens Bekostning. 
En saa skamløs Bagvaskelse maatte de dog tage tilbage, men de 
holdt fast ved, at han «ikke vandrede i Troen for Gud», og de 
vilde ikke modtage Nadveren af hans Haand. Denne Strid nagede 
E. dybt, men han lønnede Herrnhuternes Had med Kjærlighed ved 
at besøge dem flittig, da de vare blevne syge. Dog, da hans
Hustru døde, var hans legemlige Kraft brudt; han led baade af 
Skjørbug og Brystsvaghed. Til de legemlige Lidelser kom ogsaa 
svare Anfægtelser, og under disse modnedes hans Beslutning om at 
forlade Grønland, i det han haabede at kunne gavne Grønlænderne 
mere ved at virke for sin Livssag i Danmark end ved at 
blive ude paa Missionsmarken, hvor han ikke længer kunde trives. 
29. Juli 1736 holdt han sin Afskedsprædiken over Jes. 49, 4. I den 
udtalte han en Stræng Dom over sit eget Arbejde, men priste Guds 
Trofasthed, og da han sluttede sin «Omstændelig og udførlig Relation
angaaende den grønlandske Missions Begyndelse og Fortsættelse» 
(1738), vidnede han: «Som jeg ikke for timelig Fordels og Nyttes 
Skyld er rejst til Grønland, saa er jeg ligeledes ikke heller for 
timelig Fordels og Nyttes Skyld igjen rejst der fra, men Guds Ære
alene og disse arme vankundige Menneskers Oplysning har, er og 
skal være mit eneste Øjemærke, ja Hjærtets uafladelige Ønske indtil 
min Død».

Disse Ord vare intet tomt Mundsvejr. Kort efter at E. 24. Sept. 
var kommen til Kjøbenhavn, blev der paa hans Tilskyndelse 
oprettet et grønlandsk Seminarium, paa hvilket Studenter skulde 
uddannes til Missionærer og Waisenhusdrenge til Kateketer, og ved 
dette blev E. Lærer i det grønlandske Sprog. 18. Marts 1740 blev 
han end videre udnævnt til Superintendent eller Biskop for Grønland, 
og som saadan skulde han have Opsyn «saa vel med at udvælge 
og forestille [Missions-]Kollegiet bekvemme og dygtige Seminarister
som med under Kollegiets Approbation at forfatte Instruktioner for 
dem og have Indseende med deres Embedsførelse og endelig efter 
Embedspligt at erindre, hvad videre til at befordre Grønlændernes 
Omvendelse maatte for nødvendigt og rigtigt eragtes». Disse Hverv
søgte E. at udføre med den Troskab og Ihærdighed, som han hele 
sit Liv havde lagt for Dagen. Da han syntes at mærke, at hans 
legemlige Kræfter vendte tilbage, fremkom han endog paa ny med 
et Forslag til et Togt, der skulde søge at opdage Østerbygden, og 
han haabede selv med sin yngre Søn Niels ved sin Side at kunne 
være Togtets Fører. Hans Forslag vandt imidlertid ikke Regeringens 
Bifald, og under sit Arbejde paa det grønlandske Seminarium havde 
han ofte Grund til at klage over den statskirkelige Maade, paa 
hvilken Missionens Sager bleve afgjorte. Waisenhusbørnene bleve 
uden Hensyn til deres Anlæg kommanderede ind paa Seminariet, 
og Missionstjenesten i Grønland sank hurtig ned til at være 
det første Trin paa Præstestigen for de Kandidater, der af en
eller anden Grund ikke strax kunde vente Embeder hjemme. Kom der 
af og til unge Mennesker med Hjærter, der brændte for Missionen, 
havde de i Regelen faaet deres Vækkelse ved Herrnhutismens 
Paavirkning, og i saa Tilfælde kunde E. opleve en Gjentagelse af
Sammenstødet med Herrnhuterne ude paa Missionsmarken (s. ovfr. 
S. 317). Disse Forhold og Vanskeligheden ved at faa den knappe 
Løn til at slaa til i Hovedstaden bragte ham til 1747 at søge om 
Tilladelse til at nedlægge sin Gjerning for at tilbringe Alderdommen 
i en mindre By. Han var overbevist om, at hans ældste Søn, Poul E., 
der havde været hans Medhjælper baade i Grønland og 
i Kjøbenhavn, med friskere og større Kræfter vilde kunne fortsætte 
hans Arbejde ved Seminariet, og han haabede, at Pengene vilde 
strække videre uden for Hovedstaden.

Da Regeringen havde bevilget E.s Ansøgning, forlod han 
Kjøbenhavn, og efter at have besøgt sine Børn, der vare bosatte 
paa forskjellige Steder i Danmark, slog han sig ned i 
Stubbekjøbing, hvor hans Datter Kirstines Mand, L. J. Alsbach, var 
Sognepræst. Kort efter sin Hjemkomst havde han giftet sig paa ny (E. var gift 
allerede  20. April 1739, da  han indbetalte 1. Præmie for sin Hustru i Enkekassen) 
med Majorinde Mettea Thrane, f. Dau, «et midaldrende, sær forstandigt 
og husraadigt Fruentimmer», der gjorde sit bedste for at faa den 
tarvelige Løn til at slaa til. Ogsaa i Stubbekjøbing fulgte han 
den grønlandske Missionssag med livlig Deltagelse, og det glædede
ham at se de store Tjenester, som hans Søn stadig ydede Missionen 
ved sine sproglige Arbejder. Selv havde han 1742 udgivet en 
Traktat («Elementa fidei Christianæ»), der indeholdt Saliggjørelsens 
Orden, Luthers lille Katekisme, nogle Bønner, Salmer og 
Daabsformularer paa Grønlandsk, og hans Skrift «Det gamle Grønlands 
nye Perlustration», der første Gang udkom 1729, blev 1741 udgivet
i udvidet Skikkelse. Den 2. Udgave af Bogen blev, ligesom den 1., 
oversat paa Tysk, og derved blev Udlandets Opmærksomhed 
henledet paa Grønland og den grønlandske Mission.

E.s Liv gled lige saa stille hen i Stubbekjøbing som i 
Kjøbenhavn. «Man kjendte ham», siger en Slægtning (J. J. Lund), 
der har skrevet hans Levned, «som den sande Kristen og skjulte 
Veldæder, som med største Flid tildækkede sin Godgjørenhed mod 
Byens fattige, og for at kunne gjøre meget godt af smaa Indkomster
levede som en stor Økonom. Hvert et Skridt, han gjorde, var 
ærværdigt, og hans Levned var Opbyggelse.» Det maadeholdne 
Liv, han førte, gjorde, at han, «alt sit Slæb uagtet, bevarede en 
grønnende Sundhed i en høj Alder». 1758 fik han imidlertid, uden 
at være syg, en sikker Forudfølelse af, at hans Bortgang var nær 
forestaaende; han troede, at nogle salige afdøde havde vinket ad 
ham, og 5. Nov. 1758 døde han af en smitsom Syge stille og fredelig. 
Kort efter blev han stedet til Hvile paa Nicolai Kirkegaard i Kjøbenhavn
ved Gertrud Rasch's Side.

Den dansk-norske Kirke har haft mange Mænd med større 
aandelige Gaver end H. E., men den har ikke haft mange, der 
have været hans Lige i Ydmyghed og selvfornægtende Kjærlighed. 
Missionshistorien kjender større Skikkelser, men det vil ikke være 
let at nævne nogen, der i Troskab har overgaaet denne Evangelist,
for hvem Maalesnorene faldt paa de lidet gjæstmilde Steder «højt 
i Nord, hvor ingen Sangfugl bygger». 

H. Egede, Omstændelig og udførlig Relation ang. den grønlandske Missions Begyndelse og Fortsættelse, 1738. 
P. Egede, Efterretninger om Grønland, uddragne af en Journal, holden fra 1721-88, u. A. 
J. J. Lund, Første Missionair paa Grønland, Biskop H. E.s Levnet, 1778. 
Giessing, Jubellærere I, 1 ff. 
N. M. Petersen, H. E.s Levnet, 1839. 
A. G. Rudelbach, Christ. Biogr. I, 284 ff. 
H. M. Fenger, Bidrag til H. E.s og den grønlandske Missions Hist. 1721-60, 1879.

Fr. Nielsen.



Egede, Poul Hansen, 1708-89, Missionær, 
Søn af ovfr. omtalte H. P. E., blev født i Vaagen Præstegaard 9. Sept. 1708. Da 
Faderen opgav sit Embede i Nordlandene, fulgte P. E. med sine 
Forældre, først til Bergen og Kjøbenhavn, senere (1721) til Grønland. 
Saa snart han havde lært lidt af det grønlandske Sprog, 
blev han sat til at undervise grønlandske Børn i den kristelige 
Børnelærdom, men i Begyndelsen høstede han som oftest kun Spot 
for sit Arbejde, fordi han ikke udtalte det fremmede Tungemaal 
rigtig. Det varede dog ikke længe, inden han ved sit lette 
Nemme gjorde saa store Fremskridt i Grønlandsk, at han blev en 
god Støtte for sin Fader. Han var en modig Knøs, der med 
Uforfærdethed klatrede om paa de stejle Bjærge, og han lærte at 
bruge Bue og Pil og at styre en Kajak som en indfødt.

1728 blev han sendt til Kjøbenhavn for at faa en ordentlig 
boglig Uddannelse. Han og de Grønlændere, der fulgte med ham, 
bleve først forestillede ved Hove og derpaa indkvarterede paa 
Waisenhuset, indtil den store Ildebrand tvang dem til at søge Ly
andensteds. Frederik IV syntes godt om den frejdige Yngling med 
det smidige Legeme, og hvis P. E. havde turdet følge sit eget 
Hoved, havde han taget imod Kongens Tilbud om at gjøre ham 
til Søkadet. Men det var hans Faders Vilje, at han skulde 
være Missionær i Grønland, og for at han kunde dygtiggjøre sig til den 
Gjerning, blev han 1729 overgivet til en Privatlærer, Student Peder 
Palstrup, der «mod allernaadigst Løfte om konvenabel Emploi» 
uden Kost og Løn lovede at gjøre ham færdig til Universitetet i 
Løbet af 2 Aar. Dette Løfte blev imidlertid ikke holdt, og da 
Missionskollegiets Formand 1733 vilde sende P. E. op til Grønland 
sammen med de herrnhutiske Missionærer, var han endnu saa langt 
tilbage i sine theologiske Studier, at han maatte bede om Tilladelse
til at blive et Aar til i Danmark for at naa saa vidt, at han 
kunde tage Plads paa «tredje Stol» ved Examensbordet. Denne 
Bøn blev opfyldt, og 1734 afgik P. E. da til Grønland efter at være 
ordineret til Præst og Missionær sammen med Andreas Bing; en 
tredje Missionær, der blev ordineret samme Dag, Martin Ohnsorg, 
var kort i Forvejen med et andet Skib rejst til Godthaab. P. E. 
ventede ogsaa selv at komme der til, men da Skibet var kommet 
lige ud for Godthaab, meddelte Kapitajnen ham, at han havde
Ordre til at gaa til Diskobugten, 100 Mil længere mod Nord, hvor 
der paa Kjøbmand Jacob Severins Bekostning skulde anlægges en 
ny Koloni, der siden blev kaldet Christianshaab. Saa snart P. E. 
havde sat Arbejdet der i Gang, rejste han til Godthaab for at 
besøge sine Forældre; under hans Fraværelse skulde Bing sørge 
for den nye Koloni. Allerede 1735 maatte Bing imidlertid af Mangel 
paa Levnedsmidler forlade Christianshaab og overvintre paa 
Godthaab. Da H. Egede (1736) vendte tilbage til Danmark, overlod han 
Missionen paa Godthaab til Bing og Ohnsorg, medens P. E. gik til
den nye Koloni, hvor han udfoldede en stor Virksomhed under 
Kampe med Angekut, ofte knuget af en Sygdom, som han havde 
paadraget sig ved sine lange Rejser og Opholdet i en usund Bolig.
Samtidig med selve Missionsgjerningen havde P. E. haft et 
stort bogligt Arbejde for. Han, der i højere Grad end Faderen 
var bleven hjemme i det grønlandske Sprog, begyndte baade paa 
en grønlandsk Bibeloversættelse og en grønlandsk Ordbog. Inden 
Udgangen af 1737 var han allerede færdig med Oversættelsen af 
1. Mosebog, men han tøvede med Udgivelsen, fordi nogle af de 
kristne Grønlændere, der havde hjulpet ham, vare bange for, at 
en Del af denne Bogs Indhold, t. Ex. Fortællingerne om Kains 
Brodermord og Patriarkernes Polygami, kunde volde Grønlænderne 
Skade og Forargelse. 1739 lagde han, efter at have fuldendt 
Oversættelsen af de 3 første Mosebøger, det gamle Testament til Side 
og tog, ogsaa paa Opfordring af sin Fader og et Medlem af 
Missionskollegiet, fat paa Gjengivelsen af de 2 første Evangelier, der 
forelaa paa Grønlandsk efter et Aars Tids Forløb. Dernæst lagde 
han Haand paa Pontoppidans Forklaring, der ikke alene blev oversat,
men omarbejdet af Hensyn til Grønlændernes Tarv. Denne 
Side af hans Gjerning tog saa stærkt paa hans Syn, at han frygtede 
for Blindhed. Hans Øjne vare blevne saa daarlige, at han kun 
kunde taale at skrive ved det korte Dagslys, og selv med Læsningen 
gik det kun smaat ved kunstigt Lys. Derfor begyndte han til 
Grønlændernes store Sorg at tale om Hjemrejse. «Munden er god», 
sagde de til ham; «selv om du ej kan se, kan du nok derfor 
gjøre Nytte hos os. Tal derfor ej om at gaa til dit Fædreland; 
Gud gjør nok dine Øjne klare.» Deres Kjærlighed kunde dog ikke 
holde ham tilbage fra at gjøre det, der efter hans egen 
Overbevisning var det bedste for Missionssagen. 24. Juli 1740 holdt 
han Afskedsprædiken, og derpaa vendte han med Regeringens 
Tilladelse tilbage til Danmark efter at være afløst af 2 nye 
Missionærer, Alsbach og Wedzel.

Efter Hjemkomsten til Danmark mærkede han imidlertid snart, 
at hans Arbejde vilde finde en alvorlig Hindring i de knappe 
Pengemidler. Hans rige Ven Severin, der ejede Dronninglund, 
tilbød ham Sognekaldet der, men han foretrak at blive i Kjøbenhavn, 
da Christian VI for at skaffe ham Vartov Præstekald 
forflyttede Præsten der 1741. Da hans Fader 1747 forlod Hovedstaden, 
blev han endnu fastere knyttet til det grønlandske Seminarium. 
1758 blev han Præpositus eller Provst for Grønland, 1761 fik han 
Titel af Professor; 1774 blev han Tilforordnet i Missionskollegiet 
og Direktør ved Waisenhuset, og 1779 fik han Titel og Rang som 
Biskop over den grønlandske Mission.
Som Præst ved Vartov og Docent ved det grønlandske Seminarium 
fortsatte han sit Oversætterarbejde. 1744 var han færdig 
med de 4 Evangelier, 1758 med Apostlenes Gjerninger, 1766 med 
hele det nye Testament. 1756 udgav han en forbedret Bearbejdelse 
af Katekismen; 1783 fulgte et grønlandsk Ritual, 1787 en Oversættelse 
af Thomas fra Kempens Bog om Christi Efterfølgelse. Og 
endda havde han faaet Tid til at fuldende den grønlandske Ordbog 
(1750), til at udarbejde en grønlandsk Grammatik (1760) og til 
at hjælpe med til Udgivelsen af en grønlandsk Salmebog og Bønnebog. 
1788 udgav han under Titelen «Efterretninger om Grønland, 
uddragne af en Journal, holden fra 1721 til 1788» en Oversigt over 
sine Oplevelser i Missionens Tjeneste. Denne Bog, der blev oversat 
paa flere fremmede Sprog, gjorde stor Lykke, da mange af 
dem, der ikke delte P. E.s kristne Tro, havde Interesse for 
Grønlænderne som et Folk i den i Slutningen af det 18. Aarhundrede 
saa meget priste Naturtilstand.

6. Juni 1789 døde P. E., æret af alle som Grønlands Lærer. 
Han var 3 Gange gift, først med Elisabeth Marie f. Frauen (d. 1752, 
Datter af Justitsraad F.), med hvem han havde en Datter, der blev 
Stammoder til Slægten Glahn.  Aaret efter sin første Hustrus Død 
ægtede han Marie Kirstine Thestrup (d. 1768), Datter af Højesteretsassessor 
C. F. T., og 1771 giftede han sig med hendes Søster, 
Christiane Amalie T., der overlevede ham i 6 Aar.

P. Egede, Efterretninger om Grønland, uddragne af en Journal, holden fra 
1721-88, u. A.  
H. Egede, Omstændelig og udførlig Relation ang. den grønlandske Missions Begyndelse og Fortsættelse, 1738.  
J. J. Lund, Første Missionair paa Grønland, Biskop H. E.s Levnet, 1778.  
Giessing, Jubellærere III, 473 ff. 
Wiberg, Alm. Præstehist. II, 160.  
Worm, Lex. ov. lærde Mænd.  
H. M. Fenger, Bidrag til H. Egedes og den grønlandske Missions Hist., 1879.

Fr. Nielsen.



Egense, Johanne Emilie, s. Liebe.



Eggebrecht, Nicolai, 1580-1639, Kancellisekretær, 
født  11. Febr. 1580 i Wismar, Søn af Thomas E., Borger i Wismar, 
og Judith Wyp. Paa Grund af Faderens Pengetab maatte han 
tidlig forlade Hjemmet, gik i Skole i Ruppin og studerede derpaa 
ved Universitetet i Greifswald; her gjorde han Bekjendtskab med 
den senere Statholder i Norge Jens Juel, og efter at have rejst med 
ham i Tyskland, Italien og Frankrig fulgte han ham til Danmark. 
1607 gjorde Statholderen paa Kjøbenhavns Slot, Breide Rantzau, 
ham til Hovmester for sine Sønner Cai og Frederik; han ledsagede 
dem paa deres Rejse til Tyskland, Frankrig, Schweits
og Italien. 1612 blev han ansat som Sekretær i det
tyske Kancelli, fungerede 1629 i denne Egenskab
ved Fredsmødet i Lybek og var 1630 Medlem af
Admiralitetsdomstolen i Kjøbenhavn. 1614 havde han
faaet et Kanonikat i Roskilde. Han maa have syslet
noget med litterære Arbejder, da han efterlod sig en
tysk Oversættelse af en Krønnike om Frederik II. Han
var gift med Anna, Datter af Raadmand i Helsingør
Jens Danielsen. Han døde 19. Febr. 1639.

Universitetsprogr. 1639.

J. A. Fridericia.



v. Eggers, Christian Ulrich Detlev Baron,
1758-1813, Nationaløkonom, administrativ
Embedsmand, er født 11. Maj 1758 i Itzeho. Hans
Fader, Heinr. Friedr. v. E. (f. 1722, d. 1798
som Administrator over Godset Rantzau), blev
kort efter Sønnens Fødsel ansat som Præsident i
Glückstadt. Her nød E. tillige med sine Brødre en
omhyggelig Opdragelse i Hjemmet; den svagelige Dreng
viste en stor Lærelyst og Trang til videnskabelig
Syslen. I Slutningen af 1771 rejste han med sin Fader
til Kjøbenhavn, hvor han opholdt sig i 5 Maaneder
og ivrig lagde sig efter at lære at tale og skrive
Dansk. Under dette Ophold indtraf Struensees Fald,
der gjorde et stærkt Indtryk paa Drengen. 18 Aar
gammel kom han til Universitetet i Kiel, hvor han
hørte Forelæsninger over Jura; senere studerede han
Rets- og Statsvidenskab ved Universiteterne i Leipzig,
Halle og Gøttingen, ved hvilket sidste Universitet
han da ogsaa senere, i 1791, erhvervede Doktorgraden
i Jura. Han beskæftigede sig under dette Ophold i
Tyskland tillige meget med levende Sprog. I Aaret
1783 kom E. til Kjøbenhavn, hvor han fik Plads i
Kommercekollegiet som Volontær, og endnu i samme
Aar blev han udnævnt til Fuldmægtig sammesteds. Han
vandt hurtig formaaende Venner, og navnlig fik
Grev A. P. Bernstorff Interesse for ham. Allerede
i Aaret 1785 udnævntes E. til Professor extraord. i
Lovkyndighed og Kameralvidenskab, og i 1788 blev han
Lærer i Statsret. Uden Tvivl har E. med Iver kastet
sig over de Opgaver, der saaledes stilledes ham; han
lagde omfattende Planer for sit Universitetsarbejde,
hvad der fremgaar af det summariske Indhold (udgivet
1785) af de Forelæsninger over Statsvidenskaberne,
som han holdt eller paatænkte at holde, uden at der i
øvrigt syntes at være Udsigt til, at han vilde kunne
give Statsøkonomien væsentlige Stød fremad. Men hans
Virksomhed her blev ikke af lang Varighed og pegede
i og for sig fra første Færd for en Del bort fra 
Universitetet. Hans Foredrag og Øvelser synes
nærmest at have været afpassede til Uddannelse
i den praktiske Statstjeneste; saaledes angav
han at ville vejlede de studerende i Saadanne
Udarbejdelser, som forefaldt i Kollegierne, i det
han havde faaet Adgang til forskjellige Aktstykker
derfra. Samtidig med Universitets virksomheden falder
da ogsaa en mangesidig Deltagelse i det praktiske
Liv. Allerede i 1785 var E. blevet Sekretær
ved en kongelig Kommission til Undersøgelse af
Forholdene paa Island; med denne Opgave staar hans
fysikalske og topografiske Beskrivelse af Island
i Forbindelse, hvoraf Begyndelsen under Titelen
«Physikal. u. statist. Beschreibung von Island»
udkom i 1786, men som aldrig fuldendtes. I 1786
blev han Sekretær og Bogholder ved Kreditkassen,
1790 Medlem af dens Direktion, 1787 Medlem af
den islandske Handelskommission, kort efter af
andre Handelskommissioner. Disse og andre praktiske
Opgaver gjorde det snart umuligt for ham at fortsætte
Universitetsvirksomheden, og allerede 1789 fritoges
han for at holde Forelæsninger.

E., der var grebet
af de fysiokratisk-filanthropiske Ideer, som ere
et Særkjende for denne Tidsalder, blev nu sin
Velynder Bernstorffs ivrige Medarbejder i dennes
Virksomhed for at ophjælpe Bondestanden og særlig
for at afskaffe Livegenskabet i Hertugdømmerne. Hans
Pen stod til Raadighed for Bernstorff, og han udgav
flere Afhandlinger for at bearbejde den offentlige
Mening til Fordel for de nævnte Planer. Overhovedet
udfoldede E. igjennem hele sit Liv en mangesidig
Forfattervirksomhed, væsentlig i det tyske Sprog. 1785
udgav E., der var Frimurer, sin «Probierstein für
ächte Freimäurer»; han har udgivet Rejsebeskrivelser,
«Denkwürdigkeiten der französischen Revolution» (6
Bd. 1794-1804), forskjellige politiske Betragtninger,
en «Ræsonneret Plan til et Universitet i Norge» (et
Prisskrift, 1794), forskjellige juridiske Arbejder,
saaledes et af den preussiske Lovgivningskommission
prisbelønnet Arbejde: «Lehrbuch des Natur- u. allg.
Privatrechts u. gemeinen preussischen Rechts» (1797).
Hans Mindeskrift over Bernstorff
(«Denkwürdigkeiten aus dem Leben des Staatsministers
Grafen v. Bernstorff», 1800) bør ogsaa nævnes. 1800-1
udgav han «Memoiren über die danischen Finanzen»,
til Dels Gjengivelse af ældre Arbejder. Den Rolle,
han har spillet i Danmarks økonomiske Historie,
har dog vistnok væsentlig beroet paa, at han var vel
anskrevet hos den absolutistiske Regering og anvendte
sine omfattende Kundskaber og betydelige Arbejdskraft
i dens Tjeneste til Lovgivningsarbejde og Reformer
af forskjellig Art.
E. havde i Aaret 1790 ægtet Johanne Ernestine
Münter, Datter af Dr. theol. Balthasar M. Hun
døde allerede 1797, ikke 24 Aar gammel. Dette har
maaske været medvirkende til, at han samme Aar
gik som Legationsraad med det danske Gesandtskab
til Kongressen i Rastadt og under sit Ophold der
indtil 1799 foretog hyppige Udflugter i Schweits,
Sydtyskland og Elsass. Sine Rejseindtryk meddelte
han i en vidtløftig tysk Rejsebeskrivelse, der udkom
1801-9 i 8 Bind. Efter at være vendt tilbage til
Kjøbenhavn nedlagde han definitivt sit Professorat
og udnævntes 1800 til Deputeret i Finanskollegiet;
1801 blev han Deputeret i det tyske Kancelli og
1802 tillige Overprokurør for Hertugdømmerne og
Medlem af Overbankdirektionen. Efter Opfordring fra
den østerrigske Re gering rejste han 1805 til Wien
som Raadgiver med Hensyn til forskjellige paatænkte
Reformer; til Belønning for de Tjenester, han ydede,
udnævntes han 1806 til Rigsbaron. Efter i Aaret
1810 at være blevet Konferensraad, udnævntes han
1813 til Overpræsident i Kiel, men døde allerede
21. Nov. s. A.

E. blev anden Gang gift 1799 med Antoinette Frederikke
Bang (f. 1774 d. 1851), Datter af Konferensraad
O. L. Bang (I, 489).

H. K. Eggers, Gesch. des Geschlechtes Eggers I-II, 1879-87.
Zeitschr. der Gesellsch. f. Schleswig-Holst.-Lauenburg. Gesch. IX, 1879.
Allg. deutsche Biographie V.

H. Westergaard.



v. Eggers, Friedrich Ludwig, 1763-1812, juridisk
Embedsmand og Forfatter, var en Broder til
ovfr. nævnte og fødtes i Glückstadt 5. Juni 1763. Han
blev, efter at have tilendebragt sine juridiske
Studier, 1787 Avskultant ved Overretten paa Gottorp og
lønnedes fra 1791 for at bringe Orden i dens Arkiv. I
Forening med sin Kaldsfælle C. L. Brockdorff (s. III,
98 ff.), senere Kansler i Glückstadt og Præsident for
Overappellationsretten i Kiel, paabegyndte han
kort efter Udgivelsen af de sønderjyske Retskilder
(«Corpus statutorum Slesvicensium, od. Sammlung
der in dem Herzogthum Schleswig geltenden Land- und
Stadtrechte, nebst den flir diese Gegenden erlassenen
neueren Verfügungen, mit Anmerkungen begleitet», i
Kvart). De 2 første Bind udkom 1794-95; det 3., i
2 Afdelinger, af E. alene, 1798 og 1812. Fra
1797 af var E. Raad i Overretten, men vedblev til sin
Død at forestaa Arkivet. Død 26. Okt. 1812.
Han havde 3. Avg. 1802 ægtet Elisabeth Margarethe
Bruyn, f. Bruyn.

H. K. Eggers, Gesch. des Geschlechtes Eggers I, 136.

A. D. Jørgensen.



v. Eggers, Heinrich Franz Alexander Baron, f. 1844, Botaniker. 
Han er født 4. Dec. 1844 i Slesvig By, hvor
hans Fader, Friedrich Baron v. E., var Politimester;
Moderen var Anna Magdalene f. Evers. Gik i Odense
Latinskole 1858-62. Deltog som Officersaspirant
i Felttoget 1864 ved 8. Regiment og gik efter
Krigens Slutning til Østerrig, hvor han indtraadte
i et østerrigsk-mexikansk Korps af frivillige,
som hvervedes til at tjene i Mexiko under Kejser
Maximilian. I April 1865 ankom han til Mexiko, blev
fangen ved Oajaca i Okt. 1866 og berejste efter
sin Frigivelse den sydlige Del af Mexiko indtil
Slutningen af 1867. Om sit mexikanske Ophold har
han berettet i «Erindringer fra Mexiko» (1869) og i
«Fra alle Lande» 1867. Efter at han 1868 atter var
indtraadt i den danske Hær (som Sekondlieutenant),
gik han 1869 over til den dansk-vestindiske Hærstyrke;
1870 blev han Premierlieutenant og 1878 Kapitajn;
1885 fik han sin Afsked med Pension og har siden den
Tid privatiseret, dels i Vestindien (indtil 1887),
dels her i Danmark. Han blev gift 7. Juni 1873 med
Mathilde Camilla Stakemann, født paa St. Croix og
Datter af Etatsraad J. A. S.

Hans levende Interesse for Naturen, navnlig
Plantevæxten, har ført ham til at foretage en Mængde
Rejser i Vestindien og gjøre omfattende botaniske
Samlinger, som i høj Grad ere komne vor botaniske
Have til gode. Foruden sine mangeaarige Ophold
og botaniske Rejser paa de dansk-vestindiske Øer
har han botanisk undersøgt de fleste smaa og store
Antiller, nemlig Dominica 1880, Portorico 1881 og
1883, Tortola, St. Kitts, St. Domingo, Hayti og
Turks Island 1887, Hayti, Jamaica og Bahamaøerne
1888, Cuba 1889 og de sydligste Antiller (Tobago,
Trinidad, Grenada, St. Vincent og Barbados)
1889-90. Resultaterne af sine Rejser og Studier
har han meddelt dels i mere populære Skildringer i
«Tidsskrift f. popul. Fremstillinger af Naturvidsk.»
1878 og «Geografisk Tidsskrift» 1880, «Globus»,
«Naturwissenschaftliche Wochen-schrift» og «Naturen
og Mennesket» 1890, dels i videnskabelige botaniske
og geografiske Arbejder, navnlig i «Videnskabelige
Meddelelser fra den naturhist. Forening» 1877
(«St. Croix's Flora», «Rhizophora Mangle L.») og
1889, i «Bull. of the nat. mus. of the Smithsonian
instit.» 1879 («The flora of St. Croix and the
Virgin Islands»), i mindre biologiske Artikler i
«Botanisches Centralblatt» 1881 og i «Nature» 1887
og 1888; endelig i Petermanns «Mittheilungen» 1888
(«Reise in das Innere von St. Domingo»). Han har ogsaa
fremmet Botanikken ved Udgivelse af botaniske 
Samlinger («Flora Indiæ occidentalis exsiccata, Nr. 1-7383»;
«Segmenta lignorum Ind. occ.», o. 350 Spec.;
«Fructus et semina Ind. occ.», o. 500 Spec.). Om vore vestindiske Øers
materielle Forhold m. m. har han skrevet en Brochure
1879 («Danmark og dets vestindiske Besiddelser;
af H.»). En ny Planteslægt er af Hooker benævnt Eggersia.

Botan. Tidsskr. XII,  237.
H. K. Eggers, Gesch. des Geschlechtes Eggers I, 140 ff.

Eug. Warming.



v. Eggers, Heinrich Peter, 1751-1836,
geografisk-historisk Forfatter, var en Broder til
ovfr. nævnte Chr. U. D. v. E. og fødtes 29. Dec. 1751
i Segeberg. 1776 blev han Volontær i det tyske
Kancelli, hvor han 1779 blev Kancellisekretær og 1781
Kancellist i Expeditionskontoret. 1794 gik han over i
Postvæsenets Tjeneste, i hvis Direktion han indtraadte
1801; 1808 udnævntes han til Postmester ved det danske
Posthus i Hamborg og til Etatsraad. 1816 entledigedes
han. -- Ledet af den Tvivl, som P. Løvenørns og
C. T. Egedes mislykkede Togter til Grønlands
Østkyst (s. ovfr. S. 422) fremkaldte om den gamle
Østerbygds Beliggenhed paa Østkysten, og støttet
til Aaron Arctanders Beskrivelse af Nordboruinerne i
Julianehaabs Distrikt samt af et betydeligt Kjendskab
til Oldskrifterne søgte E. (muligvis hjulpen af
Thorkelin og O. Fabricius) med stort Skarpsind at
godtgjøre, at Østerbygden havde ligget, ikke paa
Østkysten, men paa den sydvestlige Side af Landet i
Julianehaabs Distrikt, ja, med A. Arctanders Kort som
Grundlag dristede han sig endogsaa til at paavise
Identiteten af den gamle og den nye Orografi af
Landet. E.s fortrinlige Afhandling, der var fremkaldt
ved en Prisopgave af Landhusholdningsselskabet,
prisbelønnedes af dette og tryktes i 4. Bd. af
Selskabets Skrifter 1794 («Prisskrift om Grønlands
Østerbygds sande Beliggenhed»). Det efterfølgende
Aarhundredes videnskabelige Granskning og stedlige

Undersøgelser have i alle Hovedtræk bekræftet og
godkjendt hans Opfattelse. -- E. var gift 1. (1796)
med Helene Cathrine f. Wulf (d. 1813), fra hvem han
skiltes, og 2. (1801) med Anne f. Eilert (d. 1841)
og døde i Kjøbenhavn 19. Marts 1836.

Erslew, Forf. Lex.
Grønlands hist. Mindesmærker III, 759.
H. K. Eggers, Gesch. des Geschlechtes Eggers I, 118 f.
Meddelelser om Grønland IX, 32 ff.

P. Lauridsen.



Egil, (Blod-), s. Ragnarsen.



Egilsson, Jón,  1548-o.1634, Præst, Annalforfatter,
fortjener at mindes som den, hvem det første
islandske Skrift efter 
Reformationen om Landets Historie skyldes. J. E.,
hvis Fader var Bonde, er født 14. Sept. 1548 paa
Gaarden Snorrastaðir i Árness Syssel i det sydlige
Island. 1571 afløste han Farfaderen som Præst paa
det nærliggende Hrepphólar og beholdt nu dette Kald
i mange Aar, indtil han resignerede og fik Ophold
paa Bispesædet Skalholt, hvor han udfyldte Tiden
med litterær Virksomhed. Den saakaldte «Hungrvaka»,
en Saga om de 5 første Skalholts-Biskopper, vakte
hos ham Lysten til at opskrive, hvad han vidste om
samtlige Biskopper i Skalholt ned til sin Tid. Det
udførte han i sine Bispeannaler («Biskupa-annálar»,
udg. i «Safn til sögu Íslands» I, 1856), der gaa
til 16. Aarhundredes Slutning og ere daterede
1605. Beretningen, der støtter sig til mundtlig
Tradition, vinder først med det 15. Aarhundrede nogen
større Fylde, men indeholder for den følgende Tids
Vedkommende -- særlig den bevægede Reformationstids --
meget af Interesse og har foruden historisk Vigtighed
ikke ringe kulturhistorisk Betydning.

Safn til sögu Íslands I, 15 ff.

Kr. Kaalund.



Egilsson, Sveinbjörn, 1791-1852, nordisk Filolog,
Skolemand, Søn af en velstaaende Bonde, fødtes
6. Marts 1791 paa Gaarden Innri-Njarðvík i Gullbringu
Syssel i det sydlige Island; Forældrene vare Egill
Sveinbjarnarson og Guðrún Oddsdatter. Da han
allerede tidlig havde mere Sans for Læsning end for
legemlig Virksomhed, sattes han i en Alder af 10
Aar i Huset hos Overdommer M. Stephensen, for at
denne kunde tage sig af hans videre Uddannelse;
og gjennem Privatundervisning -- uden at have
besøgt nogen offentlig Skole -- forberedtes han
nu til Universitetet, saa at han kunde dimitteres
1810. Krigsforholdene forhindrede ham dog fra at rejse
til Kjøbenhavn før 1814. Efter at være indskreven
ved Universitetet studerede han med Iver Theologi;
1819 blev han Cand. theol. Da netop samtidig en
Adjunktplads ved Islands lærde Skole (paa Bessastaðir)
var ledig, søgte han denne; han erholdt Pladsen og
afrejste endnu samme Aar til Island. Men de Maaneder,
der forløb mellem hans Embedsexamen og Afrejsen,
anvendte han til flittigt Studium af de nordiske
Oldskrifter, særlig til Afskrivning af flere af de
vigtigste Skindbøger, i det han tidlig havde følt
sig hendragen til Studiet af nordisk Filologi. Sine
Afskrifter forøgede han i de følgende Aar ved
Bidrag fra herværende Venner og Disciple. S. E.,
som 1822 ægtede Helga, en Datter af Overretsassessor
B. Grøndal, i hvilket Ægteskab en talrig Børneflok 
fødtes, havde i de første Aar Bolig paa selve
Skolegaarden, fra Aar 1835 derimod paa den nærliggende
Gaard Eyvindarstaðir, som han havde kjøbt. Han
var en overordentlig velvillig og ualmindelig
samvittighedsfuld Lærer; til Brug for Undervisningen
udarbejdede han, da passende Lærebøger savnedes, en
sammenhængende skriftlig Fremstilling, der forelæstes
for Disciplene, og til alt, hvad han læste over
i de gamle Sprog, havde han udarbejdet skriftlig
Oversættelse. Disse Oversættelser, af hvilke prosaiske
af Odysseen og Iliaden foreligge trykte (henholdsvis i
Skoleprogrammer 1829-40 og i hans efterladte Skrifters
1. Bind), fandt megen Paaskjønnelse, og S. E. vandt
ved dem og andre Arbejder, saaledes Partier af en
islandsk Bibeloversættelse, Ry som en ualmindelig
Stilist, fremragende ved rent Sprog og smagfuld
Behandling af Modersmaalet.

Da 1845 Skolens Flytning fra Bessastaðir til den
o. 1 1/2 Mil der fra liggende Kjøbstad Reykjavik var
besluttet, og da en ny Skoleplan samtidig skulde
gjennemføres, ønskede den hidtilværende Rektor
at trække sig tilbage, og S. E. fik da Anmodning
om at rejse ned til Danmark for at sætte sig ind
i Skoleforholdene her og eventuelt overtage det
ledige Rektorat. Saaledes kom han til at tilbringe
Vinteren 1845-46 i Kjøbenhavn. 1846 udnævntes
S. E. til Rektor ved Latinskolen i Reykjavik, hvilken
Stilling han indehavde de følgende 5 Aar, men for
hvilken hans Personlighed næppe fuldt ud har egnet
sig. I Begyndelsen af Aaret 1850 kom det endog til
beklagelige Skoleoptøjer, nærmest foranledigede ved
Tidens Frihedsrørelser, der bragte de unge til i nogle
administrative Foranstaltninger at se utaalelige
Indgreb i den personlige Frihed. Foranlediget
herved rejste S. E., da der tillige angaaende
Sagens Behandling herskede Meningsforskjel mellem
ham og Stiftsøvrigheden, paa ny til Kjøbenhavn;
han vendte vel tilbage og overtog Skolens Ledelse
endnu et Aar, men havde dog samtidig søgt sin Afsked,
som bevilgedes ham fra Sommeren 1851. Allerede næste
Aar døde han efter kun faa Dages Sygeleje i Reykjavik
17. Avg. 1852.

Skjønt stuelærd og af en utrættelig Flid og
Arbejdsomhed var S. E. ingenlunde blottet for Vid og
Lune; han besad tillige medfødte digteriske Anlæg
og, som anført, stor Færdighed i Modersmaalets
Behandling. Hans Digte, deriblandt ikke faa latinske,
findes samlede i de efter hans Død udgivne efterladte
Skrifter («Rit Svb. Egilssonar»). En poetisk
Oversættelse af Odysseen, i oldnordisk Versemaal,
udkom i Kjøbenhavn 1854.

Ulige størst Betydning har dog S. E. som nordisk 
Sprogforsker, særlig som Fortolker af Skjaldepoesien,
og i denne Henseende fremfor alt ved sin
banebrydende latinske Ordbog over det oldnordiske
poetiske Sprog («Lexicon poeticum antiqvæ lingvæ
septentrionalis», 1860), til hvilken alle hans øvrige
nordisk-filologiske Arbejder mere eller mindre danne
Forberedelsen; denne hans Virksomhed begunstigedes i
høj Grad ved hans Forbindelse med det kgl. nordiske
Oldskriftselskab, til hvilket han lige fra dets
Stiftelse 1825 var nøje knyttet. Allerede 1825-27
havde Oldskriftselskabet efter en af ham tagen
Afskrift ladet trykke 1-3. Bind af den «Fornmanna
sögur» benævnte Række historiske Kildeskrifter. I
det Samlingen afsluttende 12. Bind (1837) leverede
S. E. foruden kronologiske Oversigter og Glossar over
sjældnere Ord en Gjengivelse i prosaisk Ordfølge af
samtlige i 1-11. Bind forekommende Skjaldevers med
tilhørende Forklaringer. Samtidig med Udgivelsen
af «Fornmanna sögur» offentliggjordes i «Scripta
historica Islandorum» I-XII en tilsvarende latinsk
Oversættelse, der udelukkende skyldes S. E., som
ogsaa her fortolkede de talrige i disse Sagaer
(Kongesagaerne) indeholdte Vers; desuden indførte
han kronologiske og genealogiske Oversigter
m. v. Ogsaa til de af Oldskriftselskabet udgivne
Værker «Antiqvitates Americanæ» og «Antiquités
Russes» besørgede S. E. latinsk Oversættelse og
Vers fortolkning. I 8. Hæfte af de af det nordiske
Litteratursamfund udgivne Skrifter er hans Tolkning
(paa Dansk) af Versene i Gísla saga Súrssonar trykt;
desuden havde han udarbejdet lignende Fortolkninger
til Skjaldeversene i adskillige andre specielt
islandske Sagaer. Da den Arnamagnæanske Kommission
1848 og ff. Aar offentliggjorde sin vigtige Udgave af
Snorra Edda, var det ligeledes S. E., som leverede
latinsk Oversættelse og Versfortolkning. Paa Island
udgav han et Textaftryk af Snorra Edda med nogle
Tillæg samt i Skoleprogrammer forskjellige gamle
Digte.

Allerede 1824 ses S. E. at have syslet med sin Ordbog
over det poetiske Sprog, men først o. 20 Aar senere,
efter at den for den oldnordiske Litteratur livlig
interesserede Englænder R. Cleasby havde tilbudt at
støtte Foretagendet, og efter at Oldskriftselskabet
havde paataget sig Udgivelsen, nærmede Planen sig sin
Virkeliggjørelse. 1846 havde S. E. afleveret hele
Manuskriptet; men nu forestod en Revision begrundet
i dettes Jævnførelse med de efterhaanden fremkomne
Textudgaver, og først efter Forfatterens Død kunde
(1854) 1. Hæfte se Lyset. Trangen til en Fortolkning
og Belysning af den oldnordiske Skjaldedigtning maatte
allerede tidlig
gjøre sig gjældende. Det fra det prosaiske saa
afvigende Ordforraad, de mange og indviklede
Omskrivninger og billedlige Betegnelser, den overmaade
frie Ordstilling, saa at Ordene paa en forvirrende
Maade kastes omkring i Verset, alt dette krævede
en særlig Vejledning. I det 17. Aarhundrede, da
Interessen for Oldlitteraturen vaagnede, lagde dog
Mangelen paa Haandskriftsamlinger og Udgaver næsten
uoverstigelige Hindringer i Vejen, og selv i det
følgende Aarhundrede gave Forsøgene paa. Grund af
mangelfulde Udgaver og fejlfulde Haandskrifter kun
tarvelige Resultater. Først S. E. naaede ved at gaa
til selve Kilderne (de middelalderlige Skindbøger) og
ved Adgangen til paalidelige Udgaver sikre Resultater
og grundlagde en methodisk Forskning paa dette
Omraade, hvor der vel altid vil blive en vid Mark for
Konjekturer paa Grund af de mange allerede forholdsvis
tidlig i Middelalderen af Afskriverne misforstaaede og
fejl gjengivne Steder i Skjaldeversene, men hvor paa
den anden Side denne Digtnings faste og kunstfulde
metriske Bygning giver særlige Holdepunkter for
Rekonstruktionen, naar Principperne for denne ere
rigtig opfattede. Ved S. E.s Arbejde er Øjet aabnet
for de for Omskrivningerne gjældende Regler og den
rette Betydning af talrige poetiske Udtryk; han har
rettet mangfoldige falske Læsemaader, forklaret dunkle
Ord og helt igjennem lagt Stoffet til rette ved at
paavise de forskjellige Forklaringsmuligheder.

Erslew, Forf. Lex.
Þjoðtolfur II, 1850, Nr. 30 f.
Rit Sveinbjarnar Egilssonar I-II, Reykjavik 1855-56 (med Biografi).
S. Egilsson, Lex. poet. antiquæ linguæ septentr., 1860, præfatio.

Kr. Kaalund.



Egin, --1072, Biskop i Lund. Af de danske Lande østen
for Øresund, der en Tid lang havde hørt til Roskilde
Stift, oprettede Svend Estridsen efter Roskildebispen
Avocos (Aages) Død (o. 1060) 2 Bispedømmer. Til det
ene beskikkede han E. og anviste ham Sæde i Dalby,
medens Henrik, tidligere Biskop paa Orknøerne, fik det
andet med Lund som Stiftsstad. E., der ordineredes
i Bremen, var en videnskabelig dannet Mand med rene
Sæder. Han tog sig med Iver af Hedningernes Omvendelse
og vandt navnlig paa Bornholm og i Bleking mange for
den kristne Tro. Sammen med Biskop Vilhelm i Roskilde
modsatte han sig Kong Svends Giftermaal med Gunhild,
men var paa Grund af sine Fortrin dog højt anskreven
hos Kongen og forflyttedes ved den ovennævnte Biskop
Henriks Død til dennes Stift, i hvilket derefter hans
eget tidligere 
Stift indlemmedes. E. døde i Lund 19. Okt. 1072,
kort efter at være vendt tilbage fra en Rejse til Rom.

C. Weeke.



Ehbisch, Johan Frederik, 1668-1748, Billedhugger,
var uden Tvivl Søn af Mester Hans E., Dronning
Sophie Amalies Urtegaardsmand, og født i
Kjøbenhavn. Om hans Ungdom og Uddannelse i Kunsten
vides intet. Næsten lige fra det 18. Aarhundredes
Begyndelse arbejdede han for Kongen og var
omtr. fra 1719 kgl. Hofbilledhugger. Han arbejdede
dels i Egetræ, dels i Stuk, Bremersten og Bly,
dog ogsaa i Marmor og Alabast. E.s Værker vare
i vild Parykstil, men deres tekniske Udførelse
fortræffelig. Mange af dem ere gaaede til Grunde,
men en Del kan endnu paavises: Ritmester Levetzaus
prægtige Gravmæle af Marmor og Alabast i Tjele Kirke,
Alter og Prædikestol i Trinitatis Kirke i Kjøbenhavn,
Alter, Prædikestol, Kongestol, Døbefont i Fredensborg
Slotskirke o. a. Ogsaa det herlige Stukkaturloft i
Riddersalen paa Rosenborg er gjort af E., hans Svende
og Medarbejdere. Skjønt E. lige til sin Død havde
Kongens Arbejde, sad han dog bestandig i trange Kaar,
særlig efter at hans lille Hus var gaaet til Grunde
i Kjøbenhavns Brand 1728. Han døde 6. Maj 1748.

Meier, Fredensborg, passim.

F. J. Meier.



Ehlers (Elers), Carsten, 1741-1819, Landmaaler,
er født i Nykjøbing p. F. 2. April 1741 og er
Søn af Maler Hans E. og Jacobine f. Blischou. Ved
sin Ankomst til Kjøbenhavn blev han Amanuensis hos
Professor i Mathematik Hee, og 1768 blev han beskikket
som Landmaaler og ansat ved det af Rentekammeret
den Gang begyndte Opmaalingsarbejde. 1774 fik han
Bestalling som Landinspektør, blev 1778 ansat som
2. Landinspektør i Sjælland (Stiftslandinspektør),
1794 1. Landinspektør i Sjælland og blev 1804 udnævnt
til Overlandinspektør. I disse forskjellige Stillinger
blev det af Rentekammeret hyppig overdraget ham
at undersøge og bedømme de Klager, der navnlig i
Udskiftningstiden indkom til Regeringen. E. var
en i sit Fag meget fremragende Mand, der af en
samtidig skildres som «en Mand, bekjendt for den
ubrødeligste Retskaffenhed og for gode mathematiske
Kundskaber samt af gammel og grundfæstet Erfaring
i Opmaalings- og Udskiftningsarbejder», og han har
navnlig haft en væsentlig Indflydelse paa Udførelsen
af Matrikkelsarbejderne, i det han i 1805 blev Formand 
for den Kommission, der udarbejdede Planen,
hvorefter Arbejderne til den nye Matrikkel
bleve udførte, og i 1806 udnævntes til Medlem af
Kommissionen til at undersøge de efterhaanden
udførte Matrikkelsarbejder. 1810 blev han
Justitsraad og var fra 1782-1816 Medlem af
Landmaaler-Examinationskommissionen. Han døde
15. Marts 1819. E. havde 24. Jan. 1781 ægtet Concordia
Høserich, f. i Maribo 1753 og Datter af Landsdommer,
Justitsraad J. B. H. Hun døde 31. Maj 1815.

H. Crone.



Ehlers, Eduard Diderik, 1812-93, Polytekniker. 
Han er født 19. Okt. 1812 i Roskilde, hvor hans Fader,
Hedde Jantzen E., var Malermester; Moderen var Anna
f. Kruse. Efter at være bleven Student 1830 tog han
1835 polyteknisk Examen i anvendt Naturvidenskab
og blev endnu samme Aar Fuldmægtig ved Mønten i
Kjøbenhavn. Allerede den Gang havde han deltaget
i det praktiske Liv, bl. a. ved i 1834 at have
været Sekretær ved den Industriudstilling, som i
det nævnte Aar afholdtes paa Charlottenborg, og
i 1836 indtog han den samme Stilling ved dette
Aars Industriudstilling. Fra 1837-39 foretog
han med Understøttelse af Universitetet og den
Reiersenske Fond en Udenlandsrejse og blev efter
sin Hjemkomst 1840 Fabrikkontrollør i Altona, i
hvilken Stilling han forblev til 1846, i det han
samtidig af Regeringen blev benyttet til Indhentning
af forskjellige Oplysninger i Udlandet og fra 1843
var Medlem af Administrationen for Frederiksværks
Fabrik og Gods. 1846 blev han med Titelen
Justitsraad Kommitteret i General-Toldkammeret og
Kommercekollegiet, indtil det ophævedes i 1848. Fra
1849-58 var han Enebestyrer af Frederiksværk. 1851
konstitueredes han som Fabrikdirektør under
Indenrigsministeriet og førte som saadan Tilsyn med
Bestyrelsen af den kgl. Porcellænsfabrik. Samtidig var
han ogsaa virksom paa anden Maade. I Aaret 1851-52
var han saaledes Formand for Industriforeningen i
Kjøbenhavn samt Formand for den 1852 i en særlig
Bygning paa Christiansborg Slots Ridebane afholdte
Industriudstilling, han forestod væsentlig Danmarks
Deltagelse i Verdensudstillingen i Paris 1855,
og han var Formand for den store Kommission, som
gjorde Forslag til den forandrede Toldlov af 1863. Den
tekniske Erfaring, han saaledes i en Række skiftende
Stillinger havde høstet, kom endelig Kjøbenhavns
Kommune til gode, i det han efter den ved Loven af
1857 indførte nye Ordning af Bestyrelsen af Byens
Anliggender i Febr. 1858 blev teknisk Borgmester i
den, en Stilling, han bevarede til 
1885 eller i 27 Aar, og det i en Tid, der er et
vigtigt Vendepunkt i Byens Udvikling.

Da E. tiltraadte som Borgmester, var Kjøbenhavn
en endnu kun mindre By med o. 150000 Indbyggere,
d. v. s. kun halv saa stor som nu. Skjønt Portene
vare begyndte at falde (Nørreport nedreves 1856),
var Byen endnu helt omgiven af Volde og Grave, Gas
var lige bleven indført (den tændtes første Gang
4. Dec. 1857), og Vandværket, hvorpaa der havde
været arbejdet i nogle Aar, var endnu ikke traadt i
Virksomhed. Der var herefter meget at udrette, særlig
under de vældig voxende Befolkningsforhold, som toge
deres Begyndelse navnlig efter den ulykkelige Krig i
1864. Mærkes kan det saaledes, at Byens nu saa store
Kloaksystem blev paabegyndt i 1859, at Gammelholm blev
indtagen til Bebyggelse (den første Grund solgtes
her i 1861), at den første kjøbenhavnske Sporvej
aabnedes i 1863, at Udførelsen af en ny Havneplan
paabegyndtes 1865, at Fæstningsterrænet efter Lov
af 1867 i 1869 overdroges Kjøbenhavns Kommune til
Bebyggelse, at den ombyggede Knippelsbro aabnedes i
1869 osv. Kjøbenhavn udviklede sig efterhaanden til en
Verdensby, og dets tekniske Borgmester, der samtidig
var Formand for Bygningskommissionen og i de senere
Aar ogsaa Medlem af Havneraadet, havde Hænderne fulde,
men i ingen Henseende blev E. overvældet. I det han
stadig forstod at følge endog godt med, holdt han
klogt igjen over for al for ivrig Fremadstræben,
og selv den stærkeste Presseagitation rokkede ham
i saa Henseende ikke. Kjøbenhavn har sikkert været
godt tjent med hans sindige Styrelse af dets tekniske
Anliggender, selv om det muligvis maa siges, at den,
hvor det gjaldt blotte Skjønhedshensyn, har været
for nøgtern. Efter i 1872 at have været Kommissær for
Bedømmelsen ved den nordiske Udstilling i Kjøbenhavn
udnævntes han til Konferensraad (Etatsraad var han
bleven i 1852), 1882 fik han Kommandørkorset af
2. Grad, 1885 dets 1. Grad. Efter 1885 privatiserer
han i Kjøbenhavn. 3. Juni 1846 ægtede han Charlotte
Henriette Hvidt (f. 20. Sept. 1813 d. 8. Juni 1847),
Datter af Etatsraad L. N. H., og 24. Okt. 1861
indgik han 2. Ægteskab med Agnes Birgitte Arctander
(f. 29. Maj 1832), Datter af Præsten Th. M. A. A.
-- d. 27. Marts 1893.

Erslew, Forf. Lex. 
Stamtavler ov. Familierne Breder, Preus og Arctander. 
Illustr. Tid. XXVI, 317. ff. 
C. Nyrop, Industriforen. i Kbhvn.

C. Nyrop.



Ehlers, Jørgen, s. Elers.



Ehm, Henrik, --1670--, Kobbersmed. Han er Søn
af Kobbersmed Hans E. i Kjøbenhavn og Anne
Jochumsdatter. Faderen drev foruden sit Haandværk
en Kobbermølle ved Vedbæk, og Sønnen traadte i hans
Fodspor. 1656 fik han en Kobbermølle ved Kronborg,
der 1659 ombyttedes med Hamnlermøllen sammesteds,
som han dog kun havde til 1664. 1667 søgte han
forgjæves at faa Strandmøllen og siger ved denne
Lejlighed, at han kun havde en lille Kobbermølle
ved Vedbæk. Det er Faderens Mølle, som han i 1656 og
1657 havde tilprocederet sig Brugen af og 1662 blev
Ejer af. 1668 fik han Skjøde paa Brede og Fuglevad
Møller for det Arbejde, han havde leveret til det
kgl. Bibliothek i Kjøbenhavn og til en Bygning ved
Frederiksborg Slot. 1672 forpagtede han endelig
Nymølle. Han sad herefter i en stor Bedrift, og
ved forskjellige Kongebud (1666 og 1684) stilles
han foran de øvrige Kobbersmedde i Kjøbenhavn;
de Kobbersmeddesvende, der kom til denne By, skulde
først melde sig hos ham som den, der havde Kongens
Arbejde. Han leverede Tækkekobber, tækkede Tage,
lavede Sprøjter m. m. og havde en Smedje i Lyngby,
ved hvilken han 1670 fik Lov til at holde Kro. Han
var tilmed stor Grundejer i Kjøbenhavn og kunde under
Svenskekrigen 1659 forstrække Kongen med Penge til
Kjøbenhavns Garnison og holde en Kaper i Søen. 1682
blev han Assessor i Kommercekollegiet. Til Oplysning
om ham kan det endnu nævnes, at han er Deltager i en
Række Retstrætter. 1656 og 1657 procederer han sammen
med sine Søskende med sin Moder og hendes anden Mand,
Dr. Jacob Svabe; 1662 faar han Ret til at arrestere
Dr. Svabe, hvis han vil rejse bort; 1696 procederer
han med sin Søn, Landsdommer i Sjælland, Justitsraad
Hans E. om dennes Mødrenearv, og 1700-1 trættes han
med Dr. Chr. W. Hacqvart, hvem han forgjæves søger
til at betale sig 600 Rdl. som betinget Honorar for
at have lært ham «en ret Forvandling af Sølv til
Guld». E. synes altsaa paa sine gamle Dage at være
bleven Alkymist.

Werlauff, Antegn, t. Holbergs Lystspil.

C. Nyrop.



v. Ehrencron, Frederik Adolph Hansen, --1711,
administrativ og diplomatisk Embedsmand. I det
17de Aarhundrede sammenkjøbte to Mænd, Fader og
Søn, begge af Navnet Claus Hansen, to Hovedgaarde i
Strukstrup Herred (ved Byen Slesvig), Grumbygaard og
Bølskovby. Den yngre Claus Hansen var Herredsfoged og
gift med Dr. Marcus v. Schmiedens Datter Anna. Disses 
Søn igjen var Fr. A. H., der efter fuldførte
Universitetsstudier 1672-74 i Rostock, Kiel og
Jena blev af den svenske Regering ansat som «Raad»
i Greifswald. Her fra overgik han til dansk Tjeneste
og ansattes 1688 i samme Stilling ved Kancelliet
i Glückstadt. Allerede 1689 havde hans Patron,
Gehejmeraad Ehrenschild, udset ham til Minister
for Danmark i London; men den allerede udfærdigede
Udnævnelse blev kasseret, efter Sigende paa Grund af
et hidsigt Sammenstød mellem H. og Gyldenløve. 1691,
da H.s tidligere overordnede i svensk Tjeneste,
Generalgouvernør, Feltmarskal Grev Niels Bjelke, under
et Besøg i Hamborg havde gjort ham nogle fortrolige
Meddelelser, sendtes H; til Stockholm for fremdeles at
vedligeholde Bjelkes Iver for et fast Forbund mellem
Danmark og Sverige, med det Maal navnlig at hævde de
nevtrales frie Handel. Allerede i Avg. s. A. forlod
han igjen Sverige og begav sig hjem til Glückstadt
uden dog at slippe Forbindelsen med Bjelke. 1696
tilforordnedes han i Hugo Lentes Forfald Ehrenschild
og de andre danske Underhandlere ved Kongressen i
Pinneberg. Her maa H. være kommet i venskabeligt
Forhold til den gottorpske Kansler Pincier, da
denne gjorde ham et fristende Tilbud om at træde
i Hertugens Tjeneste som Vicekansler. Lejligheden
benyttedes til i Kjøbenhavn at trænge paa Betaling
af de Udlæg, H. havde gjort i Kongens Tjeneste, og
medens han forhandlede herom med Plessen, begjærede
han sin Afsked, med mindre der bevilgedes ham Rang
som Etatsraad o. a. m. Hans Fordringer bevilgedes
ham vist saa meget villigere, som han ikke viste
sig alt for nøjeregnende i Pengespørgsmaalene,
og Ansøgningen toges da tilbage. I Okt. 1697 havde
H. et hemmeligt Møde med N. Bjelke, der viste
sig i høj Grad velsindet og ytrede stor Deltagelse
bl. a. for Planen om at formæle den danske Prinsesse
Sophie Hedevig med den 5 Aar yngre Kong Carl
XII. Endnu i samme Aar beordredes H. til Stockholm
i denne Anledning; men da han her traf Bjelke, var
dennes Stjærne blegnet for snart at forsvinde i en
Højforræderiproces. H. fandt derimod Lejlighed til
at træde i Forhold til den unge Hertug af Gottorp,
Carl XII's Svoger, gjennem sin Bekjendt fra forrige
Tider, Kansler Pincier. Med Hertugens Billigelse
aabnede de to Diplomater altsaa Forhandlinger om en
Udsoning mellem Danmark og Gottorp, medens Kongressen
i Pinneberg endnu var samlet med samme Formaal. Under
Tilsyn af vor daværende Gesandt i Stockholm, Jens
Juel, gik Forhandlingerne i Stockholm imidlertid
hurtigere fra Haanden, indtil de strandede paa
Hertugens Fordring paa lige Ret med Kongen i at
slutte Alliancer, hverve Tropper, bygge Skanser
o. dsl. Skjønt man derefter paa dansk Side betragtede
hele Forhandlingen som blot Spilfægteri, var H. dog
saa godt anskreven hjemme, at man i Juli 1698 vel
hjemkaldte ham fra Stockholm, men samtidig bestemte
ham til Envoyé i Spanien.

Inden sin Afrejse nobiliteredes han 23. Sept. 1698
med Navnet Ehrencron, og ligesom han i sit antagne
Navn synes at ville minde om sit Klientel over for
Ehrenschild, saaledes har han ogsaa i sit Vaaben ladet
anbringe et hvidt Kors i rødt Felt som en formentlig
Erkjendtlighed mod det Land, hvortil han dog vistnok
knyttedes mere af Interesse end af Sympathi. Først
i Marts 1699 naaede han Madrid, hvor hans Virksomhed
næppe efterlod sig mærkeligere Spor, end at han der
væsentlig forøgede det store Bibliothek, som hans
Samlerlyst forenet med hans videnskabelige Interesse
(specielt for Tidens Modevidenskaber, Numismatik og
Naturhistorie) efterhaanden bragte til Veje. Inden
han i Febr. 1702 kaldtes tilbage fra sin diplomatiske
Post for at gjenindtage sin Stilling ved Kancelliet i
Glückstadt, mistede han ved Døden sin første Hustru,
en Datter af Dr. Gottfried Walter. De synes at være
blevne gifte i Aaret 1683, og hun efterlod ham en
Søn.

I Meldorf fandt den sørgende Enkemand sig en ny Hustru
(3. Dec. 1704) i Enken Cathr. Beata Boye (d. 1742),
Datter af Major Boye Peter B. og Anna Cathr. Held
og forhen gift 1. med Landskriver Stephan Klotz i
Meldorf og 2. med Justitsraad Chr. Gude, Landfoged
i Sydditmarsken. 19. (eller maaske 9.) Marts 1711
døde E. i Glückstadt og efterlod sig foruden Enke
og den førnævnte Søn ogsaa en Datter af det andet
Ægteskab. Hans Bibliothek udbødes til Salgs i
Hamborg, og en Katalog, der udkom 1717 i Kvart,
opfører o. 11000 trykte Bøger og 226 Manuskripter,
men Arvingerne afhændede det hele til en hollandsk
Boghandler, der 1718 udgav en ny Fortegnelse
derover. En Avktion i Haag splittede hele Herligheden,
uden at Danmark vides at have faaet direkte Andel
deri. Hans Vaaben lagdes i Graven med Sønnesønnen
1779, og hans adelige Navn gik til Grunde, da dennes
Enke blev myrdet 1801 i sin Seng ved et røverisk
Overfald.

Moller, Cimbria lit. I,  234.

Fr. Krarup.



v. Ehrenschild, Conrad Biermann, 1629-98, Statsmand.
I Avg. 1629 fødte Præsten Martin Biermanns Hustru, Barbara 
Stocker, ham Sønnen Conrad i Elmedingen, 1 Mil fra
Basel. Med Forældrene fulgte Drengen til Faderens
nye Kald, Badenweiler, ligeledes i Markgrevskabet
Baden-Durlach. Sin Skoledannelse afsluttede han 18
Aar gammel i Strasburg. Familien var fattig, saa at
C. B. som ungt Menneske selv maatte søge sig Udveje
til at skabe sin Lykke. 1654 kom han da i Tjeneste hos
den franske Diplomat Ch. d'Avaugour, der var udsendt
for at forlige Sverige og Polen. Tillige med sin
Herre fulgtes han med Carl Gustav, traf sammen med den
polske Konge, var Øjenvidne til Slaget ved Warschau
og overgik ved Gesandtens Død i Tjeneste hos dennes
Efterfølger, Hugo Terlon. Denne fik Interesse for sin
underordnede og skaffede ham Udnævnelse til Sekretær
ved Gesandtskabet. Med Terlon kom han 1658 til
Kjøbenhavn, blev bekjendt med Joachim Gersdorf, der
opfordrede ham til at gaa i dansk Tjeneste, og blev
forlovet med Anna Knopf, eneste Datter af Tolddirektør
Daniel K. i Norge. Skjønt han 1660 beskikkedes af
Ludvig XIV til at bestyre Forretningerne i Sverige
under Gesandtens Fraværelse, skaffede Terlon ham
dog Tilladelse til at træde tilbage, og 1. Jan. 1661
aflagde han sin Ed til Frederik III. 3. Marts 1661
stod hans Bryllup; men Ægteskabet varede kun til
25. Juli 1669, da Hustruen døde.

Det ham betroede Embede var Sekretariatet i
tyske Kancelli, men han blev desuden hurtig en
særlig betroet og alsidig Funktionær. 1663 fik han
Bestalling som Legationssekretær for at følge Hannibal
Sehested til Frankrig. Under Forhandlingerne med de
engelske i Kjøbenhavn i Sept. 1665 om Overfaldet
i Bergen mødte han frem som «Kongens Sekretær»
og tvang Englænderne til at tage Beskyldninger mod
Claus Ahlefeldt tilbage. I Forviklingerne om den
oldenborgske Arv tager han ligeledes Del og gjør i
den Anledning Rejser til Hamborg og Berlin. Ogsaa i
mange andre Forbindelser forekommer hans Navn under
Frederik III, der 1666 udnævnte ham til Kancelliraad
og fra Begyndelsen af 1669 lod ham deltage som yngste
Medlem i Statskollegiet. Han stod paa den Tid i sin
blomstrende Alder, og en Beskrivelse af ham, som han
var i hine Dage, omtaler hans livfulde Personlighed,
smukke Ydre og velbyggede Legeme.

Tronskiftet 1670 bragte B. Udnævnelse til Sekretær i
Konseillet for udenrigske Sager og Kammersekretær i
tyske Kancelli. Om Publikums Tro paa hans Indflydelse
foreligger der en Række Vidnesbyrd fra denne Tid og
langt senere i uhyggelig aabenhjærtige Tilbud til
ham om større og mindre Gaver fra Supplikanter i de
Tilfælde, at deres Andragender bevilgedes. At han har
opbevaret slige Breve mellem sine andre Papirer, viser
noksom, at han næppe selv har følt sig nedværdiget
ved slige Tilbud. Og at de fortsættes længe efter
Griffenfelds Fald, og at lignende Forhold ogsaa kunne
godtgjøres for mangfoldige andre af Tidens Stormænd
hjemme og ude, antyder en anden Opfattelse hos Datiden
af det sarte Æresbegreb end den, som Nutiden heldigvis
hylder.

Hans Virksomhed under Griffenfelds Ledelse er den
samme som forhen; men han har forstaaet den Kunst
at underordne sig, saa at vi kun tilfældigvis faa
at vide, at det er ham, der har udpeget Christopher
Sehested til at rejse til Polen i Anledning af Prins
Jørgens Tronkandidatur. Til Griffenfelds Person ses
B. fuldstændig at have sluttet sig. Ikke blot strømmer
et Brev fra ham 2 Dage efter Forliget i Rensborg
over af Beundring for Storkanslerens Klogskab og
Behændighed; men den halvgamle Enkemand søger sig
en ny Forbindelse blandt sin foresattes nærmeste
ved at forlove sig med Meiercrones Svigerinde. Men
da nu Griffenfeld frister sit dybe Fald, hæver
B. sin Forlovelse og fremlægger paa Embeds Vegne det
Vidnesbyrd om den faldnes Underhaandsforbindelser med
Rigets Fjende, som formentlig er Processens fældende
Moment.

Baade i disse Aar og det følgende er B. knyttet til
Hovedkvarteret og ledsager Kongen baade i Tyskland
og i Skaane. Han fungerer herved som en Slags
Kabinetssekretær og fortrolig Raadgiver, til hvem
endog Storkansleren, Fr. Ahlefeldt, henvender sig mere
som til en Kollega end som til en underordnet. I hans
Papirer findes bl. a. ogsaa Udkast til den Taksigelse,
Kongen sendte Niels Juel for Sejren under Møen,
og hans Betænkning indhentes i Spørgsmaalet, om
man tør vove et Angreb efter Slaget ved Landskrone
eller ej. 1677 udnævntes han til Etatsraad, og 1679
afsluttede han med Greven af Aldenburg og Jens Juel
paa dansk Side Freden i Lund. 24. Okt. 1681 optoges
B. i Adelstanden (fornyet 30. Maj 1693) med Navnet
Ehrenschild, og i Begyndelsen af 1682 blev han optaget
i Gehejmekonseillet. Det følgende Aar gaar han som
særlig Afsending til Lüneburg og Berlin for at prøve
Stemningen under Øjeblikkets spændte Stilling, da
paa den ene Side Tyrkernes Angreb og paa den anden
Frankrigs Overgreb beslaglagde Opmærksomheden. 1684
slutter Danmark sig til Alliancen i Køln, der udgjorde
det fransksindede Parti i Tyskland, man inddrager
Slesvigs hertugelige Del, ruster Hæren og forhandler
med sine Venner om en fælles Udplyndring af
Sverige. 5. Maj s. A. udnævntes E. til Ridder af
Danebrog; men Triumfens Tid var langtfra ikke for
Haanden. Medens E. tillige med Brandt o. a. vedblive
at repræsentere det franske Parti i Kjøbenhavn og
af Modpartiet, Chr. Sigfr. Plessen og hans Venner,
stemples som «Kabalen», voxer dette i Tal og
Betydning. Men ogsaa udad stige Vanskelighederne, i
det man til Løn for det for saa vidt værdiløse franske
Venskab mistænkes af Frankrigs Modstandere. Derfor
finde Hertugen af Gottorps Protester villige Øren,
og i Efteraaret 1687 samles Kongressen i Altona
for at skaffe det gottorpske Spørgsmaal ud af
Verden. Paa dansk Side fremlægge E. og Breitenau
først Fordring paa Slesvig, i hvert Fald mod
Erstatning i Oldenborg. Men Modfordringen, Hertugens
Gjenindsættelse, faar alle andre Stemmer for sig. I
Okt. 1688 var E. naaet til den Anskuelse, at der ikke
var andet at gjøre end at trække Tiden ud for at se,
om Vilhelm III's Expedition til England vilde lykkes
eller ej. Men da dennes heldige Udfald snart var
en given Ting, da Kurfyrst Frederik Vilhelm døde,
da Sveriges Interesse for Gottorp truede med at slaa
ud i Krigslue og Lyneborgs for Hamborg ligeledes, og
da der endelig bliver Tale om en engelsk-hollandsk
Hjælpeflaade til Sverige, da afsluttes Kongressen
ved Midsommertid 1689 med en fuldstændig Sejer for
Hertugen.

Imidlertid var E. bleven en gammel Mand, ikke
saa meget for Aarenes Skyld som paa Grund af stor
Legemssvaghed. Gigt, Podagra og Sten nævnes som de
Plager, for hvilke han mente at finde bedre Lægedom
i Hamborgs mere tørre end i Kjøbenhavns fugtigere
Luft. Det langvarige Ophold der under Altonakongressen
blev efterfulgt af et andet i den efterfølgende Vinter
for at formaa Hertugen til at afskedige sine fremmede
Tropper, og det næste Aar (1690) kom E. igjen til
Hamborg for at blive der sin Livstid ud. Svigersønnen
Thomas Balthazar Jessen havde som Oversekretær i
tyske Kancelli Styrelsen af Udenrigsforretningerne og
ledede dem efterhaanden over i den ændrede Retning,
som Plessens stigende Anseelse antyder; men han
raadfører sig stadig med den værkbrudne gamle i
Hamborg. For denne selv laa der desuden et stort
Arbejdsfelt aabent i Hamborg, hvor lyssky Diplomater
som du Gros og uklare Reformatorer som Niels Bjelke
opsøgte ham. Navnlig gjorde Forholdet til Gottorp
Fordring paa den fuldeste Agtpaagivenhed, som ogsaa
skjænkedes det af E., der allerede fra 4. Avg. 1683
tillige beklædte det indbringende Landdrosti i
Pinneberg. Da Hertug Frederik IV 1694 efterfølger
sin Fader, bryder den slet dæmpede Ild ud med ny
Kraft. Det gamle Middel forsøges endnu en Gang, i
det begge Parter samles til en Kongres i Pinneberg
1697 under Kejserens, Sachsens og Brandenborgs
Mægling. Som Ordfører for de danske fremlægger E. her
Sagen med indgaaende Detailkjendskab og fastholder
Unionens bindende Be tydning. Atter lyde Klager over,
at han forhaler Forhandlingen, da Døden indhenter
ham 24. April 1698. Liget førtes til Kjøbenhavn og
jordfæstedes hos hans afdøde Hustru i Petri Kirke.

Et saa notabelt Dødsfald fremkaldte selvfølgelig en
rig Begravelseslitteratur. Et enkelt af Bidragene,
den saakaldte «Abdankungsrede», har forstaaet at
skildre den bortgangnes Fortjenester og de efterladtes
Sorg i smukke og varme Udtryk ved navnlig at fremhæve
Foreningen i den afdødes Person af ydre Storhed og dyb
kristelig Ydmyghed, af Højhedens Glans og hjærtelig
Ligegyldighed for Hoflivets Prunk. Alle mødes de i
den Tanke, at en stor Mand var gaaet bort, men at et
stort Navn vilde leve efter ham. Og dog have de alle
for saa vidt faaet Uret, at E. i mange Tider har været
glemt af det Folk, for hvilket han virkede. Omtaltes
han, skete det sjælden uden med Paaberaabelse af
den Skildring, Molesworth gav af ham i sin Bog om
Danmark. Her fandt man da afmalet en ganske vist snu
og dygtig Person, men en Mand, der agtede Sofisteri
højere end Sandhed, en Statsmand, der forhandlede
paa den Maade, at Diplomaterne kaldte ham «Pater
difficiiltatum», en Mand, der foregav svagt Helbred
for i Hamborg at belure Tyskland og lede Smughandelen
paa Frankrig, en Mand med et plettet Skjold med Hensyn
til Redelighed og en Undersaat, der mistvivlede om
sin Slægts Fremtid her i Landet og anbragte sine
Penge i udenlandske Banker og ikke i Jordegods. De
sidste Beskyldninger har E. selv ladet tilbagevise og
visselig med fuldeste Føje, da alle hans Børn netop
vare gifte og bosatte her i Landet, og han selv var
Ejer af Godserne Enggaard i Fyn, Buskerud i Norge
og Teichhof i Oldenborg. Den her givne Fremstilling
har mindst af alt lagt Dølgsmaal paa E.s menneskelige
Skrøbeligheder; men allermindst kan den anerkjende
den Forfatter for en kompetent Dommer over E.s
diplomatiske Mangler, der som Molesworth selv havde
været hans Modstander og ikke havde plukket Lavrbær
i Kampen. For Efterslægten er der hellere Grund til
at takke den Mand i hans Grav, der maaske oprindelig
kom her ind kun som en Lykkeridder, men som med godt
og trofast Arbejde vederlagde
den Tillid, der vistes ham. Som næppe mange af de
Landsmænd, vi ved den Tid kjende, kunde have gjort,
udfyldte denne fremmede en Plads, der var som skabt
for en Discipel af Mazarins Diplomati. For dette
var det evropæiske Ligevægtssystem ligesom for Jan
de Witt og for de fremmelige i hans Samtid blevet
et politisk Postulat, der krævede Hensyn og vakte
nye Ideer. Man har et Vidnesbyrd herom i det Utal af
Traktater, der lægge Beslag paa Datidens diplomatiske
Arbejdsevne og skulde tjene til at afbalancere de
enkelte Magters Indflydelse. Paa den Maade opstaa og
forsvinde for det fælles Vels Skyld Kombinationer og
Modkombinationer, som det gjælder om at benytte sig af
til eget højst mulige bedste. At Udbyttet i Danmarks
egentlige Livssag ikke svarede til Forhaabningerne,
har det foregaaende tilstrækkelig oplyst; men som
Tilstanden var efter den Bankerot, som Danmark havde
spillet ved Svenskekrigene 1657-60, kunde andet næppe
ventes. Det gjaldt vistnok kun om at holde Sagen hen i
Forventning om lysere Tider og imidlertid holde Saaret
aabent og Haabet levende. Det er dette, E. har gjort,
og i sin ensomme Vagt paa sin fremskudte Post har han
hævdet Stillingen og lagt Grunden til den Bygning,
som først en lykkeligere Eftertid skulde paasætte
Kransen. Og samtidig dermed har han selv forstaaet,
og lært sine Efterfølgere at forstaa, den Kunst til
sit Lands Fordel at udnytte den almindelige Politiks
skiftende Faser. Paa et Tidspunkt, da Landets fra
gammel Tid kjendte Hjælpekilder, dets Agerbrug og
Kvægavl, laa hen i uhjælpelig Nød, opblomstrede der
under en snild Benyttelse af Alliancer og Traktater
en Handel og en Skibsfart, der bringe Landet med
Anstand over Krisen ved at skabe lønnende Virksomhed
for Kapital og Dygtighed.

En bestemt Ting berøver ham imidlertid Muligheden for
at blive en national Storhed i Nutidens Opfattelse
af Ordet, og dette er, ikke hans fremmede Byrd,
men hans aabenbare Ligegyldighed for sit antagne
Hjemlands Nationalitet og Sprog. Da hans Sønnesøn,
daværende Legationssekretær i Stockholm Frederik
E., 1739 under Kong Christian VI søger om at blive
Amtmand paa Bornholm, lader Kongen ham vide, at
hans Ansøgning ikke kan bevilges, da han næppe er
det danske Sprog mægtig; men naar det 3. Led af
en Godsejer- og Embedsmandsfamilie maa finde sig i
en saadan Afvisning, kan man rolig slutte, at det
første Led har været mildest talt ligegyldigt i den
omhandlede Retning.

E. blev ikke senere gift og efterlod sig altsaa ingen Enke,
men derimod 3 Børn, nemlig Døtrene Elisabeth (f. 1664
d. 1729), gift 1680 med den førnævnte T. B. Jessen,
og Anna Maria (f. 1667 d. 1723), gift 1684 med
Etatsraad Hans Bøfcke til Førslev, og endelig Sønnen
Martin Conrad Biermann v. E., f. o. 1662, d. 1715 som
Etatsraad og Overceremonimester. Trods sin høje Rang
rager han ikke op over Tidens Gjennemsnit, skjønt
Faderen tidlig viste Omhu for hans Opdragelse og lod
ham længe rejse udenlands med Storkansleren Frederik
Ahlefeldts Sønner under Ledelse af C. R. Müller,
sikkert den samme, der siden blev bekjendt som
Fynboernes «tyske» Biskop. 1685 ægtede han Anna
Margr. v. Støcken, Datter af Rentemesteren og Søster
til Peter Brandts Hustru, og med deres 3 Sønner og
i Datter uddøde Slægten.

Lugubria monumenta Conradi ab Ehrenschild.
Personalhist. Tidsskr. 2. R. III, 276.
Molesworth, The state of Denmark, Kap. XI, og Modskrift (Vertheidigung).
Becker, Saml. t. Frederik III's Hist. II, 437.

Fr. Krarup.



Ehrensvärd, s. Gyllembourg.



Eibe, Niels Julius, 1803-82, sproglig Forfatter,
fødtes 15. April 1803 i Vevlinge, hvor hans
Fader, Rasm. Andr. E. (d. 1808), den Gang var
resid. Kapellan; hans Moder var Birthe Sophie
f. Kehlet. 1830 blev han Lieutenant ved Kongens
Regiment, men tog 1832 sin Afsked; sysselsatte sig
derpaa som Lærer i Sprog og med forskjellige sproglige
Arbejder. 1848 blev han karakt. Premierlieutenant og
konst. Kancellist under Krigsministeriet; fik 1850
kgl. Udnævnelse og 1851 Kapitajns Karakter; blev i
Dec. s. A. Adjudant hos den kommanderende General
for det holsten-lauenborgske Forbundskontingent,
Generallieutenant F. L. Bardenfleth; indtraadte
derefter atter som Kancellist, fra hvilket Embede han
afskedigedes ved den almindelige Reduktion efter den
anden Krig. Sit Otium anvendte han paa Udarbejdelsen
af Hjælpemidler («Kursus paa 100 Timer») i Fransk,
Tysk og Engelsk, der ere blevne meget brugte og flere
Gange oplagte. Han døde 10. Okt. 1882. 2. Sept. 1832
havde han ægtet Caroline Julie Antonie Lund.

Erslew, Forf. Lex.

Vilh. Themsen.



v. Eiben, s. v. Eyben.



Eibeschütz, Simon Aron, 1786-1856, Handelsmand,
Legatstifter, er født i Kjøbenhavn 14. Nov. 1786 som
Søn af Handelsmand Aron E. (d. 20. Nov. 1812) og Serie
f. Levy (d. 10. April 1820). Aron E. var kommet til
Kjøbenhavn fra Altona, men 
Slægten hører hjemme i Østerrig og afleder
sit Familienavn af Byen Eibenschitz i
Mähren. S. A. E. ernærede sig i sin Ungdom som
Kommissionær og lagde i de bevægede Finansaar i
Aarhundredets 2. Decennium ved dristige og kloge
Spekulationer Grunden til en Formue, som han
derefter ved Flid og Sparsommelighed forøgede
saaledes, at han ved sin Død efterlod sig over
1200000 Kr. Sin Formue brugte han i Velgjørenhedens
Tjeneste. Han havde 11. Febr. 1815 ægtet Rose Wallich
(f. 23. Febr. 1796), en Datter af Grosserer Heyman
Amsel W. (d. 20. Febr. 1823) og Judithe f. Cohn (d.
9. Juli 1855), og udfoldede i Forening med sin Hustru
en stor Godgjørenhed saa vel mod Privatpersoner af
forskjellig Trosbekjendelse som mod det mosaiske
Trossamfund, hvilket E. tilhørte. Saaledes oprettede
han 28. Jan. (Kongens Fødselsdag) 1834 en Fribolig
i Kjøbenhavn for 13-14 fattige Familier og Enker
inden for nævnte Trossamfund. Efter helt at have
trukket sig tilbage fra Forretningslivet stiftede E.,
som ikke havde nogen Livsarving, ved Ægtefællernes
Testamente af 20. Juni 1853 «S. A. E.s Legat», til
hvilket den største Del af Formuen blev henlagt,
og samtidig «R. E. f. Wallichs Legat», til hvilket
den Del af Formuen, som efter S. A. E.s Død
skulde tilfalde Enken, blev testeret. Renterne af
disse Legater tilfalde for en mindre Del bestemte
Familiemedlemmer, for den største Del derimod en
Mængde forskjellige velgjørende Øjemed, saa vel
inden for Trossamfundet, til Dels atter med speciel
Fortrinsret for Familien, som inden for Kjøbenhavns
Kommune i Almindelighed. Ogsaa kunstneriske og
videnskabelige Formaal ere betænkte. Efterhaanden
som de personlige Legatnydere uddø, tilfalde
Renterne en Reservefond, af hvilken der atter
fra Tid til anden kan oprettes Reservelegater
til bedste for Trossamfundet og Kommunen. Et
saadant oprettedes allerede 7. Nov. 1878. E.,
der 1854 havde faaet Titel af Justitsraad,
døde 25. Nov. 1856, hans Enke 16. Marts 1870.

D. Simonsen.



Eide, Frederik Carl, 1815-82, Forstmand, blev født
i Kristiania 2. Marts 1815; hans egentlige Fader
siges at være Prins Christian, den senere Christian
VIII. 1827 kom E. til Danmark; han blev oplært
i Skovbrugets Praxis af sin senere Svigerfader,
Forstinspektør G. Sarauw i Sorø, og bestod 1836
F'orstexamen. Aaret efter blev han naturaliseret og
fik Bestalling som Landmaaler. Efter en Studierejse i
Tyskland og Bøhmen blev E. i 1842 ansat som Skovrider
ved Sorø Akademi, 1847 blev han 
Forstinspektør sammesteds, 1860 Overførster
for 2. Overførsterinspektion, 1865 tillige
Overinspektør for Sorø Akademis Skove. 1840 blev
han Jagtjunker, 1847 Jægermester, 1857 Forstmester,
1862 Hofjægermester, 1867 Kammerherre. 1875 fik han
Kommandørkorset, 1. Avg. 1882, samme Dag, som han
fratraadte sin Overførsterstilling, blev han Kommandør
af 1. Grad; Dagen efter døde han i Kjøbenhavn. --
Han var Medlem af flere forstlige Kommissioner,
bl. a. 1863-69 af Forst-Examinationskommissionen;
1857 udgav han: «Om skadelige Forstinsekter, der kunne
blive farlige for danske Naaleskove». -- E. ægtede
1842 Christine Elisabeth Sarauw, som døde 1860. Af
hans efterladte Formue bleve 75000 Kr. anvendte
til et «Legat til Fordel for Enker efter Skovridere
og underordnede Skovbetjente samt til Skovbrugets
Fremme».

A. Oppermann.



Eickhoff, Johan Gottfried August, 1809-75, Maskinfabrikant, 
er født 4. Marts 1809 i Wittenföhrde i Meklenborg-Schwerin, 
men Faderen, der var Landmand, flyttede snart efter til Lauenborg,
og Sønnen kom i Smeddelære i Mölln. Efter 4 haarde
Læreaar blev han Svend 1828, tog nu Ranselen paa
Ryggen, og 1829 kom han til Kjøbenhavn, hvor han fik
Arbejde hos forskjellige Mekanikere, ikke at tale
om, at han i 3 Aar arbejdede paa Frederiksværk. Hos
Klejnsmed J. H. Hüttemeier var han i 1836 med til
at bygge den første Hurtigpresse, der blev bygget
her i Landet -- den første Hurtigpresse var kommen
her til allerede i 1825 («Adresseavisens» Trykkeri)
--, og dette Arbejde fik Betydning for hans Liv. Da
han i April 1848 fik Bevilling til i Kjøbenhavn at
anlægge og drive et Værksted til Forfærdigelse af
alle Slags mekaniske Arbejder og Maskiner, lagde
han sig særlig efter Hurtigpresser og andre til
Bogtrykkeri, Stentrykkeri og Bogbinderi hørende
Maskiner og grundlagde herved et for vor Udvikling
betydningsfuldt Etablissement. Efter hans Død, der
indtraf 30. Maj 1875, er det blevet fortsat af hans
Sønner. -- 30. Juni 1837 ægtede han Johanne Marie
Grønbeck, Datter af Skibsbygger og Kvartermand i
Marinen Jacob G.

Skandin. Bogtr.-Tid. 1875, S. 102 ff.

C. Nyrop.



v. Eickstedt, Hans Henrik, 1715-1801, Officer, 
er født 14. Juli 1715 og en Søn af ndfr. nævnte Gehejmeraad
Valentin v. E. og dennes 2. Hustru. Efter først at
have nydt Undervisning i Hjemmet og derpaa studeret
i Kjøbenhavn blev E. 1732 Kornet ved 
5. jyske Kavalleriregiment, 1737 Kapitajnlieutenant
ved 2. jyske Kavalleriregiment, 1738 Ritmester, 1746
Major, 1754 Oberstlieutenant, 1759 Oberst, 1766 Chef
for Regimentet, der nu hed sjællanske Dragonregiment,
og 1769 Generalmajor. E. var paa dette Tidspunkt
den opadgaaende Sol i Hæren. Fra begge Lejre havde
de ledende i det politiske Drama, der nu snart
skulde begynde at spille, Øjnene henvendte paa ham
som en Mand, man vist maatte søge at sikre sig. Hans
Regimentschef, Grev Holck, havde 1763 i Konduitelisten
til Saint-Germain banet ham Vejen med følgende
Karakteristik: «Ein Däne; vornehmer Extraction;
ein habiler Mann; von ihm kan nicht zu viel Gutes
gesagt werden», og E.s hofmandsmæssige Optræden,
hans legemlige Kraft og Styrke og Ry som Idrætsmand
gjorde Resten. Men Holcks Dom var misvisende, for
saa vidt der var taget Sigte paa andet end det rent
ydre; thi E. var uden aandelig Energi og Dannelse,
af en svag og uselvstændig Karakter, vellystig og
usædelig indtil Skandale.

1771 blev han med sine Dragoner kaldt fra Næstved til
Kjøbenhavn af Struensee for at være denne til Støtte
under den voxende Gjæring, men det lykkedes Juliane
Marie at drage ham over til sit Parti, og det var
som bekjendt E. og Chefen for falsterske Regiment,
Oberst Køller, i hvis Hænder den praktiske Udførelse
af Hofrevolutionen af 17. Jan, 1772 blev lagt. De
nye Magthaveres Taknemmelighed mod E. kjendte ingen
Grænse. Han overvældedes med Smiger, der tildeltes
ham en stor Pengebelønning, og han udnævntes samme
Dag, Omvæltningen fandt Sted, eller i den nærmeste
Tid derefter til hvid Ridder (Valgsprog: «Gud,
Kongen og Landet tro»), Statsminister, General
af Kavalleriet, Kommandør for Livgarden til Hest,
Kommandant i Kjøbenhavn, Deputeret i Generalitets-
og Kommissariatskollegiet. Det følgende Aar fritoges
han for de to sidstnævnte Stillinger, men blev i det
Sted Kavalleriinspektør i Sjælland og Fyn og fik
overdraget det ansvarsfulde Hverv som Overhofmester
hos Kronprins Frederik. 1773 udnævntes han til
Ridder af Elefanten. 1777 stilledes han i Spidsen
for Overtilsynskommissionen ved det kgl. Theater,
1783 blev han Medlem af Overbankdirektionen. Flere
af disse Embeder savnede han Indsigt og Alvor til
at bestride, og i ingen af dem lagde han Dygtighed
for Dagen. Mest bekjendt er han bleven for sin
Theaterstyrelse, i hvilken, som paa andre Omraader,
han lod sig lede af en af sine mange Elskerinder,
den kapriciøse Skuespillerinde Jfr. Møller, senere
Mad. Frydendahl, -- hende, om hvem der blev sunget:
 «Af Jomfru X.s Strømpebaand
 Fik Officererne Kokarder»,

da E. 1780 ved kgl. Resolution havde udvirket, at
Landetaten, og kun den alene, skulde bære røde og gule
Kokarder paa Hattene. Til sidst blev man dog ved Hove
kjed af E.; om en Bagatel synes der at være kommen
en Kurre paa Traaden mellem ham og Guldberg, der
hidtil gjensidig havde støttet og ladet sig beundre
af hinanden, og paa Kronprinsens Konfirmationsdag,
4. April 1784, blev E. ved kongelig Haandskrivelse,
i hvilken han først komplimenteredes for sine
Fortjenester og udnævntes til Overkammerherre,
afskediget fra alle sine Embeder og i lempelige Udtryk
forvist Hoffet.

E. var gift med Marie Lucie f. Krakewitz, f. o. 1728,
d. 24. Avg. 1800 i Rostock, Datter af meklenborgsk
Kammerjunker Ernst Gustav v. K. og Louise Amalie
f. Kosboth. Efter sin Fader arvede han Godserne
Hohenholz og Glasow, men afstod dem 1741 til Broderen
Alexander Ernst E.; gjennem Moderens Slægt kom han i
Besiddelse af Boltinggaard i Fyn; han ejede desuden
Louisenlund i Sjælland. Han havde som Herremand ingen
Interesse af Godsbestyrelsen, men overlod den til
Forpagteres og Forvalteres eget Tykke, og det siges,
at en smuk Kone eller Datter i Regelen maatte skikkes
forud, hvis hans Bønder skulde kunne vente, at han
vilde tage sig af deres Anliggender. Han har stiftet
et Legat for fattige paa Bol-tinggaards Gods. Døde
13. Avg. 1801 paa Boltinggaard og ligger begravet i et
af ham 1776 i kunstnerisk og yndefuld Stil indrettet
Kapel i Ringe Kirke.

Øst, Archiv 1824, I og II.
C. A. L. v. Eickstedt, Familienbuch der v. Eickstedt, Ratibor 1860.
Overskou, Den danske Skueplads III.
Hist. Tidsskr. 3. R. IV, V og VI; 4. R. II og IV; 5. R. I.
Leerbech, Beskriv, ov. Ringe Sogn.

S. A. Sørensen.



v. Eickstedt, Valentin, 1669-1718, Officer og Overkrigssekretær,
var næstældste Søn af en pommersk Adelsmand,
Alexander Ernst v. E., og dennes 1. Hustru, Dorothea Sophie v. Suckow.
V. v. E., født 13. Dec. 1669 paa Hohenholz
ved Stettin,  traadte ganske ung i dansk
Tjeneste og udnævntes 1685 til Sekondlieutenant
ved Schacks gevorbne Regiment, hvor han 1688
blev Kapitajn, 1693 Major og 1697 Oberstlieutenant.
Endnu raskere avancerede han under Frederik IV, hvis
Yndest han besad i høj Grad. Ved Nationalmilitsens
Oprettelse  1701 blev han udnævnt til Oberst for Ribe
Stifts Regiment, men, endnu inden dette var traadt
i Live, 
ansat ved det ligeledes nyoprettede Grenaderkorps
som Oberstlieutenant, d. e. Kommandør. I denne Post
modtog han stadig nye Beviser paa Kongens Naade:
1704 blev han Kammerherre og Generaladjudant hos
Kongen, 1705 Ridder af Danebrog, 1706 Brigader, 1708
Oberst af Grenaderkorpset med Generalmajors Rang. I
Vinterfelttoget i Skaane 1709-10 kom E. som den
ældste af Fodfolkets Førere til at spille en vis
Rolle, men Overgeneralen, Grev Chr. Ditl. Reventlow,
beklagede sig idelig over hans Raadvildhed og Mangel
paa Foretagelseslyst. I Slaget ved Helsingborg
10. Marts 1710, hvor han kommanderede corps de
bataille (Hovedtræfningens Centrum), viste han
sig personlig tapper, og det skyldtes til Dels
hans Anstrængelser, at største Parten af de ham
underlagte Tropper reddede sig ind til Helsingborg;
hans eget Regiment, Grenaderkorpset, var et af dem,
der havde kæmpet taprest. Efter Slaget, hvor flere
af de højere Førere vare faldne eller saarede,
overlod E. uden smaalig Skinsyge Overkommandoen til
F. J. v. Dewitz, skjønt han var yngre i Aldersorden,
og stadfæstede saaledes selv Reventlows Dom, at
han var «fort honnête homme», men manglede «le
génie fait pour commander». Strax derpaa forlod
E. Hærens Række, i det han med Titel af Gehejmeraad
udnævntes til Overkrigssekretær samt Deputeret i
Generalkommissariaterne for Land- og for Søetaten. Af
disse Kollegier udtraadte han dog allerede i Sommeren
1711, da han, ligesom de efterfølgende Aar, maatte
ledsage Kongen til Krigsskuepladsen i Nordtyskland;
saaledes overværede han i Kongens Suite Slaget ved
Gadebusch 20. Dec. 1712. Som Overkrigssekretær var
E. gjennem 7 Krigsaar Frederik IV's første Medhjælper
ved Hærens og Flaadens Styrelse. Han gjør Indtryk
af en arbejdsom, forstandig og meget human Mand og
havde i lang Tid en ikke ubetydelig Indflydelse hos
Kongen; i de sidste Aar tabte denne sig noget, og
3. Maj 1717 trak E. sig tilbage til Amtmandsposten
over Frederiksborg og Kronborg Amter. Først en
Maaned efter blev Overkrigssekretærembedet atter
besat med Viceadmiral C. C. Gabel. E. døde allerede
17. Sept. 1718 i Frederiksborg og blev bisat i Petri
Kirke i Kjøbenhavn. Hans Død skyldes maaske ikke
naturlige Aarsager, men de nærmere Omstændigheder
derved ere ikke bekjendte.

E. havde ved sin Faders Død 1693 arvet Godserne
Hohenholz og Glasow i Pommern; i Danmark ejede
han ikke Jordegods, derimod et Palais i Stormgade i
Kjøbenhavn. Han var 2 Gange gift: 1. med en tysk Dame,
Elisabeth v. d. Osten, 2. (4.Juni 1708)
med Edel Cathrine Kaas, f. 1679 d. 1742, ældste Datter
af Hans Kaas til Hastrup, Stiftsbefalingsmand i
Throndhjem, og Sophie Amalie Bielke. Hun kjøbte som
Enke Ravnstrup ved Ringsted og giftede sig 1721 igjen
med en ung Søofficer, Tordenskjolds Broder Caspar
Wessel, f. 1693 d. 1768. 1740 solgte de Ravnstrup. --
Samtidig med V. v. E. tjente flere af hans Slægt
i den danske Hær; blandt disse skulle nævnes hans
Broder Generalmajor Christoph v. E., f. 1684 d. 1730,
ved Ægteskab med Juliane Margrethe v. Winterfeldt
Friherre af Wintersborg, og deres Fætter Joachim Bernt
v. E., f. 1663 d. 1711, Oberstlieutenant og Kommandør
for Garden til Fods.

C. A. L. v. Eickstedt, Familienbuch der v. Eickstedt, Ratibor 1860.
V. J. V. D. v. Eickstedt, Fortsetzung des Familienbuchs, Stettin 1887.

H. W. Harbou.



Eigtved, Nicolai, 1701-54, Arkitekt, var en Bondesøn
fra Landsbyen Egtved i Skjoldenæsholms Birk og født
22. Juni 1701. Han blev sat til Gartneriet, men saa
sit Snit til at komme udenlands, og i Udlandet vendte
han Gartneriet Ryggen og kastede sig med Iver over
Studiet af Arkitekturen. Han arbejdede og studerede i
Berlin, Merseburg o. a. St. og var i 1725 i Warschau,
og her interesserede Arkitekten Oberst Poppelmann,
der bl. a. virkede ved Opførelsen af Zwingeren i
Dresden, sig for ham, tog ham i sin Tjeneste som
Konduktør og skaffede ham et Patent som Lieutenant
i Ingeniørerne. I Lejren ved Zeithain indlagde
E. sig Ære ved sine Militærtegninger og gjorde her
Bekjendtskab med den danske General Løvenørn, som
efter sin Tilbagekomst til Danmark henledede Christian
VI's Opmærksomhed paa ham. Christian VI kaldte nu
E. hjem, og med Titel af Kapitajn afskedigedes han
af polsk-sachsisk Tjeneste. E. følte imidlertid,
at han endnu trængte til at lære og lære meget, og
Christian VI lod ham da rejse til Italien (1732),
hvor han opholdt sig i 3 Aar, og hvorfra han vendte
hjem som en for sin Tid ganske habil Arkitekt. Paa
Hjemrejsen opholdt han sig i nogen Tid i Miinchen og
Wien, hvor han gjorde gode Tegninger henholdsvis af
Residensslottet og Prins Eugens Palais (dvs. Belvedere),
hvilke Tegninger Christian VI afkjøbte ham.

Efter sin Hjemkomst til Danmark blev E. 1735 udnævnt
til Kapitajn af Fortifikationen, steg efterhaanden til
Hof bygmester, Kirkeinspektør og Oberst og blev meget
benyttet. Han -- og Boye Junge -- ombyggede saaledes i
1743 og følgende Aar Prinsens Palais i Kalveboderne,
han opførte de 4 Palaiser paa Amalienborg, 
Slottet Sophienberg ved Rungsted, det gamle
kgl. Theater o. a. m., ombyggede Bregentved,
virkede ved Opførelsen af Christiansborg Slot,
Fredensborg osv. og ledede en Tid Arbejdet paa
«Marmorkirken». Skjønt E.s Arbejder ingenlunde ere
dadelløse, ere de dog for deres Tid agtværdige;
som Arkitekt staar han omtrent i Højde med den
samtidige Thurah, -- for ikke at tale om hans nærmeste
Forgængere, Ernst, Häusser og Krieger.

Snart efter sin Tilbagekomst til Fædrelandet traadte
E. i nøje Forhold til Kunstakademiet, som hidtil med
Schulin som Direktør og Miani og le Clerc som Ledere
havde ført en kummerlig Tilværelse. Da Miani i 1745
forlod Danmark, blev Inspektionen overdraget til E.,
som nu under 28. Dec. 1747 fremsendte Forslag til
Akademiets Ophjælpning, hvilke Forslag approberedes
af Frederik V 12. Febr. 1748. Herved kom der endelig
en Slags Orden i den fattige Kunstskoles forvirrede
Sager. E. er saaledes Akademiets første egentlige
Organisator, dets første Direktør de facto, den første
danske, som dukker op af det Ocean af Udlændinger,
der oversvømmede Akademiet. Han styrede dette med
Ære, fra 1751 som Direktør, i nogle Aar. Men han,
Hjemmefødningen, Bondesønnen, Obersten, der havde
ægtet en Kammerjomfru, fortrængtes snart fra Højsædet;
det blev ham ikke forundt at se den af ham styrede
Kunstskole som en national. E. fjærnedes kort efter
Akademiets Indflytning paa Charlottenborg, og efter
at de af ham udarbejdede «Statutter» vare blevne
underskrevne af Professorerne, fra Direktoratet, som
den fra Frankrig indforskrevne og i lang Tid almægtige
Saly derpaa indtog, og afgik faa Uger efter ved Døden,
7. Juni 1754.

Det Lov tog E. med sig i Graven, at han havde været,
om ikke en stor, saa en højst agtværdig Kunstner,
dertil en hæderlig, retskaffen Mand, velvillig og
hjælpsom mod alle. Der vidnes til hans Ære, at han
hverken skammede sig ved sin ringe Byrd eller ved
sine fattige Slægtninger. Han havde 24. Maj 1743 ægtet
Sophie Christine Walther (f. 1726), Kammerjomfru hos
Prinsesse Louise. E.s efterladte hensade i temmelig
trange Kaar, skjønt der tilstodes Enken en Pension
af 300 Rdl. K. aarlig. Det lidet, den afdøde havde
ejet, havde han sat i norske Marmorbrud, da han havde
opnaaet at faa en Del af Leverancen af det til den nye
Kirke i Frederiksstaden nødvendige Marmor; efter hans
Død nød Enken i nogle Aar godt af denne Leverance,
indtil den i 1771, temmelig pludselig og uventet,
ophørte, og da hun paa den Tid endnu sad inde med
store Forraad baade i Kjøbenhavn og 
ved Bruddene i Norge, led hun store Tab og blev vel sagtens
i Bund og Grund ødelagt. Hun afgik ved Døden midt i Okt. 1795.

Blisching, Nachrichten I, 704.
Thiele, Kunstakad. og Heststatuen, passim.
Kjøbenhavns Skilderie 1829, Sp. 1362.
Meier, Wiedewelt, passim.
Meier, Fredensborg, passim.
Meier, Marmorkirken, passim.
Tilskueren, Juli 1886, S. 520 ff.
Weilbach, Konstnerlex.

F. J. Meier.



Eilbert, --1072, Biskop. Han var en tysk Munk,
der ved Aaret 1046 eller lidt senere af Ærkebiskop
Adalbert i Bremen blev indviet til Biskop i Farria
og Fyn. Der fortælles, at han en Gang paa en Sørejse
(fra Wesermundingen) for at undgaa nogle Vikinger
søgte Tilflugt paa Øen Farria eller Helgoland,
hvor han virkede til Kristendommens Udbredelse,
i det han tillige anlagde et Munkebo der, i hvilken
Anledning Øen antages i hans Tid at være lagt til Fyns
Stift. Nogle mene, at Farria kunde være Vesterhavsøen
Før. Efter i en Del Aar at have beklædt Bispesædet
i Odense kom E. paa Kant med sin fordums Beskytter,
Adalbert, der rejste svære Beskyldninger imod ham og
3 Aar i Rad indstævnede ham til en Synode i Slesvig,
uden at han dog vilde give Møde. Pave Alexander II
paalagde derfor 1065 de andre danske Bisper, at de
ikke maatte yde ham Bistand, men skulde bevæge ham
til at møde og underkaste sig den Dom, der maatte
blive fældet over ham. Om E. har underkastet sig,
er os ubekjendt. Men da han 1072 skal være død paa en
Rejse til Rom, ligger den Formodning nær, at Retten er
gaaet ham imod, og at han har villet søge Oprejsning
hos Kristenhedens Overhoved.

Adam af Bremen. Saml. t. Fyens Hist. og Topogr. I, 256 f.
A. D. Jørgensen, Den nord. Kirkes Grundlæggelse S. 649.

H. F. Rørdam.



Eilersen, Eiler Rasmussen, f. 1827, Maler. E. er Søn
af Gaardfæster og Sognefoged Rasmus E. (f. 1788 d.
1869) og født 1. Marts 1827 i Østerby i Svaninge Sogn
i Fyn; hans Moder hed Anne Hansdatter (f. 1795 d.
1873). Han opvoxede paa Landet som en af Datidens
Bondesønner, men da han stadig viste Lyst til
Tegning, kom han i Malerlære i Faaborg og i 1847
til Kjøbenhavn, fordi han vilde være Kunstner,
Landskabsmaler. Krigen afbrød dog snart hans Studier,
i det Bondesønnen «Ejler Rasmussen Østerby» var
værnepligtig efter den ældre Lov og maatte tjene
2 Aar som Soldat. Derefter gjenoptog han sine
Studier, begyndte at udstille fra 1849 under Navnet
Rasmussen og arbejdede sig ved sin Ihærdighed
saaledes frem, at han i 1858 fik Kunstakademiets 
Rejseunderstøttelse for 2 Aar, som han for største
Delen tilbragte i Paris, Pyrenæerne og Schweits og
til sidst i Nordfrankrig og Belgien. Inden Rejsen
havde han i 1856 giftet sig med Eleonore Vinning
fra Faaborg. I sine Ungdomsaar havde han en Støtte i
Grev Preben Bille-Brahe og dennes Søn, Stiftamtmand,
Kammerherre Christian B.-B., som kjøbte flere af
hans Arbejder; senere har han saa vel her som i
Udlandet vundet et Publikum for sine Malerier. Det
Landskab, som den kgl. Malerisamling ejer, «Parti af
Frijsenborg Dyrehave», regner Kunstneren selv ikke
til sine bedre Arbejder, i det han var svækket efter
en større Sygdom, da han malede det. E. blev 1871
Medlem af Kunstakademiet.

Weilbach, Konstnerlex.
Søndagsposten 1871, Nr. 433.

Ph. Weilbach.



Eilersen, Jørgen, 1616-86, Professor, blev født
16. Nov. 1616 i Vordingborg, hvor Faderen, Eiler
Jacobsen, var Borgmester og Tolder. Moderen hed
Margrethe Pedersdatter. Han gik først i sin Fødebys
Skole og kom 1630 til Herlufsholm, hvorfra han sendtes
til Universitetet 1635. Han begyndte at studere
Medicin, men vendte sig senere efter Faderens Ønske
til Theologien og tog 1638 theolog. Examen. Kort
efter rejste han til Leiden, hvor han s. A. lod sig
indskrive som Mediciner, men i øvrigt kastede sig
over Studiet af de klassiske Sprog, som han ogsaa
fortsatte under et Ophold i Paris, hvorfra Faderen
kaldte ham hjem 1640. Samme Aar valgtes han til
Sognepræst i Riserup paa Falster, men da han ønskede
at gjøre en ny Udenlandsrejse, undskyldte han sig med
sin Mindreaarighed. Han kom dog ikke til at rejse, da
man tilbød ham Rektoratet paa Herlufsholm, hvilket han
dog ikke modtog, fordi han efter Biskop J. Brochmands
Ønske maatte overtage Konrektoratet ved Kjøbenhavns
Latinskole 1641. S. A. blev han Magister. 1646
udnævntes han til Professor ved Gymnasiet i Lund, men
da Rektoratet ved Latinskolen i Kjøbenhavn blev ledigt
paa samme Tid, overtog han dette og holdt kort efter,
s. A., Bryllup med Kirstine Bang, Datter af Præsten
Jens B. i Flemløse i Fyn. 1645 fik han Eneret paa
at lade forfærdige og trykke Almanakker. 1654 blev
han udnævnt til Professor ved Universitetet, men
foreløbig havde han dog kun Titelen, og han vedblev
at være Rektor. Da Pesten i dette Aar udbredte sig i
Hovedstaden, sendte han sin Familie til Slangerup, men
her bortreves 2 Sønner af Sygdommen, og Moderen tog
sig Tabet saa nær, at hun døde 22. Juli 1654. Krigen
1658-60 bragte stor Elendighed over hans Hus, og hans
Helbred blev saa 
nedbrudt, at han 1661 maatte antage en
Subrektor. Ved et Kongebrev s. A. fik han Løfte paa
det 6. Professorat ved Universitetet. 1672 fik han
Afsked fra Skolen og var fra den Tid af Professor i
Mathematik. 1677 var han Universitetets Rektor. Han
døde 22. Sept. 1686. Sit Bibliothek, bestaaende af
1409, mest filologiske, Bøger, testamenterede han
til Valkendorfs Kollegium, hvis Efor han havde været.

Hundrup, Lærerstanden ved Metropolitanskolen S. 22 f.
Wad, Meddelelser om Dimitterede fra Herlufsholm II, 63 ff.

S. M. Gjellerup.



Eilschov, Frederik Christian, 1725-50, Filosof,
fødtes 13. Febr. 1725 i Rynkeby paa Fyn, hvor hans Fader,
Laurids Christian E. (f. i Odense 29. Dec. 1695, d.
31. Marts 1764), var Sognepræst. Moderen var Cathrine
f. Munderlow (f. 1690). Uden at have gaaet i nogen
offentlig Skole blev E. 1741 Student (dimitteret af
Odense Skoles Rektor) og 1742 Baccalaureus, lagde sig
navnlig efter Filosofi, men erhvervede sig samtidig
en omfattende Viden paa forskjellige andre Omraader,
udgav allerede i sit 18. Aar «En kort Anvisning til at
eftertænke, indrettet efter de ustuderedes Begreb»
(1743), tog 3 Aar senere Magistergraden (1746),
fik Borchs Kollegium (1747), holdt der offentlige
Forelæsninger over forskjellige filosofiske Æmner og
udsendte samtidig, Slag i Slag, det ene filosofiske
Arbejde efter det andet, vandt betydelig Tilslutning,
vakte stort Røre og store Forventninger, men bortreves
af Døden allerede efter en 4aarig Virksomhed, kun 25
Aar gammel, 15. Okt. 1750.

Han var et mærkeligt Stjærneskud paa vor Litteraturs
Himmel. Ligesom Holberg sætter han sig ingen ringere
Opgave end den at opdrage sit Folk, og det vil
for ham som for Holberg først og fremmest sige:
at rationalisere det. Men som han er forskjellig
fra Holberg i Anlæg og Tilbøjeligheder, vælger
han ogsaa andre Midler og Veje og peger til Dels
paa andre Maal end denne. Det er for E. Livet og
Videnskaben, der først og fremmest maa bringes i langt
inderligere Forening end hidtil. Livet skal ordnes
og højnes ved Videnskabens Indflydelse, og omvendt
skal Videnskabens Maal og Veje bestemmes ved Livets
virkelige Krav. Hidtil har der været en Kløft mellem
begge: «Man maa leve, som man vil, naar man ikkun
tror, som man skab, har bl. a. været Løsenet. «Nu
derimod har Fornuften sat sig i sin rette Frihed;
nu har den gjennem mange forudfattede Meninger,
uanset Præsternes Myndighed 
og Religionens Tvang, besteget sin Trone. Hvad gjør
den der? Den regerer Mennesket efter nye og magelige
Love.»

Men skal Videnskaben magte denne sin Opgave, maa
den være Filosofi eller i det mindste ledes ved
Filosofi. Den bliver ellers let falsk Overfladiskhed
eller tom, uvæsentlig Lærdom. Det er ikke nok at have
Smag; man maa ogsaa have Hjærne; og det er ikke nok
at være grundig; man maa ogsaa kunne skjelne mellem
Grundighed paa rette og paa urette Sted. At lære
alle Londons Gader udenad kan være priseligt nok,
men vel at mærke: kun saafremt man bor der. At endog
Mænd som Holberg have kunnet staa halv ligegyldige
eller afvisende over for Filosofien -- selv efter at
Leibniz har levet --, forbavser ham. Thi at der er en
endog overordentlig værdifuld Kjærne bag Skallerne,
er dog let nok at se. Han vil ingenlunde uden videre
forkaste Aabenbaringen og Aabenbaringstheologien; men
man maa begynde filosofisk, begynde med den naturlige
Theologi for ret at forstaa den aabenbarede, for at
kunne skjelne rettelig mellem Tro og Overtro. «Et
Menneske synder; en Oxe eller et Faar skal lide;
bliver dermed den Skyld og Straf borttagen, som
hviler over Synderen selv? Det kommer mig for, som
om man vilde frelses fra Tandpine ved at lægge et
Plaster paa sin Albue eller holde det for rimeligt,
at en andens Aareladelse kunde hemrne min Sygdom.»
Og paa samme Maade med den verdslige Videnskab:
«Dersom Filologien og de saakaldte smukke Videnskaber
læres eller forhandles uden Filosofi, gjøre de Folk
til Pedanter». Væsentligt og uvæsentligt glide i ét
for dem, og de komme til at anse de gamles Tøfler,
Skjorter og andre Lapperier for Ting af Vigtighed.

Og som Videnskabens Indhold maa være noget væsentligt,
maa dens Form være almenfattelig. Thi det er
Videnskabens Opgave at gaa ud over Akademiernes
snævre Grænser, ud iblandt Folk i den vide Verden,
til almindelig Nytte. Selv Kvinden skal ingenlunde
være udelukket fra at lære noget virkeligt. Ogsaa
Fremstillingsformen maa derfor holdes fri for alt
Pedanteri; saaledes maa f. Ex. Wolfs «mathematiske»
Formalisme forkastes. Ja, der er end intet i Vejen
for at lade Skjæmt og Alvor følges ad. «Det er muligt
paa én Gang baade at tænke ret og at tale net.»
Men første og væsentligste Betingelse for, at dette
Krav til Fremstillingsformen kan blive opfyldt, er
den, at vi gaa til «vor Fru Moders Maal». Det er i
Virkeligheden «baade overflødigt nok til at lære alle
fornødne Videnskaber paa, saa og saa sirligt, fyndigt
og veltalende, at vi ej alene saa godt som andre kan
fremsætte den tørre Sandhed, men endog udpynte den med
alle de Sirater, som Talekunsten udkræver». Ja ikke
blot er det muligt og for Formaalets Skyld nødvendigt
at gaa til Modersmaalet; men ogsaa af indre Grunde
bør det gjøres. Thi baade for Forfatter og Læser «er
intet tjenligere til at skille Avner fra Kornet,
Ting fra Ord, Visdom fra Sladder end at foredrage
sine Tanker og filosofiske Lærdomme paa et Sprog, som
alle forstaa». I et Land, hvor alle lærde tale Latin,
kan man let af sig selv eller andre blive anset for
lærd, blot fordi man ogsaa taler Sproget, ligesom
mangen en Taabe har bildt sig ind at være Filosof,
blot fordi han havde Kappen og Skjægget. Det nytter
ikke at undskylde sig med, at Modersmaalet vel kan
bruges til forskjellige andre Ting, men ingenlunde
til noget saa højt og vanskeligt som Filosofi; thi al
Vanskelighed her forsvinder netop, naar man klæder
Tankerne i det hjemlige Sprog. «Ingen filosofisk
Sandhed har nødig at frygte for Lyset, og dens
indvortes Dejlighed behager aldrig Tilskueren mere,
end naar den omgives af en udvortes Klarhed.» Selv
alle de fremmede Kunstord ere overflødige og skulle
afløses af danske. For at ingen skal undskylde sig
med, at dette er umuligt, giver E. selv i sin latinske
Disputats: «Cogitationes de scientiis vernacula
lingva docendis cum specimine terminologiæ vernaculæ»
(1747) en betydelig Række saadanne danske Kunstord,
hvoraf adskillige helt vare skabte af ham selv,
og af hvilke de fleste virkelig efterhaanden ere
gaaede over i Sproget, saaledes -- for at nævne et
Par enkelte Exempler -- Sædelighed, Sindsbevægelse,
Sandsynlighed, Lærestol, Høresal osv. Og han lader det
ikke blive ved Theorien alene; men lige fra først af
handler han derefter. Allerede i den lille Tænkelære
fra 1743 og ligesaa i ethvert af hans senere Skrifter
forefinde vi et ualmindelig rent og klart Sprog. At
gaa fra Holberg til E. er i saa Henseende næsten
som at komme fra et Mosehul til en Skovbæk. Datidens
urimelig mange Fremmedord ere hos E. som blæste bort,
og den tunge Sætnings- og Periodebygning, enhver
kjender fra Holbergs Prosa, forsvinder hos E. saa at
sige med synlig Hastighed. Den behersker endnu hans
første Arbejder; men i flere af de sidste er Stilen
saa let og livlig som i en Bog fra i Gaar. Uden at
være egentlig Sprogforsker bliver E. som Sprogrenser
og Stilist derfor ligefrem af banebrydende Betydning.

Naturligvis skal hin Opdragelse helst begynde allerede
i Ungdommen; men det vil da være nødvendigt, at
Skolerne blive stærkt
forbedrede. Det næsten eneraadende Sprogpiskeri
tjener kun til at overvælde Hukommelsen og opdrager
slet ikke Tanken, endsige Karakteren. For en stor Del
bør det derfor ombyttes med Dyrkelsen af Filosofien,
ved hvilket Udtryk E. forstaar ikke blot Tænkelære,
Sjælelære o. dsl., men efter Datidens sædvanlige
Sprogbrug ogsaa samtlige theoretiske Naturfag
(s. 2. Del af «Fruentimmerfilos.»). Men skulle disse
Fag ret øve deres Virkning, maa man ikke atter her
gjøre alt til en Hukommelsessag og lade Eleverne lære
Smaa-bøger paa Ramse, medens hverken Lærerne eller
de selv forstaa noget deraf, og til Forebyggelse
heraf vilde det være heldigt, om man i Steden for
Klasselærere («Lektiehørerne», der hver havde sin
Klasse i alle Fag) indførte Faglærere, som virkelig
havde Kjærlighed til deres Fag og forstode langt mere
deraf, end de skulde meddele Eleverne. Afskaffede man
saa end videre den pedantiske Skoletugt og indførte
et friere og ædlere Forhold mellem Lærer og Elev,
og sørgede man saa vidt muligt for, at kun de, der
virkelig havde Evne og Anlæg, kom til at studere,
vilde man se et ganske anderledes rigt Udbytte af
Skolegangen end nu.

Men ikke blot Drengenes, ogsaa Pigernes Opdragelse
skulde være en helt anden. Nu om Stunder lære de kun
alt, hvad der kan gjøre dem skikkede til at behage:
at synge, danse, tale Fransk -- for at kunne besvare
Komplimenter og læse daarlige Romaner, osv. Dette er
selvfølgelig højst urigtigt. De vilde ikke i mindste
Maade sætte deres Elskværdighed til ved at lære noget
virkeligt, og da de aandelige Evner allernærmest ere
ens hos de to Kjøn, vilde der intet være i Vejen for
væsentlig at opdrage dem ens. End ikke den egentlig
videnskabelige Vej bør forbeholdes Mændene. E. vilde
langt foretrække at se en Kvinde med et venligt og
indtagende Væsen paa en akademisk Lærestol fremfor
«en bleg Mand med forlæste Øjne og Parykken paa det
ene Øre». Kvindens medfødte Ynde, mener han, vilde
sikkert virke med til, at Foredraget gjennemgaaende
blev klart og behageligt, og en ikke ringe Mængde
Pedanteri vilde sikkert ved hendes Medvirken snart
forsvinde fra den lærde Verden. «Havde jeg levet
paa de lykkelige Tider, da en Theano, en Aspasia,
en Diotime vare Læremesterinder i de alvorligste
Videnskaber, hvor skulde jeg ikke have ført mig
deres Undervisning til Nytte!» Kun i én Henseende
ønsker han ikke Pigebørnenes Opdragelse indrettet
efter Drengenes, i alt Fald som denne foreløbig er:
de skulle ikke som disse med Tilsidesættelse af
Modersmaalet overfyldes med de gamle Sprog. Vi bør
i saa
Henseende lære af Grækerne, der holdt deres
Modersmaal i Ære og ingenlunde opdroge deres Ungdom
paa Ægyptisk.

Adskillige af disse Tanker findes allerede
udtalte eller antydede i E.s første større Værk:
«Filosofiske, historiske og økonomiske Skrifter»,
der udkom 1746-47 med en Fortale af Kofod Ancher og
en Tilegnelse til Gram. Uette Arbejde har endnu et
noget tungt og tørt Præg over sig og er fuldt af lærde
Anmærkninger og Henvisninger. Snart har E. sikkert
selv følt dette, og kort efter behandler han derfor
til Dels de samme Æmner paa ny i sine «Filosofiske
Breve» (1748). Baade Stil og Behandlingsmaade ere
her lettere og elegantere. Det er vel nærmest de
Leibniz-Wolfske Grundtanker, hvorover alt er bygget;
men E. gjennemfører dem med en usædvanlig Klarhed og
betydelig Selvstændighed. En Afhandling om Dyrene
giver ham Anledning til at fremkomme med et varmt
Indlæg for en mildere og hensynsfuldere Behandling
af disse. Til en Afhandling om Pythagoras knytter
han de første Antydninger af sine Skoletanker. I
en Oversættelse af Fontenelles «En tretiens sur la
pluralité des mondes» («Fontenelles Samtaler om
flere end én Verden», 1748) og i sit «Forsøg til
en Fruentimmerfilosofi eller alvorlige og lystige
Samtaler med et Fruentimmer om det, der er nyttigt
og fornøjeligt i alle Filosofiens Parter» (1749)
udvikler han dem videre, og det er disse indstrøede
Bemærkninger, der karakterisere ham bedst og for
Nutiden frembyde den største Interesse. E. har end
videre oversat et Stykke af Seneca («Om den fyrstelige
Naade», 1747), et Udtog af Boccalinus («Betænkning
over de 7 vises Tanker om Verdens Forbedring»,
1747) og Voltaires «Zadig» (1750). Desuden har
han leveret forskjellige mindre Afhandlinger og
Tidsskriftsartikler, til Dels som Gjensvar paa Angreb
fra forskjellige Sider.

Thi Saadanne Angreb udebleve naturligvis
ikke. Selv Holberg saa jo med Ængstelse paa
Sprogrensningsbevægelsen i og uden for Landet og
indvender lejlighedsvis (Epistel 451) mod E., at det
ikke gaar an at sige «Høresal», da dette Ord ogsaa
kan betegne «et stort Værelse, hvorudi man forvarer
Hør og Hamp». Mod E.s Sprogrensningsforsøg optraadte
ogsaa den norske Digter Peder Christopher Stenersen
med sine «Kritiske Betænkninger over Mag. Eilschovs
Prøve paa en dansk Kunstordbog» (1748) foruden et
Par andre. E. tager til Gjenmæle i et sprudlende
livligt lille Arbejde: «Gjensvar paa de Kritiske
Betænkninger», forfattet «en galop» og forsynet med
Mottoet: «Du solist dich nicht verblüffen lassen».
(Om Stridens Enkeltheder se N. M. Petersen,
Den dsk. Lit. Hist., 2. Udg., IV, 272 ff.) Endnu
stærkere blev han dog angrebet for sine Ytringer om
Skolerne. Det var 6. Lektiehører ved Frue Skole i
Kjøbenhavn Jacob Høyer, der her gik i Spidsen og i
et langt latinsk Indlæg (1749) temmelig forvirret
og næsten som med en ond Samvittighed søgte at
frede om det bestaaende. E. imødegaar ham med en let
Overlegenhed i sit «Brev til en god Ven i Provinsen»
(1749), paaviser her, hvor lidt Modstanderen har
forstaaet ham, og hvor vedholdende han skyder ved
Siden af, og fremhæver, hvorledes han (E.) blot i al
Almindelighed har ivret mod Ufrugtbarhed, Tyranni
og Pedanteri i Undervisningen; har nogen følt sig
truffen, maa det derfor blive vedkommendes egen Sag.

Men ogsaa af endnu ringere Mænd blev E. angrebet. Hans
Ungdom, hans kjække og frodige Forfattervirksomhed,
den Lykke, han gjorde, skabte ham selvfølgelig en
Mængde Misundere, og havde man intet andet at anke
over, saa angreb man netop denne Ungdom, Kjækhed
og Frodighed. Fra Myndighedernes Side gjordes der
intet for ham, og først, da det en skjønne Dag hed:
Mag. E. er død! lød der klagende Røster over det unge
dristige Geni, maaske «en anden Holberg», ja maaske
«en større», der saa brat var revet bort, endnu før
man ret havde faaet Tid til at skjønne dets Værd.

«En anden Holberg» var E. nu dog næppe blevet, og
Nationen trængte da heller ikke først og fremmest
til en saadan Gjentagelse. Men tager man ret i
Betragtning, at hele denne sunde, kjække og righoldige
Forfattervirksomhed skrev sig fra en 25aarig Yngling,
og lægger man dernæst Mærke til, hvorledes der spores
Fremskridt i Form som i Indholdsfylde saa at sige
fra Bog til Bog, saa fristes man unægtelig til den
Formodning, at havde det været ham be-skaaret at opnaa
Holbergs Livsalder, da vilde han sikkert have bygget
saaledes med paa den frembrydende Oplysningstids
Aands-værk, at dette havde faaet langt rigere og
mægtigere Former og saa holdbare, at det efterfølgende
Bølgeslag i Slægtens Udvikling ikke som nu næsten
fuldstændig havde formaaet atter at skylle alt over
Ende, hvad der var naaet af sandt og godt paa de
Omraader, hin Tid skjænkede sine varmeste Interesser.

Kjøbenhavnske lærde Tidender 29. Okt. 1750.
N. M. Petersen, Den dsk. Lit. Hist., 2. Udg., IV, 166 ff. 272 ff.
O. Wolff, Hist. Ordbog V, 299 ff.
R. Nyerup, De latinske Skoler i Danm. og Norge S. 229 ff.
Worm, Lex. ov. lærde Mænd. Vor Ungdom 1888.

K. Kroman.



Eilschov (Eilschou), Peter v. Westen, 1713-83,
Handelsmand, Søn af en bondefødt, driftig Kjøbmand
i Odense, Anders Lauridsen (f. 1664 d. 1738), og
dennes anden Hustru, Kirsten f. v. Westen (f. 1687
d. 1758), fødtes 28. Jan. 1713. Han tog Familienavnet
E. efter Faderens Fødeby og fortsatte Handelen i sin
Fædrenegaard i Odense. E. drev navnlig Kornhandel i
det store og blev en baade dygtig og heldig Kjøbmand,
saa at han uden at svække sin Handelsvirksomhed kunde
kjøbe en saa betydelig Del af det i sidste Halvdel
af det 18. Aarhundrede af Staten solgte Ryttergods,
at han deraf kunde oprette Marienlund Gods med 84
Tdr. frit og 409 Tdr. skattepligtigt Hartkorn foruden
Kirker og Tiender. Først 48 Aar gammel giftede han sig
med Anna Marie Becker (f. 10. Juli 1719 d. 29. Juli
1799), Datter af Apotheker i Rudkjøbing Gottfried
B. og Susanne Marie f. v. Westen. Deres Ægteskab blev
barnløst, men saa vel «Eilschovs Boliger» som et
stort Legat for trængende paa over 100000 Rdl. og flere
andre til offentligt bedste anvendte Summer ville
længe bevare deres Navne blandt deres Bysbørn. E. døde
28. Okt. 1783.

P. Eilskov, Stamtavler ov. Slægten Eilskov, Odense 1869.

G. L. Grove.



Eimhaus, s. Emahusen.



Einarsson, Baldvin, 1801-33, Forfatter,
fødtes 2. Avg. 1801 paa Gaarden Molastaðir i Skagafjarðar
Syssel i det nordlige Island. Forældrene vare
Einar Guðmundsson og Guðrún Pétursdatter. Indtil
sit 20. Aar deltog B. E. med Liv og Lyst i den
sædvanlige Bondegjerning paa sin Faders Gaard, men
anvendte ved Siden deraf alle Fritimer til Læsning,
saa at han, efter at det var blevet bestemt, at han
skulde studere, hurtig og saa at sige paa egen Haand
kunde skaffe sig de til Indtrædelse i den lærde Skole
nødvendige Forkundskaber. Efter faa Aars Skolegang
paa Bessastaðir dimitteredes han 1824, men først i
Aaret 1826 -- efter 2 Aars Tjeneste som Kontorist hos
Amtmanden over Nord- og Østamtet -- begav han sig til
Kjøbenhavn og underkastede sig Adgangsexamen ved
Universitetet. Som Embedsstudium valgte B. E. Jura,
men fandt desuden Tid til forskjelligartet litterær
Virksomhed. Efter at have taget juridisk Embedsexamen
1831 sattes han ved offentlig Understøttelse i
Stand til at besøge Polyteknisk Læreanstalt; men
inden Studierne her -- hvortil han vistnok førtes i
Følelsen af, i hvor høj Grad hans Landsmænd savnede
Kjendskab til Realfagene -- vare afsluttede, bortreves
han 9. Febr. 1833 ved en uventet Død, bevirket ved
Brandsaar, som han under en Husild 
havde paadraget sig. Han efterlod en Hustru, Johanne
f. Hansen, og 2 smaa Børn, af hvilke dog det yngste
døde Aaret efter. -- B. E.s rige Evner og store
Virkelyst berettigede til ualmindelige Forventninger,
og hertil kom hos ham en varm Kjærlighed til hans
Fødeø og en levende Interesse for at fremme dens
Vel. Hans Hovedarbejde er Aarsskriftet «Ármann
á alþíngi» (1829-32), som han udgav sammen med sin
Landsmand Th. Guðmundsson, men som, bortset fra
nogle indsendte Stykker, næsten udelukkende skyldes
ham. Indholdet, der gives i dialogisk Form, i det
som Ramme benyttes Meningsudvexling mellem nogle paa
det fordums Altingsted forsamlede Islændere, dannes
af Smaaafhandlinger, der dels i Almindelighed sigte
til Almenaandens Oplivelse, Modersmaalets Bevaring
m. v., dels mere i det enkelte søge at virke for
Næringsvejenes Udvikling og økonomiske Fremskridt. Af
udpræget politisk Indhold er egentlig kun Gjengivelsen
af et af B. E. samtidig (1832) paa Dansk udgivet
Skrift «Om de danske Provinsialstænder med specielt
Hensyn paa Island», hvori Forfatteren tager Ordet for
en særlig islandsk Stænderforsamling, i Modsætning
til, hvad der oprindelig af Regeringen var paatænkt.

Mindre sympathetisk viser B. E. sig i en med stor
Ensidighed ført Polemik, som han i Aaret 1831
indviklede sig i, og hvori han med paafaldende
Hensynsløshed vender sig mod den af Island og
Islænderne saa højt fortjente R. K. Rask. Striden
foranledigedes ved en i «Maanedsskrift for
Litteratur» optagen anonym Anmeldelse af Sekretær
i det kgl. nordiske Oldskriftselskab, Prof. Rafns
Oversættelse af Jomsvikinga Saga og Knytlinga Saga,
men drejede sig i Virkeligheden om Forholdet
mellem Rafn og hans islandske Medarbejdere
for de af Oldskriftselskabet udgivne Sagaers
Vedkommende. B. E. udgav i denne Anledning to Piecer:
«Foreløbigt Svar paa Prof. Rasks Gjenmæle» (Rask havde
nemlig taget til Gjenmæle mod ovenomtalte Anmeldelse
i Maanedsskriftet) og «Gjensvar imod Gjensvar». I
denne Pennefejde, som i sin Tid vakte stor Opsigt,
inddroges baade Redaktionen af Maanedsskriftet og
Oldskriftselskabets Bestyrelse; fra de herværende
Islænderes Side tillagdes Sagen en Art national
Betydning, og for Rasks Vedkommende medførte Striden
et Brud med det islandske litterære Selskab, hvis
Formand han var.

Særlig Betydning har B. E. som den Islænder, der i det
19. Aarhundrede først søgte at vække sine Landsmænds
Selvtænkning og Selvstændighedsfølelse; for saa vidt
kan han betragtes som 
Forløber for Jón Sigurðsson, den islandske
nationale Bevægelses Bannerfører.

Erslew, Forf. Lex.
Ný Félagsrit VIII.
Tímarit IX, 1888.

Kr. Kaalund.



Einarsson, Gissur, o.1508-1548, Biskop, fødtes
af fattige Forældre paa Gaarden Buland i det
nu til Islands Sønderamt henregnede Skaptafells
Syssel. Hans Faster, Abbedisse i det nærliggende
Nonnekloster Kirkjubær, tog ham til sig og lod ham
undervise af Abbeden paa det i samme Syssel beliggende
Thykkvibær Kloster, indtil han her fra sendtes til
Skoleundervisning i Skalholt. Den derværende Biskop,
Ögmundur Pálsson, blev opmærksom paa hans fremragende
Evner og sendte ham paa sin Bekostning til Hamborg,
som den Gang -- begrundet i Handelsforholdene -- var
det Sted, hvorover Islands Forbindelse med det øvrige
Evropa fornemmelig fandt Sted. Under sin Skolegang
her blev G. E. bekjendt med Luthers Lære og blev
fuldstændig vundet for denne. Ved sin Hjemkomst
(o. 1533) fik han strax at mærke, at Rygtet om hans
Kjætterier var nok til, at alle vendte ham Ryggen;
han gjennemgik nu nogle trange Aar, men forstod snart
at lempe sig efter Forholdene. Det lykkedes ham at faa
Underhold i Klosteret Thykkvibær som Lærer for Munkene
og der fra for anden Gang at komme til Skalholt,
i det den ivrig katholske Biskop Øgmund, af hvem
han ved sin Tilbagekomst var bleven meget unaadig
modtagen, nu lod al Mistanke saa fuldstændig fare,
at han, der paa sine ældre Dage mistede Synet, antog
G. E. som sin Amanuensis, meddelte ham gejstlig Vielse
og gjorde ham til sin fortrolige Raadgiver. Ikke
des mindre holdt G. E. fast ved sin lutherske Tro,
men forstod fuldstændig at føre Biskoppen bag Lyset,
saa at han endog i Aarene 1536-37 var hans Afsending
hos den katholske Ærkebisp i Norge. Under sit Ophold
her vandt han dennes særdeles Yndest, saa at han
blev hans Forelæser, men ved Siden af studerede han
reformatoriske Skrifter og knyttede Forbindelser med
den omtrent samtidig til luthersk Biskop i Bergen
udnævnte Geble Pedersen.

Dels legemlig Svaghed, dels de politiske Forhold havde
bevirket, at Biskop Øgmund i Skalholt alt i længere
Tid havde tænkt paa at opgive sit Embede; 1539 lod han
G. E. vælge til sin Efterfølger, og med en biskoppelig
Anbefaling rejste G. E. til Danmark for at faa Valget
stadfæstet. Over for den danske Regering gjaldt det 
dog snarere om at fralægge sig enhver Forbindelse
med Biskoppen, der havde stillet sig uvillig til
Reformationen; men G. E. overbeviste snart alle om
sin oprigtige Lutheranisme, og da han tillige lovede
at arbejde for Kirkeordinansens Indførelse, indviedes
han i Begyndelsen af Aaret 1540 af Sjællands Biskop
til Superintendent over Skalholt Stift og vendte
derefter tilbage til Island.

Her blev hans Stilling meget vanskelig. Vel kom han
uden Modstand i Besiddelse af sit Bispedømme, men det
nordlige Island (Stiftet Holar) styredes af den ivrig
katholske Biskop Jón Arason (I, 299), der strax paa
Altinget afviste et Forsøg paa at faa Kirkeordinansen
vedtagen, og i sit eget Stift havde han kun faa
Tilhængere. Da G. E. nu i sin personlige Optræden
viste sig som Tilhænger af Reformationen og Foragter
af de gamle Kirkeskikke, søgte den afgaaede Biskop
Øgmund at samle de misfornøjede om sig og satte sig
ligeledes i Forbindelse med Jón Arason for at standse
disse Kjætterier. G. E. lod sig dog ikke skræmme, men
beredte sig til at møde Magt med Magt; han foragtede
heller ikke List, og da den kgl. Befalingsmand
næste Aar med nogle Krigsskibe kom til Island,
lod han Biskop Øgmund gribe, i det han end ikke
undsaa sig for selv at lokke ham i Fælden. Derefter
vedtoges Kirkeordinansen i Skalholt Stift, og
G. E. arbejdede nu med Iver paa dens Gjennemførelsen
han kjendte den almindelige Uvilje mod de forestaaende
Forandringer saa vel, at han fra først af foretog sine
Visitationsrejser ledsaget af et væbnet Følge. Den
verdslige Øvrighed stod han sig vel med, men maatte
i Henseende til Kirkegodsets Anvendelse gjøre store
Indrømmelser. Over for Præstestanden gjaldt det især
om at gjennemdrive Præsternes Ægteskab, om Opgivelsen
af de indbringende katholske Ceremonier, Indførelsen
af lutherske Bøger ved Gudstjenesten m. v. -- og,
ikke mindst, om at skaffe Præster til de ledige
Embeder. I disse Henseender virkede han ivrig og
utrættelig; han skrev selv mod Billeddyrkelsen
og fjærnede egenhændig Gjenstandene for den mest
anstødelige Dyrkelse. Midt under denne Virksomhed
fandt han Døden. Da han en Gang ved Vintertid 1548
havde foretaget en Rejse for at fjærne et stort Kors,
der gav Anledning til Valfarter langvejs fra, blev
han syg og døde i Marts Maaned samme Aar. Han havde
1544 ægtet Katrin, Datter af en tidligere Høvedsmand,
Hannes Eggertsson, men efterlod sig ikke Børn.

G. E.s kun 8aarige Styrelse tilhører en Overgangstid,
hvor det nye endnu ikke ret har slaaet Rod; i sin
Kamp for dettes
Befæstelse fylder han sin Plads og holder sine
Modstandere Stangen. Biskop Jón Arason fandt det
raadeligst at indgaa en venskabelig Overenskomst
med ham, i Følge hvilken gjensidig Indblanding i
de to Stifter skulde undgaas; men sine virkelige
Følelser mod ham viste han ved 2 Aar efter hans Død
at lade hans Lig optage og nedgrave som en Kjætters
uden for Kirkegaarden. G. E. har utvivlsomt været
i Besiddelse af en ualmindelig Udholdenhed, Kløgt
og Karakterstyrke, men gjør Indtryk af en koldt
beregnende og lidet fintfølende Mand. Han roses for
store Evner, boglige Interesser, smuk og anselig
Legemsbygning, muntert og indtagende Væsen, en
virkelysten og arbejdsom Natur.

Kbhvnske Selsk. Skrifter V. 
F. Johannæi Hist. eccl. Islandiæ III, 244 ff. 
þ. Bjarnason, Um siðbótina á Íslandi.

Kr. Kaalund.



Einarsson, Hálfdán, 1732-85, Forfatter, Rektor,
Søn af Provst Einar Hálfdánarson, som var
Sognepræst til Kirkjubær i Skaptafells Syssel,
fødtes 20. Jan. 1732. Efter at være dimitteret fra
Skalholt Skole 1749 rejste han det følgende Aar til
Kjøbenhavn, ved hvis Universitet han 1755 underkastede
sig theologisk Examen. 1755 udnævntes han til Rektor
ved den lærde Skole paa Holar, hvilket Embede han
beklædte til sin Død, 1. Febr. 1785. Gift med Kristin,
Datter af Biskoppen paa Holar Gísli Magnússon. H. E.,
der 1765 havde erholdt Magistergraden og senere for
sit litterære Hovedværk hædredes med flere Medailler,
udnævntes 2 Gange, under biskoppelig Vakance, til
som Officialis at forestaa Stiftet.

Som Medstifter af Islands første litterære Selskab,
«det usynlige», havde H. E. til Udgivelse forberedt
det i kulturhistorisk Henseende vigtige oldnorske
Skrift «Kongespejlet» (Konungs skuggsjá, Speculum
regale); dette Arbejde udkom, efter at være fuldført
og forbedret af hans Landsmand J. Erichsen, med
latinsk og dansk Oversættelse, i Sorø 1768. Aar 1777
udkom i Kjøbenhavn H. E.s latinske Udsigt over den
islandske Litteraturs Historie («Sciagraphia historiæ
litterariæ Islandicæ»), udgivet af det typografiske
Selskab. Dette Skrift, der vel i det væsentlige er
en skematisk Bibliografi, men som indeholder ikke
faa personalhistoriske Oplysninger og udmærker sig
ved sin Nøjagtighed, har sikkert ved sin Fremkomst
udfyldt et Savn og har endnu Betydning for den,
som vil beskæftige sig med den yngre islandske
Speciallitteratur. Forfatteren medtager Oversættelser
saa vel som originale Arbejder og 
opregner baade trykte og utrykte Skrifter. Herved
kommer Værket til at omfatte en forbavsende
Mængde Forfattere og litterære Arbejder, uagtet
selvfølgelig hist og her et og andet er forbigaaet
som alt for ubetydeligt. Bogen er saaledes vel
skikket til at give en Forestilling om den islandske
Befolknings Tilbøjelighed for litterære Sysler,
hvad enten det gjælder versificerede historiske
eller qvasi-historiske Fortællinger (rímur) eller
populær Lovkyndighed, annalistisk-genealogiske og
opbyggelige Æmner m. v. Fremstillingen, der føres ned
til Forfatterens Samtid, gaar fra de ældste Tider og
giver saaledes ogsaa en Oversigt over Oldlitteraturen,
i hvilken en dybere Indtrængen dog vanskeliggjordes
Forfatteren ved hans afsides Opholdssted.

Faa Island offentliggjorde H. E. foruden to
Salmesamlinger og en fra Dansk oversat Bibelhistorie
Udgaver af Hallgrimur Péturssons (1770), Sigurður
Jónssons (1772) og Thorlákur Thórarinssons (1775 og
1780) Digte tillige med Fortaler og Biografier.

Worm, Lex. ov. lærde Mænd.
P. Petursson, Historia ecclesiastica Islandiæ S. 379 f.

Kr. Kaalund.



Einarsson, Ísleifur, 1765-1836, Justitiarius,
som fødtes 21. Maj 1765 paa Gaarden Ás i Rángárvalla Syssel
i det sydlige Island, var en Søn af Einar Jonsson, der en Tid
havde været ansat ved den lærde Skole i Skalholt og
forestaaet forskjellige andre Bestillinger. Kom, efter
at være bleven Student 1783, Aar 1786 til Kjøbenhavns
Universitet, hvor han 1790 afsluttede sine Studier ved
at tage juridisk Embedsexamen, og samme Aar udnævntes
han til Sysselmand i Hunavatns Syssel. Da Overretten
i Reykjavik 1800 oprettedes, blev Í. E. Assessor og
var fra nu af knyttet til denne; 1834 udnævntes han
til dens Justitiarius. Med Undtagelse af de første
Aar boede han dog ikke i selve Byen, men paa en
ham tilhørende Gaard, Brekka, paa det nærliggende
Álptanes. Død 23. Juli 1836. Var to Gange gift, men
kun af sidste Ægteskab, med Sigriður, en Datter af
Provst Gísli Thórarinsson, efterlod han sig Børn.

Í. E., hvem Regeringen ved Udnævnelsen til Justitsraad
(1810) og Etatsraad (1817) viste sin Paaskjønnelse,
var i Tidsrummet 1807-16 flere Gange konstitueret
som Stiftamtmand. Under de af Æventyreren Jørgensen
1809 i Reykjavik fremkaldte Uroligheder lagde
han Karakterfasthed og personligt Mod for Dagen,
hvorfor han ogsaa af Usurpatorerne nogen Tid holdtes
i Forvaring. Han 
roses som en ivrig og samvittighedsfuld, men noget
Stræng og haard Mand af bestemt og ubøjelig Karakter.

Erslew, Forf. Lex.
Á. Helgason, Ræður haldnar við jarðarför Ísleifs Einarssonar, Kph. 1837.
J. Pétursson, Sýslumannaæfir I, Reykj. 1881-84, S. 624 ff.

Kr. Kaalund.



Einarsson, Marteinn, --1570, Biskop, var en Søn af en
for sin digteriske Begavelse bekjendt Præst, Einar
Snorrason til Staðarstaður i Snæfellsnes Syssel i det
vestlige Island. Faa Grund af Familieforbindelser
opdroges han i England, hvor han lærte Latin, men
i øvrigt fik en praktisk Uddannelse, og da han i en
Alder af 18 Aar vendte tilbage til Island, var det
som Handelsmand. Efter sin Faders Ønske lod han sig
præstevie og indehavde ved Faderens Død 1538 dennes
indbringende Kald, som han i den følgende Tid vedblev
at beholde, og i hvilken Stilling han tidlig gav
Reformationen sin Tilslutning. Modstræbende valgtes
han efter Gissur Einarssons Død 1548 af Lutheranerne
til Biskop i Skalholt Stift, medens det katholske
Modparti samlede sig om en anden Kandidat. Den
danske Regering bekræftede hans Valg, og efter ved
Universitetet at være bleven forberedt til sin nye
Stilling indviedes han 1549 og vendte s. A. tilbage
til Island.

I sit Stift fandt han meget urolige Forhold. Den
nordlandske Biskop Jon Arason havde som den katholske
Modkandidats Fuldmægtig søgt at udstrække sin Magt
over Skalholt Stift, ja havde endog gjort et Forsøg
paa med Vaaben i Haand at bemægtige sig selve
Bispegaarden. M. E.s første Handling blev nu paa
Altinget at faa erklæret alt, hvad Jón Arason i det
fremmede Stift havde anordnet, for ugyldigt; derefter
begyndte han sine Visitatser og slog sig senere
til Ro paa sin gamle Præstegaard Staðarstaður. Her
lod Jón Arason, der nu optraadte som den sande Tros
Beskytter hele Island over, ham ved sine 2 Sønner med
væbnet Magt overfalde (Okt. 1549) og føre fængslet til
det nordlandske Bispesæde Holar. Et mislykket Forsøg
paa Flugt forværrede hans Stilling, men noget senere
kom han under en lempelig Bevogtning af Jón Arasons
Søn Áre Jónsson paa Möðrufell. Næste Sommer maatte
M. E. ledsage Jón Arason og Sønner, der med et Følge
af over 400 Mand droge til Altinget. Her fra gik Toget
til Skalholt, og ved den fangne Biskops Forsagthed,
der lod sig skræmme til at opfordre Forsvarerne
til Overgivelse, lykkedes det denne Gang at komme i
Besiddelse af Bispesædet, hvor alt igjen sattes paa
den gamle Fod; ved Afrejsen efterlodes M. E. her,
uden at det klart 
kan ses, hvorledes hans Stilling har været. Da Jón
Arason og hans Sønner det paafølgende Efteraar
vare blevne tagne til Fange, mødte M. E. for at
overvære den over dem afsagte Dom og gik her ind
paa et Medansvar for Fangernes Bevogtning. Efter
Dommens Afsigelse -- i Følge hvilken den endelige
Afgjørelse opsattes til næste Alting -- og efter, at
Fangerne foreløbig vare blevne førte til Skalholt,
indvilgede M. E. i den der, navnlig paa Tilskyndelse
af den kgl. Foged, tagne Beslutning om at henrette
dem som Landsforrædere (Nov. 1550).

Jón Arasons Død befriede vel M. E. for en overmægtig
Modstander, men paadrog ham manges Uvilje; selv fra
den danske Regering skaffede den formløse Proces
ham Ubehageligheder. I Aaret 1552 oprettedes ved de
2 Bispesæder Latinskoler, men i øvrigt skaltede den
verdslige Øvrighed temmelig vilkaarlig med Domkirkens
Ejendomme og har næppe vist Biskoppen synderligt
Hensyn. 1556 nedlagde han af disse og andre Grunde
sit biskoppelige Embede, som han heller næppe ret har
kunnet magte; han manglede saa vel sin Forgængers
Snarraadighed og Kraft som hans Evner og boglige
Lærdom. Derimod synes han at have været en dygtig
Forretningsmand, der ogsaa personlig var i Besiddelse
af en betydelig Velstand. M. E., der efterlod sig
adskillige Børn, døde 1570; hans Hustru Ingibjörg,
med hvem han giftede sig, da de nye Forhold tillode
Ægteskab, var af ringe Stand.

Under et Ophold i Kjøbenhavn udgav M. E. 1555 den
første islandske Salmebog med tilhørende Manuale;
Oversættelsen af de heri indeholdte Salmer -- fra
Luthers Haandbog -- skal skyldes Biskoppen selv.

F. Johannæi Hist. eccl. Islandiæ III, 280 ff.
Þ. Bjarnason, Um siðbotína á Íslandi.
J. Þorkelsson, Om digtningen på Island i det 15. og 16. årh. S. 417 ff.

Kr. Kaalund.



Einarsson, Oddur, 1559-1630, Biskop, fødtes i en
til det tidligere Kloster Möðruvellir paa Islands
Nordland hørende Sæterhytte. Forældrene vare fattige
Præstefolk; Faderen, Einar Sigurðsson, der senere
af sin Søn blev hjulpen til et indbringende Kald,
er bekjendt som en af sin Tids frugtbareste Digtere,
særlig Salmedigter. Den begavede og lærelystne
Dreng blev af Biskop Gudbrand Thorlaksson i en ung
Alder optaget i Latinskolen paa Holar og efter at
have gjennemgaaet denne sat i Stand til at studere
ved Universitetet i Kjøbenhavn. Her dyrkede han,
foruden Theologi og de dermed forbundne Videnskaber,
Mathematik under Tyge 
Brahe paa Hven, blev Baccalaureus artium og Viceprovst
ved Kommunitetet, men vendte 1586 tilbage til Island
og overtog Pladsen som Rektor ved Skolen paa Holar.

Da Præsteskabet i Skalholt Stift, efter at Bispestolen
i Aaret 1587 var bleven ledig, var i Tvivl om Valget,
gjorde den myndige Biskop Gudbrand Thorlaksson sin
Indflydelse stærkt gjældende til Fordel for O. E.,
saa at denne unge og for de paagjældende ganske
ubekjendte Mand det følgende Aar enstemmig blev
valgt. Efter at Valget var blevet bekræftet af den
danske Formynderregering, indviedes O. E. i Kjøbenhavn
i Foraaret 1589 og tiltraadte derefter sit Embede. Med
sin Velgjører Biskop Gudbrand bevarede han hele Livet
et nøje Venskab; dels herved -- da denne laa i en
bitter Strid med en af Lagmændene --, dels ved sin egen
Optræden kom han i et spændt Forhold til den verdslige
Øvrighed. O. E. var nemlig ikke blot en virksom og
dygtig Mand, der forstod energisk at administrere sit
Stift og hævde sin Stands Rettigheder, men tillige
egennyttig og havesyg, saa at de milde Stifteisers
Gods, han havde under sin Varetægt, ingenlunde
forvaltedes dadelløst; tillige plettedes hans Styrelse
af en grov Nepotisme, der baade gjorde sig gjældende
ved Besættelse af Præsteembeder og ved Antagelse af
Disciple til de ledige Pladser i den lærde Skole.

Ikke des mindre vidste dog O. E. at indgyde
Samtiden Respekt. Han var en kundskabsrig Mand
og en imponerende Personlighed med værdig og dog
velvillig Optræden; man mente, at han kunde forudsige
tilkommende Ting. Hans litterære Sans bragte ham
til saa vel at samle Bøger og Haandskrifter som selv
at sysle med historiske Optegnelser, Oversættelser
fra fremmede Sprog og lign. Men des værre gik det
meste af disse Samlinger til Grunde ved Bispegaardens
Brand 1630. Samme Aar, 28. Dec., indtraf hans Død. I
sit Ægteskab med Helga Jonsdatter -- en fremragende
Kvinde af anset Slægt -- havde han 6 Børn, af hvilke
en Søn blev hans Eftermand. Hans trykte Arbejder
indskrænke sig til nogle Prædikener og Salmer samt
et Par oversatte Skrifter af theologisk Indhold.

F. Johannæi Hist. eccl. Islandiæ III, 332 ff.
J. Þorkelsson, Om digtningen på Island i det 15. og 16. årh. S. 459 ff.

Kr. Kaalund.



Eiriksson, Jón, d. 1787, s. Erichsen.



Eiríksson, Magnus, 1806-81, theologisk Forfatter,
er født 22. Juni 1806 og en Søn af den islandske
Bonde Eiríkur Grímsson paa Skinnalón i Thingø Syssel
og Præstedatteren Thorbjörg 
Stephánsdatter. Han gik i Bessastad Skole, hvorfra han
i 1829 dimitteredes som Nr. 1. Derpaa antoges
han som Kontorist hos Stiftamtmanden paa Island,
L. A. Krieger. Denne fik Interesse for den unge, brave
Studiosus og skaffede ham Midler til at indstille sig
i Kjøbenhavn som Artiumskandidat og til i 6 Aar at
ligge ved Universitetet for at studere Theologi. 1837
aflagde E. den theologiske Embedsprøve. 7 Aar efter
betraadte han Forfatterbanen. -- Egentlig besad
E. intet Anlæg herfor; det var ikke saa meget Lyst
til at give sine Tanker et skriftligt Udtryk som hans
humant-religiøse Sind, der drev ham ind paa denne
Vej. Christian VIII's Regering fór haardt frem mod
Gjendøberne her til Lands og vilde ved Vold tvinge
dem til at lade deres Børn døbe. I den litterære
Strid, som i den Anledning fandt Sted, deltog E. med
sit voluminøse Skrift «Baptister og Barnedaab»
(1844). Allerede her komme hans rationalistiske
Anskuelser til Orde, i det han hævder, at Barnedaaben
aldeles ikke er apostolisk, men senere opstaaet
og indført i Kirken, og at en Opfattelse af Daaben
som «en Nedsænkning i Guds Væsen», «en Meddelelse
af den Jesu iboende Guddomsfylde», en Overgang til
en «ny Natur» -- at dette alt sammen blot er moderne
Udtryk for den gamle (mod sund Fornuft og naturlig
Betragtning stridende) Anskuelse: at det nyfødte
Barn er besat af en Djævel, som ved Daabsakten skal
uddrives.

Mellem E.s senere Skrifter, der alle have en
polemisk Karakter, maa mærkes hans 3 mod Martensens
spekulative Theologi rettede Afhandlinger: «Dr. M.s
trykte moralske Paragrafer» (1846), «Spekulativ
Rettroenhed og gejstlig Retfærdighed» (1849) og
«Den nydanske Theologis Kardinaldyder» (1850). Da
det for E.s sunde Forstand og ærlige Hjærte stod
som en Fare, om den akademiske Ungdom aldeles lod
sig henrive af denne «forskruede Theologi» (thi
daværende Professor Martensen var begyndt at blive
de theologiske studerendes Yndlingslærer), henvendte
han sig til højere vedkommende med Anmodning om at
skride ind herimod, og da dette ikke hjalp, sendte
han Majestæten selv et Brev herom. I dette Brev havde
E. tillige anket over nogle af Regeringens Handlinger
og erklæret sig imod flere af dens Grundsætninger;
thi han var en afgjort politisk liberal. Denne djærve
Henvendelse blev naturligvis taget E. meget ilde
op, og Generalfiskalen fik Ordre til at anlægge Sag
imod ham. Men netop som denne Proces stod paa, døde
Christian VIII, og med den nye Forfatning udstedtes et
Amnestidekret, hvoraf ogsaa E. kom til at nyde godt.
E. havde i sine første Kandidataar paa Grund af
sine grundige og solide theologiske Kundskaber
været en søgt Manuduktør; men hans hensynsløse
Opposition mod Modetheologien bragte hans gamle
Anseelse i Dalen, og snart bankede ingen flere
Manuducender paa hans Dør. Dertil kom, at han,
for at gjøre sine Venner Tjenester, var kommen i
Gjæld til Aagerkarle. Hans økonomiske Stilling var
overordentlig trykket. Paa den Tid kom Islands
Biskop til Kjøbenhavn, og da han interesserede
sig for sin hæderlige Landsmand og mente, at hans
ejendommelige Meninger om Daaben ikke vilde hindre
ham i at udøve en Præsts Gjerning, opfordrede han
E. til at søge Kald paa Fødeøen. E. indgav ogsaa
sin Ansøgning og blev virkelig 1856 kaldet til
Præst paa Island (Stokkseyri og Kaldaðarnes);
da indgav han atter Ansøgning om at fritages for
Embedet; thi et nyt Gjennembrud havde fundet Sted
i hans religiøse Bevidsthed. -- Forhen havde kun
enkelte Dogmer som Treenighedslæren og Barnedaabens
mirakuløse Virkning forekommet ham tvivlsomme, nu
begyndte han at tvivle om selve de nytestamentlige
Skrifters Integritet. Johannes-Evangeliet, som
hans gamle Professor i Theologi, Jens Møller, altid
havde forstaaet at indgyde sin Elev Ærefrygt for,
stod efterhaanden for denne som et «falsk, uægte
Evangelium», der i Modsætning til de 3 første
«ægte» Evangelier gav en vrang Forestilling om
Christuspersonligheden. Nu kunde der ikke længer for
E. være Tale om at søge Præstekald eller beklæde et
saadant. Hans Opgave maatte være at udrede det sande
fra det falske i det nye Testamente. Fuld af religiøst
Alvor, som en inderlig troende Theist, tog han fat
paa denne Opgave og udgav i Tidsrummet 1863-73 flere
større Skrifter, som «Om Johannes-Evangeliet» (1863),
«Gud og Reformatoren» (1866), «Paulus og Christus»
(1871) og «Jøder og Kristne» (1873). Alle gaa de ud
paa at vise, at Jesus fra Nazareth ikke har været Gud,
men kun Reformator af den jødiske Theologi, som den
foreligger i det gamle Testamente; Forfatteren til
«Johannes-Evangeliet» gjør Jesus til en pralende
Ordgyder, der stiller sig selv ved Siden af den
evige Gud; Paulus gjennemfører den gamle jødiske
Offertheori, i det han lader Christus ofre sig til Gud
paa Menneskenes Vegne én Gang for alle. Den rette,
sande Opfattelse af Guds Forhold til Mennesket
har Christus givet i den skjønne Parabel om «den
forlorne Søn». Men den ægte kristelige Lære om Gud
er efterhaanden bleven mer og mer forvansket gjennem
Tiderne, og jo længere den kom bort fra sit Hjemsted,
Palæstina. 
Alle, som kjendte E., saa i ham en sjælden
grandhæderlig Personlighed, et inderlig godt og
kjærligt Menneske og en klippefast Karakter, der
ikke betænkte sig paa at sætte Livet ind for sin
Overbevisning; men Dommen om hans Skrifter er meget
forskjellig. At de orthodoxe fordømme dem, er en
Selvfølge; men heller ikke de dannede Fritænkere have
kunnet goutere dem, dertil er deres Foredrag for tungt
og bredt, og deres Vedhængen ved det mystiske for
stærk. Fornemmelig ville de vist tiltale den jævne
religiøse Rationalist. -- E. vilde sikkert paa sine
gamle Dage have været udsat for Nød, om ikke hans
Venner havde skudt sammen til en Livrente for ham,
der sikrede ham et tarveligt Udkomme. Da han døde
3. Juli 1881, bekostede de ogsaa et smukt Mindesmærke
med hans Buste, der blev oprejst ved hans Grav paa 
Garnisons Kirkegaard. E. var ugift.

Erslew, Forf. Lex. 
M. Eiríksson, Min Forfattervirksomhed (Vilh. Møllers «Flyvende Blade» 12. Juni 1875). 
Det nittende Aarhundrede, Juni-Julihæftet 1877. 
Morgenbladet 9. Juli 1881.

H. Schwanenflugel.



Eisenberg, Elias, 1534-90, Statsmand, Prælat,
var født i Halle i Sachsen og fik 1562 af Kong 
Frederik II Ansættelse i det tyske Kancelli. Han
viste sig snart som en meget brugbar Mand; i den
nordiske Syvaarskrig blev han derfor ofte anvendt
i Statssendelser til fremmede Fyrster og Stæder. I
Begyndelsen af Aaret 1564 var han saaledes i Danzig
og Preussen for at skaffe Skibe til Hjælp i Kampen
mod Sverige. Efter Hjemkomsten fra det frugtesløse
Fredsmøde i Rostock s. A. fik han Bestalling som
kgl. Sekretær i det tyske og udenrigske Kancelli med
Forpligtelse til at blive i dansk Tjeneste hele sin
Levetid og paa enhver Maade at søge at fremme Rigets
bedste. 1567-68 gik han gjentagne Gange i diplomatiske
Hverv til Preussen, Polen og Lifland; 1570 deltog
han i Fredsforhandlingerne i Stettin. Senere gjorde
han endnu mange Rejser, deriblandt to til Storfyrst
Ivan Vasiliewitsch i Moskov 1571 og 1575. I Juni 1576
var han med Frederik II i Meklenborg og blev ved denne
Lejlighed tillige med Kongens Livlæge immatrikuleret
i Rostock som en Slags akademisk Æresborger. Ogsaa
Spanien, Frankrig, Lothringen og Nederlandene skal
han som den danske Konges Sendebud have besøgt. Om
man end derfor ikke med Slange vil kalde E. «en stor
Mand», maa man dog give ham Ret i, at han har været
en nyttig Mand i den danske Statstjeneste.

Disse Fortjenester lønnedes af Kongen med
forskjellige Forleninger. Saaledes fik E. o. 1572
Regnskabsprovstiet i Assens, 
senere et Kanonikat i Roskilde, og 1580 aflagdes
han med Domprovstiet i Kapitlet sammesteds. Ved
den sidste Forlening blev han en af Universitetets
saakaldte Konservatorer. Disse Forleninger beholdt
han, da han 1583 paa Grund af Svagelighed fik sin
Afsked af Statstjenesten. I de sidste 7 Aar af sit
Liv, indtil sin Død 30. April 1590, residerede E. som
Prælat ved Roskilde Domkirke. -- 1573 havde han ægtet
Thale Holste fra Flensborg (d. 8. Febr. 1612) og havde
med hende 6 Børn, deriblandt ndfr. anf. Elias E. samt
Datteren Anna, der blev gift med to af Sjællands
Biskopper, P. J. Vinstrup og H. P. Resen, og ved førstnævnte
blev Stammoder til en stor Efterslægt af lærde Mænd.

Saml. t. Fyens Hist. og Topogr. III, 272 ff. 
Rørdam, Kbhvns Universitets Hist. 1537-1621 II, 414 ff.

H. F. Rørdam.



Eisenberg, Elias, o.1581-1635, Præst, 
blev født i Frederiksborg og var Søn af den foregaaende. 
Biskop Vinstrup, der fra 1599 af var gift med hans
Søster, Anna E., blev ham en god Støtte under hans
Studeringer. 1600 blev han Student og opholdt sig
1603 i Wittenberg. 1608 tog han Magistergraden
ved Kjøbenhavns Universitet og fik s. A. det
kgl. Rejsestipendium. 1609 finde vi ham atter i
Wittenberg, men man savner i øvrigt Efterretninger om
hans Studier i Udlandet. 1611 blev han foreslaaet
til Professor i Pædagogik. Han fik dog ikke
Professoratet denne Gang, men derimod 1612, da det
atter blev ledigt. 1614-18 var han tilsynshavende ved
Universitetsbibliotheket. 1614 blev han Professor i
Fysik og 1615 Dekan i det filosofiske Fakultet. Kort
efter fik han det Hverv tillige med Chr. Friis
til Kragerup og Jesp. Brochmand at undersøge den
fynske Biskop Hans Knudsen Veiles Embedsforhold og
Læremaade. At Valget faldt paa ham, ligger maaske i,
at han nu var Svoger til Biskop Resen, der havde
ægtet Vinstrups Enke. 1620 blev han Præst i Besser
og Onsberg, et af de rigeste Præsteembeder i Landet,
og Provst paa Samsø. Professoratet synes han ikke
at have været voxen. Han døde 1635. Med sin Hustru,
Anne Jensdatter, havde han flere Børn og iblandt disse
en Søn, Elias E., der blev Præst i Kalundborg. Hun
ægtede siden Eftermanden i Embedet.

Rørdam, Kbhvns Universitets Hist. 1537-1621 III, 639 ff.

S. M. Gjellerup.



v. Eitzen, Paul, 1521-98, Generalsuperintendent. 
Denne Mand, der med Føje kan betegnes som den betydeligste
af de Theologer, der have haft deres Virkekreds i
Slesvig i det 16. 
Aarhundrede, var født i Hamborg 15. April 1521 (andre
sige: 25. Jan. 1522) af en anset Patricierslægt. 1539
blev han indskreven ved Universitetet i Wittenberg. Et
gammelt Skrift fortæller, at han 1542 skal have set
og talt med «den evige Jøde». Denne apokryfiske
Beretning maa staa ved sit Værd. Derimod vide
vi, at E. sluttede sig nøje til Reformatorerne,
særlig til Melanchthon, til hvis bedste Disciple
han vist tør regnes. Fra Wittenberg begav han sig
til Rostock. Efter nogle Aars Ophold her, hvor han
1547 søgte og mulig ogsaa en kort Tid har indtaget en
Lærerstilling ved Universitetet, blev han 1549 Præst
ved Domkirken i sin Fødeby, Hamborg. Efter 1555 at
være valgt til Superintendent og Lector primarius
sammesteds erhvervede han 1556 den theologiske
Doktorgrad i Wittenberg. Det var en vanskelig Tid
paa Grund af de indre Stridigheder, som den Gang
hjemsøgte den lutherske Kirke. Men E. forstod nu som
senere med klogt Maadehold at undgaa de Yderligheder,
som bleve til Anstød for mange, og at indtage en vis
Mellemstilling, der sikrede ham Agtelse og satte ham
i Stand til at optræde mæglende mellem de stridende
Partier. Dog blev det ham 1558 saa hedt i Hamborg,
at han tænkte paa at nedlægge sit Embede. Dette skete
vel ikke, men han blev dog villigere til at modtage
Ansættelse andensteds.

I Maj 1557 var E. i Forening med Repræsentanter
fra Lybek og Lyneborg affærdiget til Kjøbenhavn
for at raadslaa med den danske Konge om, hvorledes
de kirkelige Stridigheder i Bremen bedst kunde
bilægges. Samme Aar kom han for første Gang i
Forbindelse med den slesvigske Kirke, da Hertug
Adolf overdrog ham i Forening med Hofpræsten paa
Gottorp, Volqvard Jensen, og Sognepræsten i Husum,
Peter Bokelmann, at foretage en omfattende kirkelig
Visitation i de Hertugen tilhørende Landskaber. Den
Tillid, Hertug Adolf herved viste ham, gav sig
ogsaa Vidnesbyrd, da Hertugen overdrog ham at være
hans Repræsentant ved de kirkelige Forhandlinger
paa Fyrstemødet i Naumburg 1561, og da han i. Juni
1562 kaldte E. til sin Hofpræst og Superintendent i
Slesvig.

Siden 1556 var Hertug Adolf Fyrstbiskop i Slesvig
Stift; men da han selvfølgelig ikke selv kunde udføre
de bispelige Forretninger, blev E. hans Suffragan
eller Hjælpebisp, og denne hans Embedsvirksomhed
udstraktes fra Okt. 1564 ogsaa til de Kongen og
Hertug Hans den ældre tilhørende Dele af Slesvig
Stift, om end de politiske Forhold i flere Henseender
indskrænkede hans Embedsmyndighed i de sidstnævnte
Dele af Stiftet.
E., der var en i alle Henseender velstuderet Mand,
en grundlærd Theolog og dertil en virksom og energisk
Personlighed, fattede Planen til Oprettelsen af en
Art Højskole (Pædagogium) i Byen Slesvig, eller,
hvis Planen oprindelig er fattet af nogen anden,
saa satte han den i ethvert Tilfælde i Stil og gav
den sin endelige Skikkelse. Vi have en mærkelig
og udførlig Forestilling om Sagen, skreven af ham,
uden Tvivl i Aaret 1563, og stilet til de ovennævnte
tre Landsherrer. Heri godtgjorde han, hvor vigtigt
det var for Landet, om en saadan Skole kunde komme i
Gang. Navnlig gjorde han opmærksom paa, at mange holdt
deres Sønner fra Studeringerne, fordi Universiteterne
laa saa langt borte, og Opholdet der var forbundet
med saa mange Omkostninger; desuden kunde Ungdommen
paa fremmede Skoler ikke holdes under saa omhyggeligt
et Opsyn og saa alvorlig en Tugt, som fornødent var,
hvorfor fromme Folk ofte skyede at sende de unge
bort fra Hjemmet. Var der derimod et Pædagogium
eller en højere Skole i Landet selv, forsynet med
lærde og flittige Læremestre, hvor Ungdommen kunde
blive oplært indtil Magistergraden eller de egentlige
Fakultetsstudier, saa vilde en saadan Skole uden Tvivl
faa god Søgning baade af adelige og uadelige, og man
kunde anvende Dompræbenderne og andre kirkelige Len
til Lønning af Lærerne. Selv tilbød E. at tage en
væsentlig Del i Undervisningen.

Vi kunne ikke her forfølge det slesvigske Pædagogiums
Historie; det maa være nok at bemærke, at det ikke
lykkedes Hertug Adolf at vinde Kong Frederik II's
og Hertug Hans' Bistand, og at han derfor paa egen
Haand søgte at gjennemføre Planen. Pædagogiet blev
oprettet 1566, men mødte saa mange Vanskeligheder,
at det ikke fik nogen blivende Betydning. Dette var
dog ikke E.s Skyld, hvis Plan var god, ligesom han
havde vist sig villig nok til at lægge sit Arbejde
ind med til Værkets Fremme. Særlig kan henvises
til hans theologiske Hovedskrift: «Ethicæ doctrinæ
libri IX conscripti in usum studiosæ juventutis»
(Witteb. 1571-73), da dette Værk sikkert er skrevet
med Pædagogiet for Øje. Af de 4 Oplag, som Bogen i
kort Tid oplevede, kan man slutte, at den er bleven
optaget med stort Bifald, ligesom den ogsaa i den
nyere Tid har tildraget sig fortjent Opmærksomhed
(s. Pelt i «Theol. Studien u. Kritiken» 1848, S. 271
ff.).

Skjønt E. nærmest var Melanchthonianer og
ingenlunde Lutheraner af den strængeste Observans,
saa kan han dog næppe med fuld Føje betegnes som
Kryptokalvinist. Derom vidner bl. a. den
Præsteed, som han forfattede og 1574 fik indført i
de gottorpske Lande, da den ikke kan anfægtes fra
et luthersk Stade. Af Konkordieformelen var E. dog
en bestemt Modstander, og det skyldes nærmest ham,
at Dr. Jacob Andreæ, Formelens Hovedtalsmand, ikke
trængte igjennem med sin stærke Pression, og at denne
Lærenorm ikke paa den Tid blev indført i Slesvig,
hvad der formentlig i ikke ringe Grad ogsaa har
støttet de danske Theologer i deres Modstand imod
samme Læreforskrift.

28. Febr. 1598 døde E. I sine senere Aar havde han
paa Grund af Alder og Svagelighed M. Jacob Fabricius,
der siden blev hans Efterfølger, til Medhjælper
i Embedet. E. var gift, men hans Hustrus Navn er,
saa vidt vides, ikke bevaret.

Moller, Cimbria lit. III, 227 ff.
Ny kirkehist. Saml. IV.
Allg. deutsche Biographie VI, 481 ff.
Rørdam, Hist. Kildeskrifter 2. R. II.

H. F. Rørdam.



Eivind Bifra, --1086, hed en Stormand, der under
Oprøret mod Knud den hellige vidste at skaffe
sig Kongens Tillid, medens han, som Mægler
lige over for Oprørerne, dog kun hidsede disse
yderligere. E. fandtes da ogsaa mellem Angriberne
foran Albani Kirke, hvor en af Knuds Mænd gav ham
Banesaar; han døde efter store Lidelser. Af Ælnoth
kaldes han Pipero, i Knytlinga Saga E. Bifra, af Saxo
derimod Blakke, og allerede i Middelalderen vare «en
Blakke» og «at ride Blakkes Hest» Betegnelser for en
falsk Mand og hans Gjerning.

Johannes C. H. R. Steenstrup.



Ekkard (Eccard), Frederik, 1744-1819, Bibliothekar.
Han fødtes i Frederiksort i Slesvig
6. Dec. 1744, var en Tid Underofficer, men gav sig
saa til at studere i Leipzig og Gøttingen. 1775
blev han Amanuensis ved Bibliotheket i Gøttingen,
hvor han virkede indtil 1781. 3 Aar efter tog han
Doktorgraden i Filosofi og ansattes samme Aar (1784)
efter J. Erichsens Indstilling som Amanuensis ved det
st. kgl. Bibliothek i Kjøbenhavn (Gøttingen forlod
han dog først næste Aar); denne Stilling havde han
til 1790, da han blev Bibliothekssekretær. I 1814
maatte han, efter at have været svagelig i nogen Tid,
søge sin Afsked paa Grund af Blindhed; undtagelsesvis
fik han sin fulde Gage i Pension ved Afgangen. Han
døde 30. Okt. 1819, havde været gift og efterlod en
Søn. E. skildres som en Særling, men hæderlig Karakter
og flittig og duelig Embedsmand; særlig berømmes
hans ualmindelig omfattende Litteraturkjendskab. Som
Forfatter var han yderst mangesidig: han har skrevet
bibliografiske, sprogvidenskabelige, encyklopædiske, 
pædagogiske, ethnografiske, naturvidenskabelige
o. fl. Arbejder, baade paa Dansk, Tysk og Latin, samt
været Tidsskriftsredaktør og Kritiker. Herved vovede
han sig undertiden ind paa Omraader, hvor han ikke
var rigtig hjemme, f. Ex. Naturvidenskaberne, og han
maatte da høre ilde derfor af de virkelig kyndige;
desuden skrev han et temmelig daarligt og smagløst
Sprog. Men iblandt hans bibliografiske Arbejder er
der fortjenstfulde Sager, saaledes Registeret til
«Göttingische gelehrte Anzeigen 1753-82», udk. i
Gøttingen 1784-85 i 3 Bind.

Morgenblad, udg. af J. K. Høst, 1819, Nr. 51.
Erslew, Forf. Lex.
Werlauff, Efterr. om det st. kgl. Bibliothek.

E. Gigas.



Elafsen, Peder, --1246, Biskop. Denne Mand, der i
Kilderne ogsaa kaldes Peder Olufsen (eller Topæsen),
blev Biskop i Aarhus efter den ovfr. S. 392 nævnte
Ebbe; i alt Fald kjender man ikke Navnet paa nogen
anden Biskop mellem dem. 1238 var han tilstede ved
Afslutningen af det vigtige Stensbyforlig mellem
Valdemar Sejer og den tyske Ordensmester Herman fra
Lifland, som med en pavelig Legat havde indfundet sig
for at afværge det Tog til Estland, som Kong Valdemar
truede med. Ligeledes deltog P. E. i Danehoffet
i Vordingborg i Marts 1241, paa hvilket Jyske Lov
publiceredes. Paa Nationalkonciliet i Odense 1245
var han med at bandlyse Kirkens Forurettere. -- Medens
P. E. havde Strid med sit eget Domkapitel angaaende
Retten til at udnævne Kanniker, stod han i et meget
venligt Forhold til Cisterciensermunkene i Øm, som han
ikke blot skjænkede forskjellige Gaver, men hos hvem
han ogsaa fandt sit sidste Hvilested. Han døde 1246.

Script. Rer. Dan. V, 260 ff. VI, 389 ff. VII, 209 ff.
Suhm, Hist. af Danm. IX, 682. X, 64.
Ny kirkehist. Saml. III, 280.

H. F. Rørdam.



Elberling, Carl August, f. 1834, Geolog og
Litterærhistoriker. Søn af ndfr. nævnte Rektor
C. W. E., født 16. April 1834 i Slagelse og
dimitteret fra den lærde Skole der 1851; absolverede
1859 Magisterkonferens i Naturhistorie; 1861-63
Assistent ved det mineralogiske Musæum og fra 1863
fast Assistent ved det store kgl. Bibliothek,
hvilken Stilling han endnu indtager. Besvarede
1869 den af det kgl. danske Videnskabernes Selskab
udsatte Prisopgave «Om de danske Kalktufdanneiser»
(trykt i «Vidskb. Meddelelser fra Naturhist. Forening»
1870, hvortil der senere føjedes et Supplement «Om en
Kalktufdannelse ved Vejstrup Aa paa Fyn», sammesteds
1875). Senere hen har E. væsentlig beskæftiget sig
med Studier af 
litterærhistorisk Art, hvoriblandt særlig kan nævnes: «Danske Folkebøger, 
paa ny udgivne,» i. Bd. (1867), «Oehlenschläger som Gadevisedigter»
(1872), «Om Syngestykket Sovedrikken» (1876), 
«Oehlenschläger og de østerlandske Æventyr» (1887). E. har end videre i 
mange Aar været Censor ved polyteknisk Examen i Mineralogi og 
Jordbundslære.

K. Rørdam.



Elberling, Carl Wilhelm, Filolog, 1800-70,
var en Søn af Glarmester og Fændrik ved det borgerlige Artilleri Wilhelm Georg E.
(f. 1775 d.1810) og Anne Margrethe f. Høyermann. Han blev født
i Kjøbenhavn 17. Sept. 1800, optagen i Metropolitanskolen 1812 og
dimitteret der fra 1819; saa vel ved Examen artium som ved anden
Examen 1820 fik han Udmærkelse. Allerede i sit første Studenteraar
syslede han med filologiske Studier og vandt Guldmedaillen for
Besvarelsen af Universitetets filologiske Prisopgave for 1820; derefter 
kastede han sig ganske over Filologien som Alumnus paa 
Valkendorfs Kollegium fra Foraaret 1821. Han var i denne Tid Abraham 
Kall behjælpelig med at ordne hans Samlinger til den græske 
Lexikografi og fuldførte efter Kalls Død Ordningen af disse 
Samlinger, der tillige med adskillige Bidrag af ham selv bleve 
indrykkede i Londoner-Udgaven af H. Stephani «Thesaurus lingvæ
Græcæ». Om hans Interesse for sit Studium vidner det ogsaa, at 
han i disse Aar søgte at indføre Schweighäusers berømte Udgave 
af Herodot og (i Forening med R. J. F. Henrichsen, Madvig og andre
jævnaldrende) Garatonii «Notæ in Ciceronis Orationes» i den danske 
Bogverden. 1825 tog han den filologiske Embedsexamens theoretiske 
og 1826 dens praktiske Del, 1828 Magistergraden. Fra Jan. 1827 
til Dec. 1830 var han Alumnus paa Borchs Kollegium og ernærede
sig i denne Tid ved privat Undervisning og litterære Arbejder; 
derefter blev han 1830 udnævnt til Overlærer ved Slagelse lærde 
Skole, 1838 til sammes Rektor; 1851 blev han Rektor i Roskilde, 
fik Titel som Professor 1853, afskedigedes 1863 paa Grund af 
Øjensvaghed. Han ægtede 6. Maj 1831 Dorthea Flensted (f. 2. Febr. 
1801 d. 21. Febr. 1850), Datter af Hans F., Opsynsmand og Skriver 
paa Hagestedgaard, senere Toldbetjent i Stubbekjøbing. -- Af hans 
filologiske Arbejder, der dels udkom i de to nævnte Skolers 
Programmer, dels som særlige Skrifter, maa især mærkes Arbejderne 
til Terentius, Cæsar og Plato; særlig er hans kommenterede 
Udgave af Platos «Apologi» og «Crito» (1837) et for sin Tid 
særdeles dygtigt Arbejde. Efter sin Afsked levede han i Kjøbenhavn 
og syslede da meget med Holbergs latinske Skrifter;
bl. a. udgav han hans «Nicolai Klimii Iter
subterraneum» 1866. Han døde 10. Nov. 1870.

Avtobiografi i Slagelse Skoles Program for  1839.
Erslew, Forf. Lex.

M. Cl. Gertz.



Elberling, Rudolf Emil, f. 1835, Journalist og Forfatter. 
Emil E., Søn af ovfr. nævnte Rektor
C. W. E., fødtes i Slagelse 17. Juli 1835, blev
Student fra Roskilde 1852 og lagde sig derpaa efter
Studiet af den nyere og nyeste Statshistorie. 1860
blev han Medarbejder ved Bladet «Fædrelandet»,
særlig m. H. t. Rubrikken om Udlandet, og vedblev
dermed til 1882, da Bladet standsede. 1880 blev
han Bibliothekar ved Rigsdagens Bogsamling. Som
litterær Medarbejder har han ydet Bidrag til
forskjellige Blade, Tidsskrifter og Samlingsværker
og udarbejdet den udførlige Fremstilling af Englands
Statsforfatning i P. Sveistrups «Forfatningslove»
III og har desuden været en af Udgiverne af
«Forlagsbureauets Haandlexikon» (1879-80). I det
politiske Liv har E. bl. a. deltaget ved at medvirke
ved Dannelsen af den ældste «liberale Vælgerforening»
(1883), hvis første Formand han blev. -- 27. Maj 1865
ægtede han sit Søskendebarn Marie Louisa Elberling
(f. 1841 i Serampore i Ostindien), Datter af senere
Herredsfoged F. E. E. i Roskilde.

Fr. Krarup.

 (Alienor), --1231, Dronning">

Eleonore (Alienor), --1231, Dronning, 
var Datter af Alphons II af Portugal og Urraca af Kastilien. Kong
Valdemar Sejer, der havde været gift med Alphons'
Søster Berengaria (d. 1221), lod ved sin Udsending,
Bisp Gunner af Viborg hendes 18aarige Broderdatter
hente til Danmark som Brud for sin og Dagmars Søn
Valdemar den unge, der allerede 1218 var kronet
til Konge. Brylluppet stod i Ribe St. Hansdag
1229, og Dagen efter modtog E. som Morgengave den
sydlige Halvdel af Fyn. Ikkun 2 Aar efter døde E. i
Barselseng, 28. Avg. 1231, og Tremaanedersdagen
derpaa omkom hendes Ægtefælle ved et Vaadeskud. Ved
Undersøgelsen af E.s Grav i Ringsted Kirke fandt man,
at hendes Skelet viste Spor af en tidlig udviklet
og stærkt udbredt Benedder, som sandsynlig havde
medvirket til hendes Død. Ved Fodstykket af E.s Grav
var nedsat en Blykiste, der rummede Benene af et
allerede før Fødselen sygeligt og skrofuløst, kun et
halvt Aar gammelt Barn. Saaledes har E. sandsynligvis
født et Barn, som kun overlevede hende et halvt Aar.

Johannes C. H. R. Steenstrup.



Eleonora Christina, s. Leonora Christina.



Elers, jvfr. Ehlers.



Elers (Eilers), Jan, -1677-, Søofficer,
antaget i dansk Krigstjeneste 1658 som Kapitajn. 1676 Chef
for Orlogsskibet «Delmenhorst», med hvilket han
under Niels Juel medvirkede ved Gullands Erobring og
senere deltog i Slaget ved Øland. Aaret efter deltog
han som Chef for samme Skib i Slaget paa Kjøge Bugt;
det følgende Aar forfremmedes han til Schoutbynacht
og anførte som saadan en Eskadre, hvormed Gøteborg
blokeredes, og hvormed han senere konvoierede danske
Handelsskibe. Da Krigen i Aaret 1679 ophørte,
afskedigedes han af Tjenesten med Pension. E. var
gift 2 Gange: 1. med Johanne Pedersdatter (d. 1673),
2. med Anne Madsdatter (f. 1641 d. 1704).

Lützow, Hist. Efterretn. om danske Søe-Officierer I.

C. With.



Elers, Jørgen, 1647-92, Etatsraad, Legatstifter,
Søn af Holsteneren, Borgmester og Handelsmand
Eggert E. i Helsingborg og Sophie Christensdatter;
født der 16. Avg. 1647 opdroges han dels hjemme,
dels hos Slægtninger i Helsingør, indtil han kom
i Roskilde Skole, hvorfra han 1666 sendtes til
Universitetet. Allerede det følgende Aar tiltraadte
han med sin Fætter Johan Braem (siden Biskop,
jvfr. ovfr. II, 585) og Corfits Braem (død som
Borgmester i Helsingør) en Udenlandsrejse gjennem
Nederlandene, hvor E. i Leiden lod sig immatrikulere
som Stud. Juris, over Paris til Strasburg; her
opholdt E. sig i længere Tid i Omgang med lærde som
Boecler og Patin, besøgte derefter en stor Del af
Tyskland og sluttede 1671 sine Rejser med et langt
Ophold i Stockholm. Næste Aar fik E., maaske ved
Griffenfelds Indflydelse, Ansættelse som Sekretær
i danske Kancelli, foreløbig uden Løn, hvilket dog
ikke havde nogen Betydning for ham, der efter sin
Faders Død var bleven en rig Mand. Rigtignok led han
følelige Tab derved, at han, skjønt hjemmehørende i
det nu til Sverige aftraadte Skaane, valgte Danmark
til Fædreland, uagtet en stor Del af hans Formue
var anbragt i Skaane; men denne Troskab mod den
danske Krone blev højlig paaskjønnet af Christian V,
der, især efter den Skaanske Krig, lod E. avancere
paafaldende hurtig paa Embedsstigen; 1679 blev
han Assessor i Kammerkollegiet, 1682 Assessor i
Højesteret, 1684 Kammerraad, 1687 Kancelliraad og
Justitsraad og endelig 1688 Etatsraad. Desforuden
blev det 1685 overdraget E. tillige med 
Etatsraad Christoffer Sehested som Deputerede at
bestyre Søetatens Økonomi, i hvilken Stilling E. især
fandt Paaskjønnelse for sin Iver og Omhu ved Flaadens
Udrustning 1689; fra 1685 varetoge de Deputerede
tilmed Landetatens Kommissariatsforretninger, hvorfor
de dog efter Ansøgning 1690 bleve fritagne; ved denne
Lejlighed fik E. Generalmajors Rang. Naar hertil
kommer, at E. havde Sæde i adskillige vidtløftige
Kommissioner, er det klart, at han har været en meget
benyttet Embedsmand.

E. havde 24. Juni 1677 ægtet Anne Margrethe Vandal
(f. 27. Juli 1654), Datter af Sjællands Biskop Hans
V. og Anne Cathrine Vinstrup. I hende havde E. en
kjærlig Hustru; en Søn og en Datter oplivede hans
rigt udstyrede Hjem; i Staten havde han naaet høje
Embedsstillinger, og timeligt Gods havde han til
Overflod. Da indtraf den frygtelige Begivenhed, som
med et Slag lod E. føle jordisk Lykkes Ubestandighed:
ved Operahusets Brand 19. April 1689 mistede han
begge sine Børn i Flammerne. Den ikke 42aarige Mand
blev en Olding, der følte Døden nærme sig, og knap
3 Aar efter indtraf den, 18. Febr. 1692. Men under
Ulykken modnedes hos E. den Beslutning at anvende
største Delen af sin Formue til, hvad man den Gang
indbefattede under «gudeligt Brug»; forskjellige
Kirker og fattige betænkte han med betydelige Summer,
men Hovedmassen gik til Oprettelsen af Elers'
Kollegium, den Stiftelse for trængende studerende,
der mere end alt andet har bevaret Mindet om E. og
hans Livs Tragedie. Da hans Enke 17. Sept. 1700 var
hensovet, tog man fat paa Kollegiets Indrettelse, og 5
Aar derefter blev det indviet med stor Højtidelighed.

Personalhist. Tidsskr. 2. R. III, 218 ff.

G. L. Wad.



Elert, Nicolai, 1740-1803, Bibliothekar, var født i
Lomborg i Ribe Stift, hvor Faderen, Johan Jørgensen
E., var Præst; dimitteredes 1759 fra Ribe Skole og
blev 1770 Alumnus paa Borchs Kollegium. Her udgav
han i Aarene 1770-74 5 Disputatser «De ovatione
(minori Romanorum triumpho)». I 1776 blev han Famulus
ved Universitetsbibliotheket, og i 1780, da A. Kall
fratraadte Posten som Bibliothekar, blev E. hans
Eftermand; 1781 udnævntes han tillige til Professor
extraordinarius. E. ansaas for en ret dygtig Filolog,
men hans litterære Virksomhed som saadan indskrænkede
sig til Udgivelsen af de nævnte Disputatser og nogle
Skoleudgaver af latinske Forfattere: Justinus (1776),
Ovids «Epistolæ ex Ponto» (1776) og «Metamorphoses»
(1781). En vigtigere Opgave 
var ham stillet ved Videnskabernes Selskabs Ordbog,
hvis Hovedredaktør han blev 1782 efter i flere Aar at
have været Medarbejder ved den. Under hans Ledelse
tryktes Bogstavet B (der dog allerede væsentlig
var færdigt fra den forrige Redaktørs Haand)
samt Bogstaverne C-H. Hans Arbejde betragtedes
dog allerede af Samtiden som meget mangelfuldt og
ukritisk, og man lagde for en Del Skylden paa hans
Selvraadighed, der gjorde ham uvillig til at rette
sig efter kyndigeres Mening. Arbejdet gik ogsaa
meget langsomt og forhaledes navnlig en Tid lang
ved, at E. i Aarene 1785-92 ledede Redaktionen og
Trykningen af Katalogen over Grev O. Thotts store
Bogsamling. I 1796 blev Nyerup E. adjungeret som
Universitetsbibliothekar, hvad der faktisk vilde sige,
at E. fratraadte Posten, og i sine sidste Aar var
han sygelig; han døde 2. Jan. 1803. Ved Testamente
af 1790 havde han indsat Universitetsbibliotheket
til sin Universalarving, og der oprettedes i Henhold
hertil af hans efterladte Midler et Legat, væsentlig
til Anskaffelse af filologiske Værker.

Minerva 1793, I, 174 ff. 
Molbech, Videnskab. Selsk. Hist.
Saml. af de  for Univ. Legater gjæld. Bestemmelser S. 233 ff.

S. Birket Smith.



Elev (Eliv), --o.1111--, Jarl i Sønderjylland. 
Da Kong Sigurd Jorsalfarer i Aaret 1111 vendte tilbage fra
det hellige Land, modtoges han i Slesvig af Jarlen
(Hertugen) E. Der vides i øvrigt intet om denne
Mand, uden at han forraadte Kong Niels paa et Tog
mod Venderne. Kongen gik med Ledingshæren i Land
ved Ljutka (Lütkenburg) og trængte frem i Vagrien,
medens E. med Rytterhæren skulde støde til ham Øster
fra over Ejderen. Dette undlod han imidlertid, som
der siges, bestukket af Vendernes Konge Henrik. Niels
undslap med Nød og næppe efter et stort Mandefald. Han
lod E. anklage for Drottensvig og dømme af Hirden;
E. mistede ikke blot sin Værdighed, men ogsaa sin
Boslod og skal være død i Fattigdom. Han efterfulgtes
af Knud Lavard. 

A. D.Jørgensen.



Elias (Helias), --1162(?), Biskop, 
var Flamlænder og kom til Danmark som Flygtning paa Grund af et Oprør
(maaske Urolighederne efter Carl den danskes Mord,
s. III, 356). Først maatte han tjene sit Brød som
Klokker, men ved at gjøre sig yndet af Stormændene
steg han hurtig ad de kirkelige Værdighedstrin og blev
1142 Biskop i Ribe, hvor han oprettede Domkapitlet
(1145). Under Kongeætlingernes Strid var han en
hensynsløs Tilhænger af Svend Grade. Da Jyderne ellers
i det hele sluttede sig til Knud 
Magnussen, har man uden Tvivl heri Grunden til, at
E. blev efterstræbt, saa at han en Tid maatte holde
sig skjult oven over Domkirkens Kor, og til, at han
befæstede Bispegaardene, blandt dem sandsynligvis
Hennegaard. Efter Svends første Sejer ved Viborg
(1151) raadede E. ham til at handle med de fangne
Fjender som Gartneren med Ugræsset; Svend fulgte
dog ikke hans Opfordring, men lønnede hans Hjælp
med Privilegier for Bispestolen. Det var ogsaa E.,
der paa Fyn mæglede det bekjendte Forlig mellem
Svend, Knud og Valdemar, hvorved Riget blev tredelt
(1157). Da Valdemar snart efter blev Enekonge, se
vi E. hos ham som Vidne til Gavebreve, saaledes ved
Oprettelsen af Vitskøl Kloster. E. døde en 1. Marts,
vistnok 1162; hans Gravsted var i Ribe Domkirke ved
den hellige Ljufdags Side. Sin Søn havde E. gjort
til Arkidiakon, og Kapitlet valgte ham til Prælat;
men han var flere af Kannikerne for Stræng, saa de
forlode det regelbundne Liv.

Script. Rer. Dan. VII.
Kinch, Ribe Bys Hist. I.

Hans Olrik.



Eliesen (Eliæsen), Poul, s. Helgesen.



Elieson (Eliæsen), Iver, 1683-1753, Handelsmand. Han
var en Søn af Kjøbmand Elias Nielsen paa Bragernæs
(d. 1689) og Kirsten Iversdatter (Rosenberg), en
Borgmesterdatter fra Tønsberg (d. 1731), og fødtes
paa Bragernæs 3. Nov. 1683. Efter at han formentlig
en Tid havde faret til Søs, tog han Borgerskab som
Kjøbmand i Christiania 1719, hvor han navnlig som
Trælasthandler efterhaanden erhvervede en meget
anselig Formue, og blev Ejer af betydelige
By- og Landejendomme, Savbrug etc. samt Medejer i
Fabrikker og Bjærgværker. 19. Sept. 1719 indtraadte
E. i Ægteskab med Karen Leuch (f. i Christiania
27. Avg. 1694, d. sammesteds 24. Juni 1765), en
Datter af den rige Handelsmand Morten L., der var
Stadskapitajn i Christiania og Ejer af Bogstad, samt
Karen Pedersdatter Müller. I. E. betegnes som en af
Byens og Landets rigeste Mænd, og Digteren Tullin
kalder ham i Gravskriften «før Norges, nu Himlens
bedste Borger». Han døde i Christiania 4. Nov. 1753
og har til Byens fattige skjænket større Summer. Hans
Efterkommere bleve under Navnet Elieson en af de
anseligste Slægter i Christiania Handelspatriciat
i det 18. Aarhundrede; blandt Børnene kunne mærkes
Justitsraad og Overhofretsassessor Morten Leuch
E. (f. 1724 d. 1763), en anselig Handelsmand i
Christiania, og Justitsraad Peter E. til Hafslund
(f. 1727 d. 1773), der imidlertid begge døde i en
tidlig Alder. Den sidstnævnte er 
Stamfader for den endnu levende Slægt af dette
Navn. Af I. E.s Døtre bør især nævnes Karen E.
(f. 1723 d. 1806), der 1744 blev gift med Christian
Anker, Justitsraad og Trælasthandler i Christiania
(s. I, 268), der herved lagde Grundvolden til den
siden saa anselige Ankerske Rigdom.

A. Collett, Familien Elieson S. 9 ff.

H. J. Huitfeldt-Kaas.



Elisabeth (Isabella), 1501-26, Christian II's
Dronning, Datter af Kejser Maximilians Søn, Ærkehertug
Philip af Østerrig, Konge af Kastilien, og Ferdinand
den katholskes Datter Johanne, blev født i Brüssel
18. Juli 1501 og efter Faderens tidlige Død (1506)
og under Moderens Vanvid med stor Omhu opdragen
af sin Faster, den kloge Regentinde Margrethe i
Nederlandene. Blandt hendes Lærere var den senere
saa berømte Pave Hadrian VI. Ægteskabskontrakten
sluttedes i Linz 29. April 1514, hvorpaa hun 11. Juni
s. A. i Brüssel ved Prokuration viedes til Hr. Mogens
Gjøe paa Christian II's Vegne. Paa Grund af hendes
unge Alder afhentedes hun først det følgende
Aar af Ærkebiskop Erik Valkendorf paa en dansk
Flaade. Taalmodig havde hun fundet sig i at skulle
ægte en 20 Aar ældre Mand. Hun havde i Mellemtiden
forelsket sig i hans Portræt, og det var hendes egen
Skyld, at Bortsendelsen ikke udsattes længere paa
Grund af de Efterretninger om Dyveke, man imidlertid
havde faaet i Nederlandene. I Danmark fejredes hendes
Kroning og Bryllup 12. Avg. 1515 med en næsten uhørt
Pragt, som det passede sig for en Prinsesse af Evropas
rigeste og mægtigste Fyrstehus. Hun vandt hurtig det
danske Folks Kjærlighed og efterhaanden, især efter
Dyvekes Død, sin Ægtefælles Tillid og Agtelse. Selv
elskede hun baade sit nye Folk, hvis Sprog hun
lærte og skrev, og sin strænge Ægteherre. Under hans
hyppige Fraværelser betroedes Regeringens Førelse
til hende, dog under Moder Sigbrits Tilsyn, til hvem
hun efter Dyvekes Død med eller imod sin Vilje kom
i et mere fortroligt Forhold. Størst viste hun sig
dog i Ulykkens Dage, da hun trofast delte Sorger og
Trang med sin Ægtefælle. Hun ledsagede ham paa hans
Rejser, saaledes til England i Aaret 1523 og i samme
og følgende Aar til Tyskland. Her blev hun ligesom han
greben af Luthers Prædiken, og da hun af Christian
II var sendt til Rigsdagen i Nürnberg 1524, vakte
hun den største Opsigt ved den Maade, hvorpaa hun i
Fyrsteforsamlingen talte sin Ægtefælles Sag; ikke et
Øje var tørt, siger et Øjenvidne. Midt i den katholske
Stad nød hun efter Kongens Opfordring Nadveren 
paa luthersk Vis, men opbragte herved i høj Grad
sin Broder Ærkehertug Ferdinand, der den Gang
styrede Tyskland. Senere sendtes hun tilbage til
Nederlandene, udsat for Haan og Farer undervejs af de
Fyrster, Christian II var kommen i Gjæld til. Rørende
udtrykker hun i sine Breve sin Sorg og sin Længsel
efter sin fraværende Ægtefælle. Senere delte hun med
ham i Lier alle Landflygtighedens Trængsler (s. III,
486); men hendes svage Konstitution var nedbrudt, og
19. Jan. 1526 endte den fromme, 25aarige Kvinde sine
Lidelser paa Slottet Zwijnaerde ved Gent. Selv paa
Sygelejet gik hun i Forbøn for dem, der forfulgtes
for deres Tro, og tog sig nær, at de alligevel
maatte lide Døden. Christian II havde kaldt sin
lutherske Præst, Jens Mikkelsen Møenbo, til hendes
Dødsleje. Dog gav man hende den sidste Olje efter
katholsk Ritus. I et hemmeligt Brev til Luther af
28. Jan. forsikrer Kongen, at det først skete, da
hun allerede var berøvet Mælet. En officiel, efter
Kongens egen Opfordring afgiven katholsk Beretning
siger dog, at hun baade med Tegn og Ord erklærede, at
hun døde i den hellige Kirkes Tro. Hvorledes det end
forholder sig hermed -- thi det var i høj Grad i den
habsburgske Families og i det Øjeblik ogsaa i Kongens
Interesse, at hun ikke betragtedes som Lutheraner --,
saa havde hun dog lige til det sidste i Gjerning vist
sig som Tilhænger af den nye Lære. Hun begravedes
5. Febr. 1526 i St. Petri Klosterkirke ved Gent,
hvor Kongen lod opsætte et pragtfuldt Monument over
hende. 1810 ødelagdes Graven af franske Soldater,
men i Aaret 1883 førtes hendes og hendes Søn Hans'
Ben paa privat Foranstaltning til Odense for at hvile
ved Kong Christians Side i St. Knuds Kirke.

Altmeyer, Isabelle d'Autriche et Christiern II, Brux. 1842. 
Archiv f. Staats-u. Kirchengesch. d. Herzogth. V, 1843. 
Kalkar, Livsbilleder af Guds Riges Hist., 1856, S. 29 ff. 
Allen, De reb. Christ. II exulis. 
Allen, De tre nord. Rigers Hist. II-V. 
Sick, Bidrag til Christ. II's Hist. i Landflygt. 
Kirkehist. Saml. 3. R. VI, 137 ff.

A. Heise.



Elisabeth, Kurfyrstinde af Brandenborg, 1485-1555,
Datter af Kong Hans og Christine af Sachsen, fødtes
i Nyborg 1485 og blev 5. Febr. 1500 i Kiel i sit
15. Aar tilsagt den 16aarige Kurfyrst Joachim I af
Brandenborg. Paa Grund af Brudgommens unge Alder
fandt Brylluppet dog først Sted 10. April 1502 i
Stendal i Brandenborg, hvortil Bruden under Kong Hans'
Krig med Sverige og Moderens Belejring i Stockholm
førtes af sin Farbroder, Hertug Frederik af Gottorp
(senere Frederik I), der samme Dag ægtede 
Kurfyrstens Søster Anna. Det unge Pars ægteskabelige
Liv synes i en længere Aarrække at have været
lykkeligt. Han var en begavet, for sin Tid i flere
Retninger oplyst og lærd Fyrste og dygtig Regent,
men heftig og stivsindet. Forholdet til Danmark
var det bedste; 1507 havde den unge Kurfyrstinde i
Wilsnack Sammenkomst med sin Moder, som hun saa længe
ikke havde set; 1515 var hun i Danmark i Anledning
af sin eneste Broder, Christian II's Bryllup, og
1522 overværede hun Forliget i Bordesholm, hvor
Kurfyrst Joachim var Mægler mellem sine to Svogre,
Christian II og Hertug Frederik. Da begyndte Sorgerne
for hende. Broderen, som hun stedse viste en rørende
Kjærlighed, blev fordreven fra Danmark. I længere
Tid opholdt han sig flere Gange i Berlin; i Følge
med ham hørte hun 1523 paa en Rejse i Sachsen den
Prædiken af Luther, der virkede saa stærkt paa dem
alle. Hun gik med hele sin Sjæl over til den nye
Lære, men fremkaldte herved et ulægeligt Brud med
sin ivrig katholske Ægteherre, der desuden stødte
hende fra sig ved Frillelevned og Astrologi, som
hun betragtede som Trolddom. Imod hans Vilje solgte
hun desuden sine Klenodier for at hjælpe Broderen,
og da Kurfyrsten i sin heftige Vrede flere Gange
truede hende med Død eller Indemuring, hvis hun ikke
nød Nadveren paa katholsk Vis, flygtede hun til
sidst hemmelig med sin Broder Christians Hjælp en
Nat i Marts 1528, netop som Paaskefesten forestod,
fra Mand og Børn. Hun fik anvist Ophold paa Slottet
Lichtenberg ved Wittenberg af sin Morbroder Kurfyrst
Johan af Sachsen. Alle Forsøg paa Forlig strandede
paa hendes bestemte Fordring om Trosfrihed for
sig. Omgang med Luther oplivede den sorgfulde, ogsaa
legemlig svage Kvinde, hvem Christian II skaffede
Lægemidler fra Sigbrit. Dybt rystedes hun af sin
Broders Skæbne. Hun gjorde alt for at formaa de
tyske Fyrster til at skaffe ham ud af Fængselet og
skrev flere Gange herom til Frederik I og Christian
III. Under Grevefejden tænkte Lybekkerne en Tid
paa at kalde hende til Danmark for at virke paa
Stemningen. Hendes Svigersøn Hertug Albrecht af
Meklenborg deltog som bekjendt i Krigen. Samtidig
(1535) var hendes Mand død; alligevel forblev hun
paa Lichtenberg til 1545, da Krigsudsigterne og kort
efter Luthers Død lode hende tage varigt Ophold paa
sit Enkesæde i Spandau, hvor den haardt prøvede Kvinde
døde i sit 70. Aar 11. Juni 1555.

Steenstrup, Dansk Maanedsskrift III, 1856.
Allg. deutsche Biographie VI.

A. Heise.



Elisabeth, Hertuginde af Brunsvig-Wolfenbüttel,
1573-1626, ældste Datter af Frederik II af Danmark
og hans Dronning Sophie, fødtes 25. Avg. 1573
paa Koldinghus. Som lille Barn opfostredes
hun hos Moderens Forældre i Meklenborg, men
vendte 1579 tilbage til Danmark. 19. April 1590
ægtede hun paa Kronborg Hertug Henrik Julius
af Brunsvig-Wolfenbüttel, særlig bekjendt som
Skuespilforfatter. Det fortælles, at Hertugen ved
sin Ankomst til Sjælland efterlod sit Følge en halv
Dagsrejse fra Kjøbenhavn og kom til Kronborg, klædt
som en udenlandsk Juveler, der tilbød Smykker. Da
E. ønskede at kjøbe et, svarede han, at Prisen var
hendes Gunst. Han blev kastet i Fængsel, fandt sig
deri med Ro, og først, da hans Følge kom tilstede,
opklaredes Sagen. Hun vedblev som Hertuginde at staa
i livlig Forbindelse med sin Broder Christian IV,
der 1626 besøgte hende i Brunsvig. Efter sin Mands
Død 1613 var hun virksom for at afhjælpe de slette
Tilstande, som hendes Søn Hertug Frederik Ulriks
Regering medførte i Brunsvig. Hun døde 19. Juli 1626.

J. A. Fridericia.



Elisabeth, Hertuginde af Meklenborg, 1524-86,
Frederik I's og Sophie af Pommerns Datter, blev født
14. Okt. 1524. Hun opdroges ved Halvbroderen Christian
III's Hof og roses tidlig for sin Skjønhed. «Aldrig i
mit Liv saa jeg en saa smuk og velopdragen ung Pige,»
skriver den engelske Gesandt Robert Barnes til sin
Herre. 1542 blev hun i Nyborg trolovet med Hertug
Magnus af Meklenborg, og Brylluppet fejredes det
følgende Aar i Kiel. Efter 9 Aars barnløse Ægteskab
med denne lærde Fyrste, der tillige var Biskop af
Schwerin, blev hun Enke, drog atter tilbage til
Danmark, men ægtede 1556 sin afdøde Ægtefælles
Søskendebarn og Efterfølger i Bispedømmet, Hertug
Ulrik af Schwerin, med hvem hun levede et lykkeligt
Ægteskab. 4. Sept. 1557 fødte hun sit eneste Barn,
Datteren Sophie, der blev Kong Frederik II's
Hustru. Med sin Slægt i Danmark vedligeholdt hun
en levende Forbindelse, jævnlig besøgte hun sin
Svigerinde, Christian III's Enke, og efter at Datteren
var bleven gift med hendes Brodersøn, bleve hendes
Besøg selvfølgelig endnu hyppigere ligesom hendes
Forbindelse med det danske Hof endnu fortroligere
end før. Paa Hjemrejsen fra Danmark 1586, kort efter
at hun og hendes Gemal havde besøgt Tyge Brahe paa
Hven, døde hun i Gjedser (14. Okt.). Hendes Lig blev
ført til Meklenborg og begravet i Güstrow Domkirke,
hvor der endnu findes et smukt Alabastmindesmærke
over hende 
og hendes Ægtefælle samt dennes anden Hustru, Anna
af Pommern. E. roses af samtidige Skribenter for sin
Fromhed og Hjærtensgodhed, der var forenet med stor
Forstand og praktisk Dygtighed. I Meklenborg bevares
endnu mange Minder om hende. Kirkerne i Güstrow og
Dobberan lod hun gjenopbygge, og talrige Klostre,
Hospitaler og Skoler skyldes hende.

Hist. Tidsskr. III, 26 ff. 67.

Mollerup.



Elisabeth, Hertuginde af Sønderjylland, --1404--. Hun
var Datter af Hertug Magnus af Brunsvig-Lyneborg med
Tilnavnet Torqvatus og trolovedes 1390, vistnok som
Barn, med Hertug Gerhard af Sønderjylland, Greve
af Holsten (Rensborg); Brylluppet holdtes 1395. I
sit korte Ægteskab fødte hun 2 Sønner og 2 Døtre;
en 3. Søn fødtes efter Faderens Fald i Ditmarsken
(5. Avg. 1404). Som Enke blev hun nødt til at
indrømme sin Svoger Biskop Henrik af Osnabruck,
Greve af Holsten, Formynderskabet i Holsten,
medens Dronning Margrethe og Kong Erik overtoge
det i Sønderjylland og for den ældste Søn, Henrik,
den vordende Hertug; han førtes til Kongeriget til
Opfostring. Datteren Ingeborg tog Dronningen sig
ligeledes af og satte hende i Vadstena St. Birgitte
Kloster, hvor hun senere blev Abbedisse. I de følgende
Aar satte Margrethe sig end videre i Besiddelse af
store Dele af Sønderjylland, dels som Pant (Tønder
Len og Frisland, Bispeborgene Svabsted og Stubbe),
dels ved Kjøb (Trøjborg, Skinkelborg, Grødersby),
medens Kong Erik overtog Værgemaalet for Henrik
Ahlefeldts Enke, Fru Helene, der havde Haderslev Len
i Pant. Aabenraa erhvervedes senere fra Grev Claus'
Datter Elisabeth; Flensborg synes Dronningen strax at
være kommen i Besiddelse af. Da der endelig ogsaa blev
Tale om en Overdragelse af Gottorp til Kronen, kom det
imidlertid til et Brud (1408?), den unge Henrik blev
kaldt tilbage, og der begyndte en Række Smaafejder,
som endte med yderligere Pantsættelser og Udstedelsen
af et aabent Fejdebrev fra Hertuginden til Kong Erik
(14. Juni 1410). Efter forskjellige Kampe, i hvilke
bl. a. hendes Enkesæde Als med Ærø og Sundeved var
blevet indtaget af Kongen, lagde fremmede Fyrster,
især hendes Broder Hertug Henrik af Brunsvig, sig
imellem og mæglede Forlig, uden at det dog, som
bekjendt, kom til nogen varig Fred. Efter at hendes
ældste Søn var bleven myndig (1415), træder E. i
Baggrunden og nævnes nu kun lejlighedsvis. Saaledes
var hun nærværende hos sin Søn i Rensborg, da Kong
Erik 1417 indtog Slesvig, og Grev 
Henrik maatte søge Hjælp i Hamborg; de mistvivlede
om at kunne redde Gottorp, indtil Greven bragte Hjælp
fra de mægtige Kjøbmænd. Senere (1423) klage Sønnerne
over, at deres Moder var bleven forulempet af Kongens
Folk, skjønt det var lovet, at hun skulde holdes
uden for al Strid: hendes Vogn var bleven overfalden,
Tjenerne og Klerkene, som rede hos hende, vare blevne
udplyndrede og bortførte som Fanger. E. er rimeligvis
død i sit Enkesæde paa Als, som derefter synes at
være tilfaldet den yngste Søn, Gerhard.

A. D. Jørgensen.



Elisabeth Augusta, 1623-77, Datter af Christian IV og
Kirstine Munk, fødtes paa Kronborg 28. Dec. 1623. Hun
opfostredes i sine første Aar, ligesom hendes
Søskende, hos Mormoderen, Fru Ellen Marsvin, men
blev 1628, til Dels paa Grund af Krigsurolighederne,
sendt til det svenske Hof, hvorfra hun dog allerede
den følgende Sommer vendte tilbage. I 1639 ægtede
hun Befalingsmanden paa Kalundborg Hans Lindenov,
en Søn af Rigsraad Hans L. til Hundslund og fra
1640 selv Rigsraad (d. 1659). Begge Ægtefæller vare
raa og plumpe Naturer, og deres 20aarige Samliv
var meget ulykkeligt. Ved Skiftet efter Moderen
(d. 1658) arvede E. A. Gaardene Boller og Rosenvold,
men hun var i Forvejen stærkt forgjældet og i det
hele en daarlig Husholderske -- det hedder, at hun var
forfalden til Spil --, og inden lang Tid blev hendes
pekuniære Forfatning saa slet, at hun maatte sælge de
nævnte to Gaarde. I 1664 fik hun en Pension paa 100
Rdl. om Maaneden af Frederik III, og hun beholdt den
ogsaa under Christian V, som desuden af og til gav
hende ret betydelige Extragaver. Ikke desto mindre
var hun i stadig Pengeforlegenhed. Forholdet mellem
hende og hendes Søskende var, som overhovedet mellem
Kirstine Munks Børn, kun daarligt, og for Søsteren
Leonora Christinas Ulykke viste E. A. kun ringe
Medfølelse. Hun døde 9. Avg. 1677.

Leon. Christinas Jammers-Minde, 3. Udg., S. 53 og 266.
Danske Saml. 2. R. II, 313 ff.
Smith, Leon. Christinas Hist.

S. Birket Smith.



Elisabeth Juliane, Hertuginde af Brunsvig, 1634-1704,
Datter af Hertug Frederik af Nørborg (Nordborg) og
hans 2. Hustru, Eleonore af Anhalt-Zerbst, fødtes
24. Maj 1634. Hun ægtede 17. Avg. 1656 Anton Ulrik
af Brunsvig-Wolfenbüttel, der tillige med sin ældre
Broder tiltraadte Regeringen 1666. Hun fødte i sit
Ægteskab 7 Sønner og 6 Døtre og døde 4. Febr. 1704;
Manden levede til 27. Marts 1714. E. J. blev bekjendt
som Digterinde og udmærkede sig ved 
sin nidkjære Virksomhed, bl. a. ved Oprettelsen af velgjørende
Stiftelser (Klosteret i Salzthal o. l.).

Moller, Cimbria lit.

A. D. Jørgensen.



Eliv, s. Elev.



Eliæsen (Eliesen), Poul, s. Helgesen.



Ellbrecht (Ellebracht), Anton Günther, 1652-1723,
Officer, var af en adelig Slægt, der havde hjemme i
Ostfriesland og Oldenborg og med sidstnævnte Grevskab
kom til Danmark. Anton Gtmther E. til Gross-Norffeln
m. fl. Godser (f. 1600 d. 1681) var dansk Oberst og
oprettede 1675 det oldenborgske Nationalregiment; hans
Hustru, Anna Cathrine v. Lemrneken, var Datter af en
hessisk General. Blandt deres Sønner blev den ældste,
der bar samme Navn som Faderen, 1670 Fændrik ved Ruses
Regiment, steg ved Udbruddet af den Skaanske Krig til
Kapitajn og i Løbet af denne til Oberstlieutenant,
men gik af ved Reduktionen efter Krigen. 1683 kom
han atter til Tjeneste ved Dronningens Livregiment og
blev i Jan. 1684 Oberst med Bevilling til at hverve
et Regiment paa 12 Kompagnier. Disse bleve dog strax
stukne ind i ældre Regimenter, og E. blev affundet med
Kommandantskabet i Fredericia. Efter 5 Aars Forløb var
han træt af denne Post og traadte atter ud af Hæren,
indtil han 1695 blev Chef for et Dragonregiment,
der stod i Ungarn i kejserlig Tjeneste, men 1698
blev overladt Kongen af Polen mod Tyrkerne. Efter
Freden i Carlowitz 1699 lod den danske Konge E.s
Regiment opløse. Obersten kapitulerede nu med Carl
Rudolph af Württemberg, bekjendt som Chef for det
danske Auxiliærkorps i den spanske Arvefølgekrig
(III, 372), om Oprettelsen af et nyt Dragonregiment,
men 1701 blev han efter Ansøgning løst fra denne
Forpligtelse og fik Afsked som Generalmajor. Muligen
har E.s urolige Løbebane endnu ikke være sluttet --
han var endnu ugift og ikke fyldt 50 Aar --, men hans
Virksomhed hører i hvert Fald ikke Danmark til. Kun en
enkelt Gang dukker hans Navn frem, da han 1716 faar
Titel af Generallieutenant og samtidig «mod kontant
Betaling» faar overladt en Del ikke udløste svenske
Fanger med Tilladelse til, at den Afdeling, han af
disse vil danne i Republikken Venedigs Tjeneste, maa
bære den danske Konges Insignier. Han døde 1723. --
Gift 13. Avg. 1703 med Susanne Elisabeth Komtesse
Trampe (f. 11. Juni 1683), Datter af Generallieutenant
Adam Frederik Greve T. og Sophie Amalie Adeler.

H. W. Harbou.



Ellbrecht (Ellebracht), Anton Günther, 1685-1760,
Officer, var Brodersøn af sin ovfr. omtalte
Navne. Hans Fader, Christian Conrad E. til Henneberg
Ladegaard (f. 1654 d. 1731), var gift 1. med Maria
v. Hein, 2. med Amalie Baronesse v. Nostitz. Sønnen
var født 13. Okt. 1685, vistnok af 2. Ægteskab,
og blev, 16 Aar gammel, Sekondlieutenant i jyske
Infanteriregiment, hvor Faderen stod som Kapitajn,
og da denne tog Afsked med Oberstlieutenants Karakter
og 1707 fik et Regiment i russisk Tjeneste, traadte
Sønnen, der allerede 1703 havde faaet Orlov for at
uddanne sig i fremmede Hære, som Grenaderkapitajn
ind i dette. Begge deltoge nu i Krigen mod Carl
XII, men efter Slaget ved Pultava maatte den ældre
E. tage hjem som Invalid, og da samtidig Krigen,
der var død hen i Rusland, blussede op i Hjemmet,
vendte ogsaa Sønnen tilbage. Han fik 1711 Kompagni
ved et af de fra Ungarn hjemvendte Regimenter, men
mistede dette paa 9 Mand nær i Slaget ved Gadebusch,
hvor han selv blev haardt saaret og fangen. Efter at
være udløst hvervede han i Holland et nyt Kompagni,
som han -- for anden Gang haardt saaret i Løbegravene
for Stralsund 1715 -- beholdt, indtil Regimentet
efter Freden blev opløst. E. kom nu til Aalborg
Stifts og 1724 efter eget Ønske til Nordsjællands
Nationalregiment; han ejede nemlig Herregaarden
Kattrup ved Tissø, som han havde faaet med sin Hustru,
Antoinette Cathrine f. Juul (gift 1716 d. 1753), hyis
Fader var en forhenværende Ridefoged, Poul Pedersen
Leerskov, medens Moderen var af Lilje-Juulernes Slægt,
efter hvilken Børnene havde taget Navn. E. blev
1726 Major, og da Landmilitsen, der opløstes 1730,
atter traadte i Live 1733, Oberstlieutenant ved
dens sjællandske Regiment. 1740 fik han Obersts
Karakter, førte 1741 en Bataillon af bornholmske
gevorbne Regiment ved Rhinen i engelsk Tjeneste,
blev 1742 Kommandant i Oldenborg, 1745 i Nyborg,
1754 Generalmajor, 1759 i Naade dimitteret og døde
i Nyborg 6. Sept. 1760 efter nogle Maaneder forud
2. Gang at være bleven Enkemand. 13. Sept. 1754
havde han nemlig giftet sig paa ny med Mette Sophie
Pultz (f. 1697), der var Datter af Oberstlieutenant
Henrik Christopher P. og Bolette f. Hovenbeck, og som
tidligere havde været gift 1. med Generalmajor Hans
Jacob Brun (III, 142), 2. med Etatsraad, Landsdommer
i Sjælland Johannes Christensen (d. 1747). -- E.s 3
Sønner bleve 1778 naturaliserede som dansk Adel.

H. W. Harbou.



Ellbrecht, Anton Günther, 1757-1819, Søofficer,
Sønnesøn af den foregaaende og Søn af
Kommandørkapitajn A. G. E. (f. 1726 d. 1785),
fødtes 9. Nov. 1757, blev Sekondlieutenant 1773,
Premierlieutenant 1781, Kapitajnlieutenant 1784,
Kapitajn 1795, Kommandørkapitajn 1802, Kommandør 1810,
Kontreadmiral 1815 og døde 16. Nov. 1819. E. var en
i sin Tid meget benyttet Officer, der i Tidsrummet
fra 1792-1802 bestandig var udkommanderet som Chef
for forskjellige af Marinens Skibe. Fra 1797-99
førte han saaledes Fregatten «Triton» og fra
1800-2 Fregatten «Thetis», begge i Middelhavet,
hvor han først under St. A. Bille og senere under
Kofoed deltog i Konvoiering af danske Handelsskibe
og paa udmærket Maade hævdede det danske Flags
Anseelse i det af Kapere og alle Haande indbyrdes
krigende Nationers Krigsskibe opfyldte Farvand. I
Krigen 1807-15 tog han ikke aktiv Del. Hans Hustru,
Birgitte Marie f. Arenfeldt (f. 5. April 1761 d. 7. Maj
1842), var Datter af Kontreadmiral Jac. A. (I, 316).

C. With.



Ellinger, Heinrich Oscar Günther, f. 1857, Fysiker. 
Han er Søn af Stabshornblæser
H. E. og Ida f. Preuss og er født i Kjøbenhavn
30. Dec. 1857. E. studerede først ved den
polytekniske Læreanstalt, blev Student 1881 og
tog 1883 Magisterkonferens i Fysik. Samme Aar
blev han Lærer ved Søofficersskolen og Aaret efter
tillige Lærer ved Metropolitanskolen; 1886 ansattes
han i en midlertidig Stilling ved Veterinær- og
Landbohøjskolen, men blev allerede Aaret efter fast
ansat ved samme. Foruden nogle mindre Afhandlinger
har han udgivet forskjellige Lærebøger i Fysik,
der have faaet betydelig Udbredelse. 1886 ægtede han
Ida Holten, Datter af Forstraad, kgl. Skovrider H.

C. Christiansen.



Ellisiv (Elisabeth), --1067--, Dronning, 
var Datter af den russiske Storfyrste Jaroslav (d. 1054) og
Ingegerd, Oluf Skotkonges Datter. Da den vilde
Harald Haardraade efter mange Aars Kampliv var
flygtet fra Myklagaard til Rusland (1044), ægtede
han E., som han alt tidligere havde bejlet til, og
fik med hende Datteren Maria. Som Norges Konge tog
Harald uden videre en norsk Høvdingdatter, Thora,
til Dronning, skjønt han ikke var skilt fra E. Den
krænkede Fyrstedatter er rimeligvis vendt tilbage til
sit Hjemland, og først i Haralds sidste Aar levede
hun atter hos ham og blev Moder til Ingegerd. Med sine
Døtre fulgte hun ham paa hans ulykkelige Englandstog,
hvorimod Thora blev tilbage (1066). 
Efter Haralds Fald ægtede E. Svend Estridsen, samtidig
med at hendes Stifsøn Oluf Kyrre fæstede Svends
Datter Ingrid, en Stadfæstelse af den nylig sluttede
Fred mellem Danmark og Harald Haardraades Sønner
(o. 1067). Med E. fik Svend vistnok Sønnen Thorgils;
han blev opfostret hos sin mødrene Slægt i Rusland,
hvor han senere skal være ble ven Fyrste. Om E. s
Liv som dansk Dronning véd man ellers intet.

P. A. Munch, Det norske Folks Hist. II. 
A. D. Jørgensen, Den nord. Kirkes Grundlæggelse S. 680. 693 f.

Hans Olrik.



Elmgaard, Hans Bertel Marius, 1861-94, Forfatter. 
B. E. er 16. Okt. 1861 født i
Landsbyen Sandvad ved Vejle; han gik i Almueskole,
besøgte derefter et Par Folkehøjskoler og blev
Redaktionsmedhjælper ved et Provinsblad. Senere
gav han sig i Kjøbenhavn ind paa et mere ordnet
Studium, samtidig med at han udgav sin første Bog:
«Tøbrud», Fortællinger og Friluftsstudier (1883);
i 1885 udkom «Stille Egne», Fortællinger og Skitser,
og i 1888 «Hjemstavnsbilleder», Fortællinger fra
Jylland. I de senere Aar har han været Medarbejder
ved «Morgenbladet» og Redaktør af «Husvennen». Hans
litterære Produktion røber ikke saa meget Intrige
eller Opfindsomhed som Iagttagelsesevne og Stræben
efter Sandhed og Naturlighed. -- d. 21. Marts 1894.

Nord. Convers. Lex., 3. Udg.

Nic. Bøgh.



Elmquist, Adolph Frederik, 1788-1868, Litterat og Bladudgiver, 
er 19. Sept. 1788 født i Kjøbenhavn af
Forældrene Skomager Gudman E. og Marie f. Thisted. Da
han var en livlig og opvakt Dreng, bestemtes det, at
han skulde være Student; men Forældrenes smaa Kaar
hindrede ham i at naa dette Maal. Han kom da ind i
Rentekammeret, og som Livjæger deltog han i en Alder
af 19 Aar i Udfaldet fra Classens Have 1807. Aaret
efter fik han Tilbud om fast Ansættelse i det Kontor,
hvor han gjorde Tjeneste; men den nu forlovede,
unge Mand vilde hellere se at bane sig en Vej, der
hurtigere kunde føre til en solid Existens. Hans Lyst
til boglig Syssel bragte ham til at lære Boghandelen;
allerede i 1810 kunde han oprette den første faste
Boghandel i Aarhus, og han satte den i Forbindelse
med et Lejebibliothek. -- 11. Febr. 1811 ægtede han sin
forlovede, Helene Ambrosia Foland, Datter af Murmester
F. i Kjøbenhavn og født der 29. Dec. 1790. Snart
efter udvidede han end ydermere sin Virksomhed,
i det han blev antagen som Medarbejder ved «Aarhus
Stiftstidende» eller -- 

som den da kaldtes -- «Adressekontors Efterretninger»,
hvilket lille Blad 20 Aar tidligere var grundlagt
af Niels Lund. Denne Mand og hans Hustru fattede
Godhed for E., og ved deres Gunst blev han allerede
i Okt. 1811 Bladets Redaktør; 15. Sept. 1812 fik
han Bevilling som Bogtrykker og overtog da tillige
Bogtrykkeriet og Udgivelsen af Avisen. Stiftamtmanden
i Aarhus, Gehejmeraad F. J. C. Baron Güldencrone,
forstrakte ham med de nødvendige Penge. Til sin nye
Virksomhed var E. meget skikket, og med Livsmod
tog han fat derpaa. Hans Blad, som den Gang var
Stiftets eneste, nød snart den Ære at blive citeret
af den kjøbenhavnske Presse. -- Fra 1818-33 og 1839-40
udgav han sine bekjendte «Læsefrugter», der udkom i 66
Bind og vandt Anerkjendelse, selv i Sammenligning med
Hovedstadens talrige Samlinger af lignende Indhold;
dette Tidsskrift indeholdt, foruden mange oversatte
Ting, ogsaa originale Bidrag af Digtere som Blicher,
Ingemann, H. C. Andersen osv. Senere udgav han under
Titelen «Cimbria» og dets Fortsættelse «Almuevennen
Cimbria» et lignende Tidsskrift fra 1850-54. Han maa
i det hele siges at have medvirket til i det menige
Folk at vække Læselyst og Sans for Litteratur. I
Krigen 1848-50 arbejdede han paa at skaffe Armeen
Bøger og fortsatte hermed gjennem en Aarrække. Han
har desuden leveret en hel Del Oversættelser, skrevet
flere Digte osv. «Aarhus Stiftstidende» vedblev han
i 54 Aar personlig og saa godt som ene at redigere,
og dens Antal af Abonnenter steg i denne Tid fra 400
til over 3000.

Hans æsthetiske Interesse ytrede sig ogsaa ved hans
Lyst til Skuespil, og i saa Henseende paavirkede
han sin Kreds. Paa «Apothekerens Loft» i Aarhus og
senere i «Polyhymnia» stode den smukke, livlige Mand
og hans skjønne Hustru i Spidsen for «det dramatiske
Selskab», der virkede meget vækkende og blandt andet
aabnede C. N. Rosenkilde, E.s Ven, hans glimrende
Bane som Skuespiller. -- E. havde megen Byggelyst
og Foretagelsesaand, der sikkert skaffede ham mere
Udgift end Indtægt. Han arbejdede sig dog frem til
Velstand, og, flittig, kjærlig, glad, tillidsfuld,
fredelskende og lykkelig som han var, forstod han
med sin Hustru at skabe et Hjem, der var Centrum for
Intelligensen i Aarhus, og som gjæstfrit modtog
Digtere og Skuespillere, der gjæstede denne By. --
I Aaret 1861 fejrede han sit Guldbryllup, og næste
Aars 23. Maj døde hans Hustru. I Sommeren 1866 opgav
han hele sin Virksomhed i Aarhus og kjøbte Ejendommen
Helenesminde i Frederiksberg Sogn
ved Kjøbenhavn; her døde han 10. Okt. 1868,
80 Aar gammel. Siden 1826 havde han Titel af
Overkrigskommissær.

Erslew, Forf. Lex.
Aarhuus Stifts-Tidende 1868, Nr. 270.
Øst, Materialier t. et dansk biogr.-lit. Lex. Nr. 23.

Nic. Bøgh.



Elmquist, Thorvald Jørgen Adolf, f. 1847, Præst, er en
Søn af Præsten Alfred Hjalmar E. og Georgine Christine
f. Nielsen og en Sønnesøn af den foregaaende. Han
er født 17. Okt. 1847 i Aarhus, hvor hans Fader
først var Adjunkt, senere resid. Kapellan ved Frue
Kirke. 1866 blev han Student fra Aarhus Skole og
1872 theologisk Kandidat. Inden Aaret 1872 var til
Ende, var han ordineret til Kapellan for Aarslev og
Hørning Menigheder i Aarhus Stift. 1876 blev han
Sognepræst for Øre og Sinding i Ribe Stift, 1878
blev han forflyttet til Ry i Aarhus Stift, 1882
til Gudum, Lillevorde og Sejlflod i Viborg Stift,
1889 til Flødstrup og Ullerslev paa Fyn. 1873 ægtede
han Sofie Marie Ring, Datter af Skolelærer N. C. R. i
Hørning. E. har ofte ved Smaaskrifter og Bladartikler
taget Del i Forhandlingen om kirkelige Spørgsmaal,
og siden 1883 har han været Medudgiver af det af
Pastor Th. Rørdam paabegyndte «Kirkeblad». I kirkelig
Henseende tilhører han den grundtvigske Retning, men
han og «Kirkebladet» have særlig sat sig den Opgave at
arbejde for en venlig Forstaaelse og delvis Samvirken
med den saakaldte indre Missions Retning.

Elvins, Danmarks Præstehist. 1869-84 S. 166.

Fr. Nielsen.



Elnberger, Johan Anton, 1637-95, Officer, var
født i Hessen og tjente sig fra menig Soldat op til
General. I den Skaanske Fejde træffe vi ham i Slaget
ved Landskrone 1677 som Oberstlieutenant og Chef for
den ene Bataillon af Prins Christians Regiment, for
hvilken Afdeling han blev Chef 1683. I Mellemtiden
var han efter Krigens Slutning først Kommandant i
Nyborg 1680 og senere i Rensborg 1682. Da Danmark
1689 sendte Hjælpetropper til Irland, fulgte
E. disse med den ene Bataillon af sit Regiment og
blev 10. Sept. Brigader. 1692 førte han under store
Besværligheder Hjælpetroppernes Infanteri til Flandern
og blev 17. Jan. 1693 udnævnt til Generalmajor. Han
deltog nu paa en berømmelig Maade i Krigen i de
paafølgende Aar, indtil den Episode indtraf, der
bragte ham Døden paa den forsmædeligste Maade, og
som vakte uhyre Opsigt i Hæren. 1694 kommanderede han
Garnisonen i Dixmuyden, hvorfra han paa forskjellige
Maader gjorde Fjenden Afbræk. Men Forholdene bragte
det med sig, at den lille Fæstning 
i Juli 1695 blev belejret af de franske, og at det
blev af Vigtighed for de allierede, at E. holdt
den saa længe som muligt. Alligevel overgav han
sig næsten strax i Belejringens Begyndelse. Hans
Aarsager hertil ere dunkle. Beskyldninger for
Fejhed, Bestikkelser o. l. prellede af imod hans
anerkjendt hæderlige Krigerlevned. Den Krigsret,
som blev nedsat over ham, og som bestod af danske
og engelske Officerer, dømte ham til Døden,
og den næsten 60aarige Mand blev 20. Dec. 1695
henrettet med Sværdet, efter at han fra selve
Retterstedet havde ladet oplæse et Forsvarsskrift
og med Ed bevidnet, at han ikke var Forræder. Der
blev senere gjort Ophævelser over, at Dødsdommen
ikke var sendt til Kongen af Danmarks Stadfæstelse.

P. F. Rist.



Elsberg, Nicolai, 1749-1802, Skuespiller, debuterede
9. Febr. 1774 paa det kgl. Theater som Lisidor i
«Den nye Prøve». Den unge Mand havde et smukt og
fortræffeligt Theaterudvortes, bevægede sig med
Utvungenhed og Elegance og var ved sit elskværdige,
overgivne Væsen som skabt til at spille muntre
Elskere, Bonvivanter og Spradebasser. Derfor satte
han sig ogsaa snart fast i Publikums Yndest og
fik hurtig et temmelig betydeligt Repertoire, men
blev dog ikke Theatret til den Nytte, som man efter
hans ualmindelige Evner kunde have ventet. Dette laa
hovedsagelig hos ham selv, thi dels skolede han ikke
tilstrækkelig sit af Naturen ikke rigtig gode Organ,
dels lærte han aldrig sine Roller helt, og dette
havde til Følge, at medens man i hans Spil ofte kunde
beundre aldeles uovertræffelige Enkeltheder, glædedes
man aldrig over nogen helstøbt Præstation. Blandt
hans bedste Roller fra de yngre Aar maa fremhæves
Grev Almaviva i «Barberen i Sevilla», Balder i
«Balders Død» og Charles Surface i «Bagtalelsens
Skole». Senere gik han over i Anstandsfaget og
behagede meget i forskjellige ædle Roller. Han
optraadte sidste Gang 17. Maj 1802 som Silkeborg i
«Ægteskabsskolen», afgik ved samme Sæsons Slutning
og døde 14. Dec. s. A. Han blev i Nov. 1780 gift med
Ingeborg Ødbye, der overlevede ham.

Overskou, Den danske Skueplads III og IV.

Edgar Collin.



v. Elverfelt, Jonas, --1600--, Forfatter, betegner sig
selv som «Cimber». For øvrigt ere hans Livsforhold
lidet kjendte. Af hans Skrifter ses, at han 1592
levede i Neumünster i Holsten; men 1609 var han
Tingskriver i Kjær Herred i den gottorpske Del 
af Sønderjylland. Han skrev smukke latinske Vers
og var nøje knyttet til den lærde Statholder Henrik
Rantzau. Mest bekjendt er hans Skrift «De Holsatia
ejusqve statu atqve ordinibus diversis», fordi det
indeholder en Slags slesvig-holstensk Adelskalender,
hvori findes Notitser, der endnu kunne have deres
Værd. Denne Del af Skriftet er under v. E.s Navn
optrykt i det af den danske Historiker Stephen
Stephanius udgivne Samlerværk «De regno Daniæ,
Norvegiæ etc. tractatus varii» (Lugd. 1629). Men
efterser man Originalen, da bliver man opmærksom paa,
at netop denne Del af Skriftet er Henrik Rantzaus
Arbejde, medens kun den poetiske Ramme, hvori Stykket
er indfattet, tilhører v. E. -- Det sidste Skrift,
vi kjende af denne, er en tysk, rimet Bearbejdelse
af en Del af Davids Salmer: «Pharmaceutice Davidica
oder eine heilwirtige und bewehrte Artzneikunst aus
dem Psalter Davids» (Schlesw. 1609).

Moller, Cimbria lit. I, 159. III, 593.

H. F. Rørdam.



Elvers, Christian Friedrich, 1797-1858, Retslærd,
født 16. Juli 1797, Søn af Broskriver Johann Friedrich
E. i Elensborg og Karoline Katharina f. Clauthof,
studerede i Gøttingen, blev Dr. jur. 1818,
overordentlig Professor i Retsvidenskab i
Gøttingen 1823 og ordentlig Professor i Rostock
1828. Til Dels paa Grund af en Konflikt med den
meklenborgske Regering i Anledning af Universitetets
Korporationsrettigheder fratraadte han sin Lærerpost
og blev derefter 1841 Overappellationsretsraad
i Kassel, hvor han døde 2. Okt. 1858. Som Jurist
tilhørte han den historiske Skole, men tillagde dog
Almenviljen umiddelbar retsskabende Betydning. Han
grundede eller var Medudgiver af flere juridiske
Tidsskrifter, af hvilke det mest bekjendte er «Archiv
für praktische Rechtswissenschaft», og af hans
videnskabelige Arbejder, der angaa saa vel romersk
som tysk Ret og Kirkeret, er den største Del udkommen
som Bidrag til Tidsskrifter. Han tog ivrig Del i
Missionsvirksomheden og interesserede sig særlig
for den kinesiske Mission, til hvis Fremme han i en
Aarrække udgav «Blätter der chinesischen Stiftung in
Kassel».

Allg. deutsche Biographie VI.
Fortalen til Elvers, Der nationale Standpunkt in Beziehung auf Recht, Staat und Kirche, 1845.
Lübker u. Schrøder, Schlesw.-Holst.-Lauenb. Schriftsteller-Lex.
Alberti, Schlesw.-Holst.-Lauenb. Schriftsteller-Lex.

Deuntzer.



Elvius, Rasmus Emil, 1814-74, Pædagog, er født
13. Marts 1814 i Kjøbenhavn, hvor Faderen, fhv. svensk
Ingeniørkapitajn Joh. E., 
boede efter en Tid at have været knyttet til
Frederiksværk. Moderen var Margrethe f. Lange, en
Søster til Professor Frederik L. Efter en trang
Barndom kom han 1828 i Bogtrykkerlære og blev
Svend 1833, men Aaret efter kom han ved daværende
Prins Christians Hjælp paa Jonstrup Seminarium,
og skjønt han af økonomiske Grunde maatte være
Opsynsmand og Regnelærer for en Del Medseminarister,
tog han allerede 1836 sin Examen her. Han blev nu
Hjælpelærer ved Roskilde Borgerskole, hvor han virkede
for Gjennemførelsen af Heldagsundervisning og for
Haandarbejdes Indførelse i Pigeklasserne. 1840 tog
han til Kjøbenhavn, hvor han under Kamp for Udkommet
blev Student 1842 og med Understøttelse af Christian
VIII theologisk Kandidat 1848. 1842 var han bleven
Lærer ved de Massmannske Søndagsskoler (ved hvilke
han senere blev først Inspektør og saa Direktør)
og 1843 2. Lærer ved Nicolai Kirkeskole. Her
blev den daværende Skoledirektør, V. A. Borgen,
bekjendt med ham, og efter hans Forslag blev han
1852 Forstander for Opfostringshuset, hvor der var
Trang til en alvorlig og dygtig Mand; her fandt han
sin Livsgjerning. Han hævede Opfostringshnset til at
staa i Linje med lignende Anstalter i Udlandet, som
en offentlig Understøttelse satte ham i Stand til at
besøge i 1863, og virkede her til sin Død, 23. Marts
1874. 31. Maj 1848 ægtede han Erasmine Henriette
Helene Fleischer (f. 29. Nov. 1813 d. 4. Juni 1874),
Datter af Lærer, Cand. phil. G. P. H. F.

Beretn. om det kbhvnske Skolevæsen for 1856.
Søndagsposten 1868, Nr. 226.

C. Nyrop.



Elvius, Sofus Helenus, 1849, Genealog. 
E., Søn af foranførte, er født 3. April 1849 i Kjøbenhavn
og ansattes 1871 som Assistent i den nyoprettede
Livsforsikringsanstalt. Ved Siden af denne Gjerning
har han tilvejebragt genealogiske Samlinger, lige
betydelige ved deres Omfang og ved deres Nøjagtighed,
og som ikke blot have gjort ham til en af andre
Personalhistorikere søgt Medarbejder, men ogsaa
have sat Frugt i selvstændige Arbejder («Danmarks
Præstehistorie 1869-84», Kbh. 1885-87). Han tog 1879
en fremragende Del i de Forhandlinger, der førte til
Oprettelsen af «Samfundet for dansk-norsk Genealogi og
Personalhistorie», og er siden 1887 Forretningsleder
ved «Genealogisk Institut», som oprettedes ved
hans Initiativ. Gift 31. Marts 1882 med Christine
Elisabeth Appel (f. 23. April 1849), Datter af Konsul
Christopher Jørgen Frederik A. til Anderstrupgaard
(d. 12. Avg. 1854) og Marie Sophie f. Høngaard.

Thiset.



Emahusen (Eimhaus), Jens Henrik, 1688-1752, Officer,
hører til en Officersslægt, som i sin Tid var ret
udbredt i det throndhjemske og antages at være
af samme Stamme som Eimhaus'erne, der tjente i
Regimenterne søndenfjælds; de to Navne forbyttes
ofte. J. H. E.s Fader var Oberstlieutenant Hans
Jensen E.; Moderen, Dorothea Henriksdatter Bull,
var en Præstedatter. 18 Aar gammel traadte E. ind
i Bataillonen Prins Georg i Flandern, blev 1708
Fændrik og 1709 Sekondlieutenant. 1711 kom han
hjem til Norge som Kapitajn ved 1. throndhjemske
Regiment og blev, efter i Krigsaarene at have vist
sig som en rask Officer, 1718 Major og Kommandør
for det nordenfjældske Skiløberkorps. Paa sine
Strejftog gjorde han Armfelts Hær en Del Afbræk,
om end det usædvanlig daarlige Sneføre hemmede
hans Bevægelser; bekjendt er især hans Beretning
om, hvorledes han midt i Jan. 1719 med sine
Skiløbere naaede op paa Tydalsfjældet og fandt
dette oversaaet med Fjender, som paa Tilbagetoget
til Jæmteland under et 3 Dages Uvejr vare omkomne
af Kulde, Sult og Overanstrængelse. Efter Krigen
kom E. til 2. throndhjemske Regiment. Under
Krigs-forberedelserne 1727 blev han sendt ud for
at rekognoscere den svenske Grænse, og hans dygtige
Udførelse af dette Hverv belønnedes med Udnævnelse
til Oberstlieutenant. 1734 blev han karakt. Oberst,
1737 Chef for 3. throndhjemske Regiment, en Post,
han beklædte til sin Død i Okt. 1752, de 3 sidste
Aar som Generalmajor. 19. April 1712 havde han ægtet
Barbara Margrethe Halcke (d. 3. Febr. 1764), Datter
af Chefen for nordenfjældske Dragoner, Brigader Poul
Christian H. og Adelgunde f. Wiggers.

H. W. Harbou.



Embs, Bartholomæus, --1587, Hofpræst. Var sikkert en
Udlænding og var Magister, da han 1567 blev Hofpræst
hos Enkedronning Dorothea, først paa Koldinghus og
siden paa Sønderborg Slot, hvor hun døde 1571. Aaret
efter blev E. ansat i samme Stilling hos Hertug
Adolf paa Gottorp Slot, hvorhos han tillige blev
Provst i Gottorp Provsti. Som saadan visiterede han
Kirkerne 1572-86. Siden 1577 var han desuden Lector
theol. ved Domkirken i Slesvig. 1576 var han med til
at afgive Betænkning over den saakaldte torgauske
Bog, et Forarbejde til Konkordieformelen. Han døde
28. Febr. 1587. Siden 1568 var han gift med en Datter
af den slesvigske Biskop Tilemann v. Hussen.

Zwergius, Siellanclske Clerisie S. 483.
Ny kirkehist. Saml. IV, 548. 681.

H. F. Rørdam.



Emil August, Prins af Augustenborg, 1722-86, General. 
Han var yngre Søn af Hertug Christian August og Frederikke Loiuse 
f. Grevinde Danneskjold-Samsøe og født 3. Avg. 1722. Efter først 
at have været hollandsk Tjeneste blev han dansk Officer, 1747 
Oberst for det sjællandske Regiment Fodfolk, 1750 Generalmajor, 
1755 Generallieutenant, 1763 General. Han blev afskediget 1784 
uden at have haft Lejlighed til at deltage i andre Felttog end
det ublodige i Meklenborg 1762. Han døde ugift 6. Dec. 1786.

A. D. Jørgensen.



Eminga, Cæso, 1512-74, Lektor, 
var født i Groningen i Friesland 8. Dec. 1512. Han var allerede en ældre Academicus 
og havde rimeligvis prøvet adskillige Skæbnens Omvexlinger, da 
han i Nov. 1540 blev immatrikuleret i Wittenberg; thi næppe en 
Maaned efter havde han Bryllup sammesteds. Reformatorernes
Tillid synes han dog snart at have vundet, da baade Melanchthon 
og Bugenhagen stode Faddere til hans første Barn, der blev født et 
Aar derefter, ligesom de særlig anbefalede ham, da den nye 
evangeliske Biskop i Slesvig, Dr. Tilemann v. Hussen, henvendte sig 
til dem for at faa en Mand, der kunde gjøre Fyldest i Lektoratet 
ved Slesvigs Domkirke.

1542 tiltraadte C. E. Embedet; men foreløbig vare Vilkaarene 
næppe meget gunstige for hans Virksomhed, da der ikke engang 
var en Bolig til ham, men han 1543, til Dels paa egen Bekostning, 
maatte opføre et Træhus for at faa Tag over Hovedet. Men da 
han senere blev Kannik og Structuarius (Værge) ved Domkirken,
forbedredes hans Stilling. Naar Kapitlets fungerende Medlemmer 
nævnes, staar hans Navn sædvanlig næst efter den ovennævnte 
Biskops, og da denne døde 1551 uden at faa nogen gejstlig 
Efterfølger, blev E. en Tid lang faktisk Biskop, uagtet han ikke bar
Navnet. Han examinerede og ordinerede Kandidater til 
Præsteembedet og visiterede paa Stiftsgodset, «qvum sedes vacaret». Ved 
Examination af en Kandidat kom E. 1556 i en theologisk Strid 
med sin Kollega i Kapitlet M. Hieronymus Cypræus og vakte 
derved Formodning om, at hans lutherske Orthodoxi just ikke stod 
paa meget faste Fødder, men at han som flere af Melanchthons 
Disciple hældede til Calvins Lære. Endnu vanskeligere blev 
Forholdet for ham, da han 1565 kom i Strid med sin Landsherre, 
Hertug Adolf, der tillige var Fyrstbiskop i Slesvig og søgte at 
tilintetgjøre Kapitlets af ham selv stadfæstede Friheder. E. blev med 
flere andre Kanniker greben og holdt i Fængsel paa Bispeslottet 
Svabsted, indtil han gav efter. Senere bleve han og de andre 
Medlemmer af Kapitlet tvungne til at vælge Hertugens spæde Søn til 
Faderens Koadjutor i Bispeembedet. Han maatte ogsaa 1566 gaa
ind paa uden særlig Løn at fungere som theologisk Læsemester 
ved det af Hertugen oprettede Pædagogium publicum i Slesvig. 
Men om han gjorde synderlig Gavn i denne Stilling, maa vi lade 
staa hen. -- Han døde 13. Febr. 1574. I sit ovenomtalte 
Ægteskab med Theodora de Rhoy havde han mange Børn, deriblandt
Sønnen Hildebrand E., der blev Rektor i Slesvig og Medlem af 
Domkapitlet.

Noodt, Beiträge II, 268 ff. 
Ny kirkehist. Saml. IV. 
Sejdelin, Diplom. Flensborg. II, 639 ff. 
En Del af de i Script. Rer. Dan. V, 510 meddelte Notitser synes at skrive sig fra C. E.

H. F. Rørdam.



Emma (Ælfgifu), --1052, Dronning, 
var en Datter af Hertug Richard I af Normandie; hun blev 1002 gift med Englands Konge Æthelred, hvilket Ægteskab paa Grund af Kongens Uduelighed 
som Regent og hans Utroskab mod hende var lidet lykkeligt. E., 
af Angelsaxerne kaldet Ælfgifu, fødte Kongen Børnene Alfred, 
Edvard (Bekjender) og Goda (Godgifu). Ved Svend Tveskjægs
Anfald 1013 nødsagedes E., og kort efter Æthelred, til at flygte til 
Normandie, hvor Æthelred døde 23. April 1016. Kong Knud den 
store, som imidlertid havde underlagt sig England, anholdt om E.s 
Haand, og efter at hun havde faaet Tilsagn om, at de af dette
Ægteskab fødte Sønner skulde være Rigets nærmeste Arvinger, 
stod Brylluppet i Juli 1017. Aaret efter fødte E. Sønnen Hardeknud 
og senere Datteren Gunhild (gift 1036 med Kong Henrik III 
af Tyskland). Med sin smukke og begavede Hustru, der var en 
halv Snes Aar ældre end sin Ægtefælle, levede Knud i lykkeligt
Ægteskab, og E. -- «Normannorum gemma», den normanniske
Juvel, som hun blev kaldt -- var yndet, i alt Fald af Gejstligheden, 
som hun beskyttede. Ved Knuds Død 12. Nov. 1035 søgte E. 
at bevare Riget for den fraværende Hardeknud, men denne dvælede 
for længe i Danmark, hvorved Knuds uægte Søn Harald Harefod 
vandt større Indflydelse og kunde jage E. ud af Landet 1037;
Greven af Flandern gav hende Ophold og Beskyttelse i Brügge. 
Tilskyndet af E. kom Hardeknud til Flandern med en Flaade for 
at forsøge et Tog mod England; men netop da døde Harald (1040). 
E. drog nu til England med Hardeknud, der kronedes til Konge. 
Ved hans Død (1042) arvede Edvard Riget; vi se
ham allerede Aaret efter berøve E. hendes store
Rigdomme, «fordi hun havde gjort for lidt for ham,
baade førend han blev Konge og senere»; dog beholdt
hun tilstrækkeligt til sit Underhold og levede i
Winchester. Her døde hun 6. Marts 1052 og begravedes
ved Knuds Side i Domkirken.

Freeman, Norman Conquest I.
Steenstrup, Normannerne III.

Johannes C. H. R. Steenstrup.



v. Engberg, Anders, --1690, Landsdommer, var en Søn
af Præsten i Stubbekjøbing, Provst Jesper Jespersen
E. og Birgitte Nielsdatter. 1648 dimitteredes han
til Universitetet fra Herlufsholm, men Efterretning
om hans Studier og Beskæftigelser derefter mangler,
indtil han en Snes Aar senere træffes som Sekretær
hos Prins Christian (Christian V); 1672 blev han
Landsdommer paa Langeland, 1673 i Sjælland, 1679 adlet
med Navnet von E., Kancelliraad og 1684 Justitsraad,
var 1685-88 tillige Postdirektør; død 1690. Ved
kongelige Gunstbevisninger, saasom Eftergivelse af
Skatter, Foræringer af Kirker og ved Udlæg af Krongods
for resterende Løn samlede han en betydelig Formue;
1673 kjøbte han Ravnstrup i Sjælland, hvis adspredte
Gods han atter samlede. 15. Dec. 1669 ægtede han
Ottilia Meier (d. 1686), Datter af Hofapotheker Samuel
M. i Kjøbenhavn og Søster til Diplomaten Meiercrone.

Leth og Wad, Dimitterede fra Herlufsholm I, 46; II, 135 f.
Danske Herregaarde V: Ravnstrup.

G. L. Wad.



Engebretsdatter, Dorthe, s. Engelbretsdatter.



Engelbreth, Søren, 1733-1801, Generalrevisor ved
Tallotteriet, en Søn af Herredsskriver i Hads
Herred Knud E. (f. 1700 d. 1767) og Marie Elisabeth
f. Worsøe (f. 1709 d. 1751), fødtes i Landsbyen
Fillerup ved Aarhus (døbt 13. Sept. s. A. i
Odder Kirke). Efter at han i nogle Aar havde været
Fuldmægtig hos Amtmanden over Ringsted og Sorø Amter,
Gehejmeraad W. V. C. v. Reitzenstein, blev han 1768
Amtsforvalter i Antvorskov og Korsør Amter og 1774
tillige Borgmester i Korsør, men udnævntes allerede
det følgende Aar paa Grund af sin betydelige Indsigt
i Landboforholdene til Kommitteret i Rentekammeret,
blev s. A. Kammerraad og 1779 Justitsraad, var
fra sidstnævnte Aar til 1782 tillige Medlem af
General-Vejkommissionen, blev 1785 ved en da foretagen
Reduktion afskediget som Kommitteret, uagtet han i
denne Stilling synes at have gjort god Fyldest og
bl. a. var den, der efter Statsminister 
Joachim Godske Moltkes Ordre konciperede den bekjendte
Forordning af 4. April 1781 om Jordfællesskabets
Ophævelse. Ved sin Afgang fra Rentekammeret udnævntes
han til Generalrevisor for Tallotteriet og forblev
i denne Stilling til sin Død, 6. Nov. 1801. Han
ægtede 5. Maj 1769 Mette Teilmann (f. 24. April 1743 d.
20. Dec. 1804), en Datter af Kammerraad, Amtsforvalter
i Vordingborg Amt Andreas T. og Anna f. Neergaard.

G. Kringelbach.



Engelbreth, Wolf Frederik, 1771-1862, Præst, var en
Søn af ovfr. nævnte Søren E. og fødtes 11. April 1771
i Korsør. Efter at have modtaget privat Undervisning
blev han, 15 Aar gammel, dimitteret til Universitetet,
og kort efter, at han havde fyldt 19 Aar, tog
han theologisk Embedsexamen. Aaret efter (1791)
tiltraadte han en 5aarig Studierejse. Først opholdt
han sig 1 1/2 Aar i Gøttingen for at studere Theologi
og Filologi, derpaa rejste han over Schweits til
Italien. I Rom fandt han, som saa mange danske, en
Velynder i Propagandaens Sekretær, Kardinal Steifano
Borgia, der aabnede baade sit Bibliothek og sine
Kunstsamlinger for ham, og de 1 1/2 Aar, han tilbragte
dels i Rom, dels i Velletri i Volskerbjærgene, hvor
Kardinal Borgias Musæum fandtes, bleve i høj Grad
frugtbare for ham. Georg Zoëga, den Tids største
Kjender af de ægyptiske Dialekter, blev hans Lærer
i det koptiske Sprog, som han lagde sig efter for at
blive i Stand til at drage Nytte af de i textkritisk
Henseende vigtige Brudstykker af gamle ægyptiske
Bibeloversættelser, der af Propagandaens Udsendinger
vare sendte til Musæet i Velletri. Zoëga ventede
sig rige Frugter af den unge lærdes Flid, og den
romerske Kardinal havde gjærne beholdt E. længer,
da de til Rejsen bestemte 5 Aar vare omme. Men i
Hjemmet fandt man det rigtigst, at E. kom hjem,
og 1795 var han atter i Danmark.

Inden E. forlod Italien, havde han i et Brev
til Allioni gjort Rede for Indholdet af Kardinal
Borgias Samlinger (trykt i Rom 1795); og skjønt
han strax efter Hjemkomsten modtog et sjællandsk
Landsbykald (Lyderslev og Frøslev), lagde han ikke
de lærde Studier paa Hylden. Til de «Videnskabelige
Forhandlinger ved Sjællands Stifts Landemode», der
bleve udgivne efter Biskop Fr. Münters Tilskyndelse,
gav han flere Bidrag, blandt andre en Oversættelse
og Kommentar til Brudstykkerne af den Johanneiske
Apokalypse i den saakaldte thebaiske Dialekt. Af
langt større Betydning var dog hans Udgave (1811)
af de nye Fragmenter af en Bibeloversættelse 
i den basmuriske Dialekt, som Borgia havde erhvervet
efter de Brudstykker af 1. Korinthierbrev paa
Basmurisk, som Georgii og Munter i sin Tid havde
forelagt den lærde Verden. Der blev vel rejst
Tvivl om Berettigelsen til at tale om en særegen
basmurisk Dialekt, og ogsaa flere af E.s Læsninger
af det koptiske Haandskrift bleve omtvistede; men
alle Kjendere af det koptiske Sprog vare enige om at
prise den danske lærdes Grundighed og Skarpsindighed.

Over sine koptiske Studier glemte E. dog ikke sine
Landsbymenigheders Tarv, og han tog tillige af og
til Del i Drøftelsen af kristelige og kirkelige
Spørgsmaal. Luthers Skrifter vare hans daglige
Læsning, og da H. N. Clausen 1825 udgav sit store
Værk om Katholicismen og Protestantismen (III, 616
ff.), følte ogsaa E. sig dreven til at fremkomme
med et Gjenmæle («Dr. Morten Luthers Forsvar»),
i hvilket han bebrejdede C., at han «tog Hjærtet ud
af Luthers aandelige Liv». Senere (1834) værgede han
ogsaa Djævelens Personlighed og Djævleforsagelsens
Betydning over for Clausens Kritik. Men skjønt han ved
disse Lejligheder stod Side om Side med Grundtvig,
følte han sig dog ikke helt tiltalt af denne
Kampfælle. Derimod var han tidlig med mange Traade
bleven knyttet til Biskop Mynster, der som Præst i
Spjellerup havde været hans Nabo. Allerede 1798 var
E. bleven Provst, og som saadan var det tilfaldet
ham 1802 at indsætte Mynster, og denne lærte snart
at skatte sin noget ældre Embedsbroder. «E. var»,
siger Mynster i sine «Meddelelser», «en Mand af
Kundskaber og videnskabelig Drift. I vort Samlivs Tid
uddannede vi os med hinanden, og jeg tror, at ethvert
Eremskridt, jeg gjorde i kristelig Erkjendelse,
ogsaa blev hans.» Mynster fandt i ham en Ven, med
hvilken han kunde tale «om de Anliggender, som ikke
hørte til Dagens Konversation», og mange Breve i
Mynsters Efterladenskaber vise, at de to Venners
Tankeudvexling ikke gik i Staa, da den personlige
Omgang blev afbrudt.

1845 fejrede E., der 1829 havde faaet Titel af
Konsistorialraad, under megen Deltagelse sin Jubeldag
som Ordets Tjener, og det theologiske Fakultet hædrede
«Danmarks lærdeste Præst» ved at tildele ham den
theologiske Doktorgrad. E.s Studier samlede sig i
Aarenes Løb mere og mere om Skriftfortolkningen. I
sine yngre Dage havde han fortolket Visdommens Bog,
Prædikeren og Ruths Bog; paa sine gamle Dage (1852)
fortolkede han Højsangen. 84 Aar gammel udgav han
1855 under Titelen «Guds Kirkes Sejer» en Udlæggelse
af Johannes' Aabenbaring, og endnu i 4 Aar røgtede 
han sit Embede med en Kapellan ved sin Side. Efter 3
Aars Otium døde han 22. Maj 1862 hos sin Svigersøn,
Præsten Fog i Lille Heddinge. Han var to Gange gift,
1. (1796) med Conradine Maria f. Lund (Datter af
Materialforvalter ved Holmen C. F. L.), der døde 1798;
2. (1799) med Kirstine Maria f. Petersen (Datter af
Proprietær H. P. P. til Engelholm), som døde 1868.

Erslew, Forf. Lex.
Wiberg, Alm. Præstehist. II, 336.
Helveg, Den danske Kirkes Hist. eft. Reform. II.
Mynster, Meddelelser om mit Levnet.
Breve til J. P. Mynster.
C. N. L. Mynster, Nogle Blade af J. P. Mynsters Liv og Tid.
A. D. Jørgensen, Georg Zoega S. 147.

Fr. Nielsen.

<chapter name="Engelbretsdatter (Engebretsdatter), Dorthe, 1634-1716, 
Digterinde">

Engelbretsdatter (Engebretsdatter), Dorthe, 1634-1716, Digterinde,
var født i Bergen 16. Jan. 1634 og Datter
af Rektor, senere Præst ved Domkirken, Engelbret
Jørgensen og Anna Wrangel. Hun synes at have tilbragt
nogle Ungdomsaar i Kjøbenhavn; men allerede 1652
blev hun gift med sin Faders Kapellan, siden hans
Efterfølger i Embedet, Ambrosius Hardenbeck, der døde
som Provst 1683. Hun nød et godt Navn baade som Hustru
og Moder og indlagde sig ved Siden deraf et ikke
ringe Ry ved sin religiøse Digtning, men fristede
den tunge Skæbne at miste baade sin Mand og alle
sine 9 Børn, deriblandt 2 Sønner i en voxen Alder,
inden hun selv, 82 Aar gammel, lukkede sine Øjne i
sin Fødeby 19. Febr. 1716.

Hendes Samling af Salmer, Morgen- og Aftensuk,
«Sjælens Sangoffer» (1678), blev flere Gange
eftertrykt og med Forøgelser paa ny oplagt lige
ned til vore Dage. 1685 og ofte senere udkom det
«Andægtige Taareoffer for bodfærdige Syndere», en
versificeret Bearbejdelse, til Dels i Alexandrinere,
af Præsten Peder Møllers Andagtsbog «Trøst- og
Taarekilde» (1677-79), knyttet til Fortællingen om
den bodfærdige Magdalena og inddelt i 4 Afsnit: «Den
taaregydende», «den fodtørrende», «den kyssende» og
«den salvende Synderinde». Endelig udgav Digterinden
sit «Kristelige Valet fra Verden» (1698) og sin
«Ligsang».

Skjønt ganske jævnaldrende med Kingo tilhører D. E.
en tidligere, nærmest tysk paavirket Retning i
Salmedigtningen. Samtiden stillede hende lige med
ham, og de talrige Æredigte foran hendes Arbejder
prise hende som den 10. Muse; Kingo selv skriver:

 Gaar nu, gaar hen, I ni berømteste Gudinder,
 at bukke eder dybt for en af Nordens Kvinder!

Det usædvanlige i, at en Kvinde optraadte som Digter,
er aabenbart medvirkende til denne Overvurdering;
Reenberg i «Forsamling paa Parnas» var derimod ugalant
nok til at bedømme det 
samme Fænomen paa helt modsat Maade. Vore Dages Smag
vil næppe engang stille D. E. ved Siden af samtidige
religiøse Digtere af anden Rang som Peter Dass eller
Frederik Brandt. Hendes Digtning præges af Tidens
tunge Livssyn, en livstræt Lede ved «Ormesækken» og
en sygelig Dvælen ved Syndeskylden og dens «blodige
Tvæt», som i Forbindelse med hendes egne huslige
Ulykker, til hvilke hun ofte vender tilbage, gjøre
Tonen saare drøvelig. De oftest trivielle Tanker
skæmmes yderligere ved smagløst Udtryk og Misbrug
af Fremmedord, naar hun f. Ex. synger
om Nadveren:

 Se, Lammens Bryllupstraktement
 gav han dig som en høj Present,

eller om Djævelen, som

 forsmædelig skamfuter
 de, som var hans Kanuter.

Lettere tilgive vi hende de «selvgjorte danske Gloser»
eller rettere Norvagismer, som Reenberg laster, og i
formel Henseende ere hendes Vers lette og korrekte,
enkelte virkelig ganske smukke, som Aftensalmen «Dagen
viger og gaar bort»:

 Fire Fjæle er min Pragt,
 hvorudi jeg bliver lagt
 med et Lagen og lidt mer,
 ejer ikke saa en Fjer.

Den ret friske Tilegnelse foran «Sangofferet» saa vel
som hendes i Wielandts og Høpfners Verssamlinger og
Schønaus «Lærde Fruentimmer» optagne Lejlighedsdigte,
poetisk Polemik mod Kritikere eller Eftertrykkere og
Rimbrevvexling med P. Dass, Præsten Joh. Olavius i
Randers o. a. bære Vidne om, at hun heller ikke ganske
manglede den for Bergenserne ejendommelige aandelige
Livlighed og det Lune, hvorpaa hendes yngre Bysbarn
Holberg snart skulde give saa glimrende Prøver. Men
ikke sjælden falder Lunet dog i det platte og plumpe,
hvilket hine Dages drøjere Smag let saa igjennem
Fingre med, selv hos en Kvinde. Hvor lidt der den
Gang fordredes i Retning af Aand, ses bedst af den
almindelige Beundring for de bekjendte og oftere,
bl. a. i N. M. Petersens Litteraturhistorie, gjentagne
Impromptuer, som D. E. vexlede med Kingo under sit
andet Besøg i Kjøbenhavn, hvor hun synes at have nydt
ikke saa lidt Opmærksomhed. Om Tiden for dette Ophold
ere hendes Biografer uenige; men efter Dateringen af
flere herhen 
hørende Vers tør det med temmelig Sikkerhed sættes kort efter, 
at hun var bleven Enke, fra Slutningen af 1684 til Avg. 1685.

Nord. Ugeskr., udg. af Selsk. for forbedret Retskrivn. 1837, Nr. 28. 
Skaar, Norsk Psalmehist. II, 1880.

J. Paludan.



Engelhardt, Helvig Conrad Christian, 1825-81, forhistorisk Arkæolog, 
født i Kjøbenhavn 20. Sept. 1825. Faderen, der var 
Skibsmægler, døde tidlig. Konferensraad C. J. Thomsen, i hvem
de efterladte havde en trofast Støtte, skaffede Conrad E. i en ung 
Alder Plads paa et Handelskontor (Frølich) og tog ham senere til 
Privatsekretær, i hvilken Egenskab E., der havde erhvervet sig
gode Sprogkundskaber, 1846 fulgte ham paa en Udenlandsrejse til 
Italien. Efter Hjemkomsten fik E. paa Thomsens Anbefaling 
Understøttelse af Grev Moltke-Bregentved til at forberede sig til Artium,
som han tog 1848. Hans Hovedinteresser vare Studiet af nyere 
Sprog og af Kunst, for hvilken han havde et godt Øje, og da han 
28. Dec. 1851 udnævntes til Adjunkt i Flensborg med Engelsk og 
Fransk til Hovedfag og med Forpligtelse til at bestyre den i 
Flensborg oprettede Samling af slesvigske Oldsager, var det ikke med 
Thomsens Bifald; thi denne havde ønsket E. fast knyttet til de 
egentlige Kunstsamlinger i Hovedstaden. Oldsager havde hidtil 
ikke afvundet E. nogen særlig Interesse.

Samlingen i Flensborg voxede stærkt ved Kjøb og Gaver, men 
den største Betydning fik den ved de store Mosefund fra den ældre 
Jærnalder, som paa Foranstaltning af det slesvigske Ministerium
(Regenburg) bleve udgravne af E., først 1858 Thorsbjærgfundet i 
Angel, senere Nydamfundet i Sundeved. Krigen 1864 afbrød 
Undersøgelserne i denne Mose. Ved Fremdragelsen af de Oldtidsskatte,
Moserne gjemte fra det 4. Aarhundrede, kastedes et helt nyt Lys 
over Danmarks Jærnalderskultur, og lignende Mosefund fulgte efter 
i det øvrige Danmark, af hvilke E. 1865 udgravede Kragehulfundet 
ved Assens og senere fortsatte de af Herbst 1859 paabegyhdte
Undersøgelser i Viemosen ved Odense.

Først ved Mosefundene begyndte E.s Studium af Arkæologien, 
inden for hvilken dog hine Fund bandt hans Hovedinteresser til 
Jærnalderen, væsentligst dens ældre Del, da klassisk Kunst og 
Industri gjorde sig gjældende. En betydelig Række Afhandlinger 
i denne Retning har E. offentliggjort i Oldskriftselskabets
«Aarbøger». De vidne om Forf.s ihærdige Flid og om megen 
Belæsthed inden for hans specielle Omraade. Mindre udviklet var hans 
kritiske Iagttagelsesevne.

Snildt havde E. i 1864 vidst at bortskaffe hele den flensborgske 
Oldsagsamling for at bevare den for Landet, -- Forholdene viste 
senere, at han burde have fulgt kjøbenhavnske Venners Raad kun 
at borttage et Udvalg; men man forstaar saa godt E.s Følelse 
ikke at ville prisgive det mindste for Fjendens Annektionslyster. 
Musæumsskabenes fuldstændige Tomhed vakte imidlertid Opmærksomhed; 
E. undslap med Arrestordren over sit Hoved, og Samlingens 
Udlevering  krævedes siden i Fredstraktaten. I 1867 blev denne 
Bestemmelse opfyldt, efter at Samlingen var opsporet henstaaende 
i Pakkasser i en Kjøbmandsgaard i Korsør. Efter Udleveringen 
indlemmedes den i Musæet i Kiel. Begivenhederne i 1864 forvandt 
E. aldrig.

Efter at E. havde taget Bolig i Kjøbenhavn, hvor han ernærede 
sig ved Sprogundervisning, valgtes han 1868 til Sekretær i 
Oldskriftselskabet, ligesom han ogsaa blev ansat som «extraordinær 
Medhjælper» ved det kgl. Musæum for de nordiske Oldsager. I dettes 
Tjeneste foretog E. foruden Undersøgelserne i de fynske Moser 
ikke faa Udgravninger, hvorved interessante Fund fremkom (Borum 
Æshøj, Valløbyfundet, Varpelevgravningerne m. fl.). E. tog virksom 
Del i arkæologiske Kongresser og Naturforskermøder. Efter den 
arkæologiske Kongres i Kjøbenhavn 1869 udnævntes han til 
Professor, og 1879 ved Universitetsjubilæet kreeredes han til Doktor i 
Filosofi.

E. døde efter faa Dages Sygdom 11. Nov. 1881. Han overlevedes 
af sin Hustru, Laura Dorothea Ellinor f. Petersen, hvem 
han 27. Juli 1852 havde ægtet i Kjøbenhavn.

Progr. der Gelehrten- u. Real-Schule zu Flensburg 1852. 
Levnedsbeskrivelser af de ved Kbhvns Universitets Firehundredaarsfest promov. Doktorer.

Henry Petersen.



Engelhardt, Henning Munch, 1757-91, Præst, 
blev født i Rendalens Præstegjæld paa Hedemarken 17. Juni 1757 og var Søn 
af Sognepræst i Froen i Gudbrandsdalen Bastian E. og Marine 
f. Munch. Hans Farfader var den som Deltager i «Syvstjærnen» 
bekjendte Præst Niels E. til Veø. Som Student, hvilket han blev
fra Christiania 1773, lagde han sig med Iver efter Mathematik og 
Astronomi. 1783, Aaret efter at han havde taget theologisk 
Embedsexamen, kom han som Skibspræst til Trankebar. Han medførte 
Eved sin Udrejse et Sæt astronomiske Instrumenter,
anskaffede paa kongelig Bekostning. I Trankebar
lod han det astronomiske Observatorium istandsætte
og indsendte 1789 astronomiske Iagttagelser til
Videnskabernes Selskab i Kjøbenhavn. Med Fuldmagt fra
Gouvernementet rejste han 1791 til Nikobarøerne for at
undersøge Øernes Beskaffenhed og om muligt anlægge
en ny Koloni; men Døden traf den unge, kraftige
Mand allerede 19 Dage efter hans Ankomst, 9. April
s. A. Han ligger begravet paa en af Øerne, og de
indfødte oprejste et Monument over ham for at ære hans
Minde. Han arbejdede med stor Flid under sit Saarige
Ophold i Ostindien og var det virksomste Medlem i
«det trankebarske Selskab for indisk Oplysning». I
Manuskript har han efterladt «De danske ostindiske
Etablissementers Histories, som naar frem til o. 1670
(Ny kgl. Saml., 4to, Nr. 771 b), samt en «Anvisning
til det malajiske Sprog for handlende og søfarende»
(Ny kgl. Saml., 4to, Nr. 177).

A. Erlandsen, Biogr. Efterr. om den Nordenfjeldske Geistlighed S. 456.
B. Prahl, De nicobariske Øer S. 61. no. 216. 321 ff.
Molbech, Videnskabernes Selskabs Hist. S. 249.
J. F. Fenger, Den Trankebarske Missions Hist. S. 14 f.

A. Jantzen.



Engelhardt, Niels, 1777-1863, Højesteretsassessor, en
Søn af daværende Krydstoldinspektør i Christianssand,
senere Konsumtions-inspektør i Drammen, Simon
Jacob E. (f. 1737 d. 1809) og Marthe Nielsdatter
Møglestue, fødtes 10. Okt. 1777, gik først i Kongsberg
Latinskole, men undervistes derefter privat, tog 1792
Examen artium med Udmærkelse, blev 1798 juridisk
Kandidat, 1800 Underkancellist i danske Kancelli,
1804 Kancellisekretær og Kancellist sammesteds, 1807
Assessor i Bergens Stiftsoverret, 1809 Assessor i
Kjøbenhavns Politiret, 1813 Assessor i Højesteret,
men opgav 1816 denne Stilling for at indtræde i den
norske Privatlovgivnings-Kommission, som Stortinget
i Slutningen af Aaret 1815 enstemmig havde besluttet
at tilbyde ham Sæde i. Som et yderligere Vidnesbyrd
om, hvilken Anseelse han nød som Jurist, fortjener
det tillige at anføres, at der samtidig hævede sig
Røster for, at han til sin Tid maatte blive udnævnt
til Justitiarius i den norske Højesteret. Han følte
sig imidlertid ikke tilfreds ved Forholdene i sit
Fødeland, søgte derfor om og fik 1818 Tilladelse til
paa ny at indtræde i den danske Højesteret, i hvilken
han derefter havde Sæde indtil 1852, da han paa Grund
af stærk Nervelidelse og jævnlige podagristiske
Anfald entledigedes med en Tilkjendegivelse af
Kongens allerhøjeste Tilfredshed med hans lange og
tro Tjeneste. I Litteraturen er han 
kun optraadt med en enkelt Afhandling som
Besvarelse af Prisspørgsmaalet: «Hvilke ere de
mest hensigtsmæssige Midler til i en stor Stad,
og navnlig Kjøbenhavn, at forebygge og afværge
Tyverier?», for hvilken han vandt første Præmie,
og som blev optaget i Ørsteds «Nyt jurid. Arkiv»
XII. 1833 var han bleven Konferensraad, 1840 Kommandør
og 1850 Storkors af Danebrog. Han døde 18. Dec. 1863
i Kjøbenhavn. 11. April 1809 ægtede han Anne Johanne
Aagesen (f. 23. April 1785 i Kjøbenhavn, d. i April
1815), en Datter af Generalkrigskommissær Søren A. og
Megtele Christine f. Riegelsen.

Erslew, Forf. Lex.

G. Kringelbach.



Engelsted, Carl Sophus Marius Neergaard, f. 1823, Læge.
S. E. er en Søn af Registrator i det danske
Kancelli, senere Raadmand, By- og Raadstueskriver i
Aarhus, Kancelliraad Jacob Villads E. og Else Susanne
f. Neergaard og blev født i Kjøbenhavn 8. Marts
1823. 1841 dimitteredes han fra Aarhus Skole og
tog 1847 Lægeexamen. De følgende Aar var han dels
Kandidat paa Almindeligt Hospital, dels fungerede
han under Krigen 1848-50 som Marinelæge. 1852-54 var
han Reservemedikus paa Almindeligt Hospital, og det
faldt da under Koleraepidemien 1853 i hans Lod som
fungerende Overlæge paa Hospitalets Lemmestuer at
staa paa den mest udsatte og brydsomme Lægepost under
denne morderiske Epidemi, og han udfyldte den med en
Dygtighed, Energi og Utrættelighed, som hurtig gjorde
hans Navn populært og anset i vide Kredse. 1854 tog
han Doktorgraden for en Afhandling om Tuberkulosen,
1854-56 var han Distriktslæge i Kjøbenhavn, 1855-62
redigerede han sammen med Hempel og derefter med
F. Trier «Ugeskrift for Læger» og udfoldede i denne
Stilling en betydelig journalistisk Virksomhed. 1856
blev han Reservelæge ved den nyoprettede Afdeling for
Syfilis og Hudsygdomme paa Almindeligt Hospital og
knyttedes fra den Tid blivende og paa fremragende
Maade til denne Specialitet, i det han ved Overlæge
Hassings uhelbredelige Sygdom 1862 blev dennes
Efterfølger og efter Afdelingens Flytning til
Kommunehospitalet fremdeles forestod den indtil 1882,
ligesom han ogsaa har været litterært virksom og
publiceret flere vigtige Arbejder paa Specialitetens
Omraade («Klinisk Vejledning til Diagnose, Behandling
og Forebyggelse af veneriske Sygdomme», 1877,
2. Udg. 1886; «Klinisk Vejledning til Diagnose og
Behandling af Hudens Sygdomme», 1879) samt 1869-82
fungeret 
som en af sine Disciple højt skattet
Universitetsdocent deri. Faa Grund af denne omfattende
Specialistvirken opgav han alt tidlig, til sine
Klienters Beklagelse, sin store Huslægepraktik. I
1869 blev han Medlem af Sundhedskollegiet, og samme
Aar fik han Professortitelen, som han senere frasagde
sig. I den følgende Tid blev der i stigende Omfang
lagt Beslag paa hans Energi og praktiske Dygtighed
i forskjellige offentlige og private Bestyrelser
og Komiteer, mellem hvilke særlig maa fremhæves
Komiteen for Oprettelse af Kysthospitalet paa Refsnæs,
hvortil han selv havde taget Initiativet, og som
ved hans energiske Bestræbelser blev gjennemført
1875. Fra 1882 har han været Medlem af Kjøbenhavns
Borgerrepræsentation og ligeledes i denne Stilling
udfoldet megen Virksomhed, særlig paa Sundhedsvæsenets
Omraade, ligesom han ogsaa har Sæde i Stadens
Sundhedskommission.

1856 ægtede han Ulrikke Louise Augusta Klingberg
(d. 21. Jan. 1864), Datter af Ejer af Ønbjærggaard
Ludvig Christian K.

Smith og Bladt, Den danske Lægestand, 5. Udg.
Illustr. Tid. Nr. 1176 (1882).

Jul. Petersen.



Engelsted, Malte Odin, f. 1852, Figurmaler. Han
er født 8. Avg. 1852 paa Nivaagaard, er Søn af
Proprietær Valdemar E. (f. 1797 d. 1887) og Lydia
f. Lassen (f. 1819 d. 1867) og Sønnesøn af ndfr. nævnte
Generalmajor Niels E. Efter at være ble ven Student
1870 og have studeret Theologi i 3 Aar besøgte han
Kunstakademiet fra 1874-79 og udstillede første
Gang paa Foraarsudstillingen i 1880. Den Neuhausenske
Præmie blev ham tilkjendt 1883. Dels for egne Midler,
dels paa Akademiets Stipendium foretog han 1881,
1883 og 1887-89 Studierejser i Tyskland, Holland,
Belgien, Frankrig, Italien og Grækenland. Det
psykologiske er Hovedstyrken i E.s kunstneriske
Virksomhed og giver hans Arbejder et særligt Værd,
hvad enten det fremtræder med fin Humor eller dyb
Følelse. Med meget Lune har han f. Ex. skildret det
gamle Ægtepar i « Dominospillere » (1881) og ypperlig
karakteriseret de gamle Kavallerer i «L'hombre»
(1887). At E. raader over en dyb, alvorlig Følelse,
har han vist i «Sara vækker Isak til Afrejsen til
Moria Bjærg» (1884) og i det lille, men af Indhold
saa betydelige Billede «Christus og Nicodemus»
(1887). Det aandelige Foredrag i hans Arbejder støttes
af en korrekt Tegning og en solid Teknik. Koloriten
er i Overensstemmelse med Æmnet: lys og 
smilende i «Damerne drikke med Onkel» (1885),
ligefrem glimrende i «En Malerinde i sit Atelier»
(1887) og alvorlig i de bibelske Billeder.

H. R. Baumann



Engelsted, Niels, 1759-1816, Officer, født 27. Juni
1759 i Fyn paa Hovedgaarden Rørbæk, der ejedes
af Faderen, Kancelliraad Ulrich Maltha E. (d.
10. Sept. 1762), blev Søkadet i sit 13. Aar,
men afgik 1776 efter Ønske fra Søkadetkorpset,
da han ikke var søstærk, og blev s. A. optaget som
Kadet i 1. sjællandske Regiment Ryttere. 1778 blev
E. Sekondlieutenant à la suite ved 5. Husareskadron,
1780 Sekondlieutenant ved daværende 1. Husarregiment,
1782 Premierlieutenant, 1788 Ritmester og Aaret
efter Eskadronschef, 1801 Major og som saadan 1803
forsat til fynske Regiment lette Dragoner, hvor han
1808 blev Oberstlieutenant. 1812 udnævntes han til
Oberst og Regimentschef for jyske lette Dragoner --
de af St. St. Blicher forevigede --, der med saa
stor Berømmelse deltoge i Felttoget 1813. E. selv
viste sig i de glimrende Træfninger ved Gudow
12. Okt. og ved Rahlstedt 6. Dec., i hvilke hele
Regimentet deltog, som en Rytterfører af første
Rang og høstede det største Lov for sin Kraft og sit
Mod saa vel af Frederik af Hessen som af de franske
Generaler. Frederik VI hædrede ham umiddelbart efter
Træfningen ved Gudow med Ridderkorset, i Begyndelsen
af 1814 med Kommandørkorset af Danebrog. Kongens
smukke Tanke, nemlig tillige, som han skriver,
«at give det brave jyske Regiment lette Dragoner
et Udmærkelsestegn, enten i dets Standarter
eller paa anden Maade, til Belønning for
dets sjældne Tapperhed og udviste Daad i seneste
Kampagne», blev derimod ikke udført.

Med Krigens Ophør var ogsaa E.s Livsgjerning snart
afsluttet. En under Felttoget paadraget Hudsygdom
nødte ham til allerede 1815 at søge sin Afsked, og 1. Febr. 1816 blev
denne givet ham med Generalmajors Karakter.
Med sin Hustru, Cornelia Marie f. Abel,
døbt 4. Avg. 1762, gift 1786, d. 3. Sept.
1850, Datter af Kjøbmand og Gjæstgiver i
Hillerød Jacob A. (d. 30. April 1763), og sin
talrige Børneflok tog han da Ophold paa
Avlsgaarden Ølundgaard paa Fyn, hvilken Ejendom
han havde kjøbt 1799, og her døde han 17.
April 1816. Han ligger begravet paa Otterup
Kirkegaard.

Manthey, Ridderes Levnetsløb 1809-17 S. 140.
Hist. Beretn. om 5. Dragonregiment.

S. A. Sørensen.



Engelstoft, Christian, 1734-1803, Præst, blev født
28. Maj 1734 i Barmer Præstegaard ved Nibe, hvor
Faderen, Laurids Struch E., var Sognepræst. Moderen
var Maren Bjørn f. Kragelund. Han blev Student 1750
fra Aalborg Skole, og 4 Aar efter underkastede han
sig Attestats. Men det varede hele 17 Aar, inden
han modtog gejstlig Ansættelse; da trængte hans
Fader til hans Hjælp som Kapellan (1771). 2 Aar
efter udnævntes han til Sognepræst i Gislum mellem
Hobro og Løgstør og kunde nu hjemføre sin Brud,
Eleonore Hedvig Lillelund (d. 1815), en Datter af
den bl. a. ved sin Kirkehistorie bekjendte Præst
L. I den afsides Præstegaard dyrkede han med
Iver de klassiske Studier, navnlig det latinske
Sprog, og hans Hjem var i en Række Aar ligesom en
lille Skole, i det han forberedte adskillige unge
Mennesker til Universitetet. Derved forsømte han
ingenlunde sin Præstegjerning, men var ogsaa en
dygtig og almindelig anset Sjælesørger. 1779 blev
han tillige Herredsprovst. Efter 10 Aars Virksomhed
i Gislum forflyttedes han 1783 til Vive-Ove-Valsgaard
Pastorat og 1786 til Næsborg-Salling-Ovtrup. I dette
Embede døde han 15. Febr. 1803. Historikeren Laurids
E. (s. ndfr.) var Søn af ham.

Lærde Efterretn. 1803, S. 110.
Farstrups og Axelsons Dagbog, udg. af I. Secher, S. 314.
Wegener, Biogr. Antegn, om Laur. Engelstoft S. 3 f.
Steenstrup, Dansk Maanedsskr. 1865, I, 444 f.

A. Jantzen.

 1805-89, Biskop, Historiker">

Engelstoft, Christian Thorning, 1805-89, Biskop,
Historiker. Han er født 8. Avg. 1805 i Næsborg
i Viborg Stift, hvor hans Fader, Niels Lassen
Thorning, var Præst. Moderen hed Ingeborg Marie
f. Engelstoft. Da Faderen døde tidlig (1813),
tog Morbroderen, ndfr. anf. Professor Laurids
Engelstoft i Kjøbenhavn, og hans fortræffelige
Hustru, der selv ingen Børn havde, den 10aarige
C. T. til sig som deres Barn, gave ham deres Navn
og deres fulde Kjærlighed. Herved aabnedes der
en lys Fremtid for det faderløse Barn. I sine nye
Forældres Hjem fandt han de heldigste Betingelser
for Udvikling af de fortrinlige Evner, hvormed
han var udrustet. Sammen med F. C. Holsten (død
som Stiftamtmand i Laaland-Falsters Stift) nød han
privat Undervisning, særlig af den fortrinlige Lærer
J. B. Daugaard (død som Biskop i Ribe), indtil han
1822 blev Student med Udmærkelse, hvilket Resultat han
ogsaa opnaaede ved de senere af ham aflagte Prøver.

Paavirket af J. P. Mynsters Prædiken og
Præstegaardslivet hos Provst F. D. Mellerup i Greve,
hvor E. i en lang Aarrække 
tilbragte sine Ferier, var det hans Agt at blive Præst,
hvorfor han studerede Theologi og i Jan. 1827 tog
Attestats. Han begyndte nu at manuducere theologiske
Studenter, medens han selv med Flid deltog i Øvelserne
i Pastoralseminariet under Stiftsprovst H. G. Clausens
Vejledning samt fortsatte sine egne Studier. 1828
vandt han Universitetets Prismedaille for Besvarelsen
af den theologiske Opgave angaaende det kaldæiske
Folk. Nærmest i den Hensigt at erhverve sig Adkomst
til et Rejsestipendium tog han 1832 den theologiske
Licentiatgrad ved Forsvar af en latinsk Afhandling
om det jødiske Folks Historie, hvori han havde
sammenstillet de bibelske Beretninger med de fremmede
og profane Bidrag til dette Æmnes Oplysning. Han kom
dog ikke til at rejse; derimod begyndte han at holde
Forelæsninger ved Universitetet over den naturlige
Theologi, og da han havde sejret i en akademisk
Konkurrence med P. T. Hald og J. F. Fenger, blev
han «imod Forhaabning, om ikke imod sin Vilje,» 1833
beskikket til Lektor og Aaret efter til extraordinær
Professor i Theologi ved Universitetet.

E.s Hovedfag blev Kirkehistorie, som han i en Række
Aar foredrog med Grundighed og Skarpsindighed. Hans
Skribentvirksomhed kom især til at dreje sig om
den danske Kirkehistorie, særlig i Reformationens
Tidsalder. Imidlertid blev han 1834 tillige
Bibliothekar ved Kommunitetets (senere bortsolgte)
Bogsamling. I Anledning af Reformationsfesten 1836
forsvarede han sin Afhandling for den theologiske
Doktorgrad: «Reformantes et catholici tempore, qvo
sacra emendata sunt, concertantes». 1837 begyndte
han med sin Kollega C. E. Scharling paa Udgivelsen
af «Theologisk Tidsskrift», der fortsattes gjennem
en lang Aarrække (til 1861), og hvortil han leverede
flere Afhandlinger, især vedrørende den danske Kirkes
Historie. S. A. blev E. Medlem af en Kommission,
der skulde revidere den gængse Oversættelse af det
gamle Testamente. Kommissionen, der ophævedes 1850,
naaede dog ikke til Ende med Sagen. 1838 blev han
Sekretær i Bibelselskabet for Danmark. I Anledning af
Ritualforhandlingerne udgav han 1840 «Liturgiens eller
Alterbogens og Kirkeritualets Historie i Danmark»,
en lærd og med rette paaskjønnet Undersøgelse.

De smaa Kaar, som en extraordinær Professor havde,
bragte E. til flere Gange at søge Præstekald,
som han dog ikke fik. Endelig blev han 1845
Professor ordinarius og Medlem af Konsistorium; 1847
Inspektor ved Universitetskvæsturen og s. A. Medlem af
Videnskabernes Selskab. Han var 1847-48 Universitetets
Rektor
og kom som saadan til at holde en akademisk
Mindetale over Christian VIII, der godtgjør hans
Begavelse som Festtaler, ligesom den ogsaa viser,
at han stod den liberale Retning nær, der i 1848 kom
til Styret. I 2. Bind af «Nyt hist. Tidsskrift»,
som udkom 1848, publicerede E. sin fortjenstlige
Afhandling «Paulus Eliæ, en biografisk Skildring
fra den danske Reformationstid». Han var siden 1843
(til 1852) Medlem af Bestyrelsen i den historiske
Forening (fra 1850 dens Formand) og blev 1850 valgt
til Medlem af Selskabet for Fædrelandets Historie
og Sprog. S. A. overdroges det ham at foredrage
Kirkeretten i Pastoralseminariet, hvorved han
foranledigedes til 1851 at besørge en revideret
Udgave af Kolderup-Rosenvinges «Grundrids af den
danske Kirkeret».

Efter at have tilbagelagt en 18aarig akademisk
Lærerbane kaldtes E. 16. Nov. 1851 til Biskop i Fyns
Stift og blev, efter forud at være ordineret til
Præst, bispeviet Fastelavnssøndag 1852 af Biskop
Mynster. 1854 var han Medlem af «Kirkekommissionen»;
dekoreredes 1859 med Kommandørkorset og 1882
med Storkorset af Danebrog. Var i de første 2-3
Maaneder af Aaret 1864 Minister for Kirke- og
Undervisningsvæsen i det skæbnesvangre Monradske
Ministerium, men opgav paa Grund af Sygdom
Stillingen og vendte tilbage til sit Bispeembede. --
E. har som Biskop været Formand for Fyns Stifts
litterære Selskab, til hvis historisk-topografiske
Samlinger han har ydet forskjellige Bidrag, særlig
en Afhandling om Odense Bys Historie, der 1878-80
udkom i en ny og meget forøget, særlig Udgave. Af
hans andensteds publicerede Afhandlinger kan mærkes:
«Om Gejstligheden som Rigsstand i Danmark efter
Reformationen». «Odense Bys Sognehistorie»;
«Om den danske Adelsslægt Brockenhuus» (alle i
«Hist. Tidsskrift»); « Kirkeordinansens Historie»
(i «Kirkehist. Saml.»).

E., der af ydre Skikkelse var usædvanlig lille
og spinkel, bevarede indtil sin høje Alder megen
Bevægelighed og Aandslivlighed. Da han 1877 fejrede
sit 25 Aars Jubilæum som Biskop, overrakte Stiftets
Provster ham «paa den samlede Gejstlighed Vegne et
Legat paa 3000 Kr. for fynske Præstedøtre som synligt
Vidnesbyrd om Højagtelse og Hengivenhed». Han døde
25. Jan. 1889, over 83 Aar gammel. -- 22. Dec. 1837
havde han ægtet Lovise Holm, Plejedatter af Præsten
Høhne i Ikast.

Mynster, Den christne Kirkes Stiftelse, S. v ff.
Erslew, Forf. Lex.
Elvins, Danm. Præstehist. 1869-§4 S. 6 f.
Taler ved Biskop C. T. Engelstofts Jordefærd.
Saml. t. Fyens Hist. og Topogr. X, 359 ff.

H. F. Rørdam.



Engelstoft, Laurids, 1774-1851, Historiker, er født
2. Dec. 1774 i Gislum Præstegaard ved Hobro. Hans
ovfr. nævnte Fader, Provst, Mag. Chr. E., gav ham
den første Undervisning og dermed tillige Grundvolden
til hans Viden i de klassiske Fag, til hvilke baade
Fader og Søn følte sig stærkt hendragne. 15 Aar
gammel kom han i Randers Skole og fandtes efter 1 1/2
Aars Undervisning saa vel forberedt, at han kunde
afgaa til Universitetet (1791). Her tog han 1. og
2. Examen og i April 1796 theologisk Embedsexamen med
Udmærkelse. Han syntes endog strax at skulle træde
i præstelig Virksomhed, i det Grev Rosencrone tilbød
ham et Kald, til hvilket han havde Kaldsret. E. var
et Øjeblik i Tvivl, men besluttede saa at følge den
videnskabelige Vej, til hvilken han ved sin hurtige
Tilegnelsesevne, sit klare Overblik og sin Lyst til
Studier maatte føle sig selvskreven. Med sin Ven
Børge Thorlacius havde han drevet fælles Studier;
begge vare nu fuldt beskæftigede med at besvare
Universitetets Prisopgaver, og der tilkjendtes 1797
Thorlacius Guldmedaillen for en filologisk og E. for
en historisk Afhandling (om Kvindekjønnets huslige og
borgerlige Kaar hos Skandinaverne før Kristendommens
Indførsel). Endnu samme Aar disputerede E. for den
filosofiske Doktorgrad «de Hieronymo Stridonensi»,
en Afhandling, der vandt megen Anerkjendelse. Med
offentlig Understøttelse kunde Thorlacius og E. nu
drage til Udlandet. Efter et længere Ophold i
Gøttingen og Besøg i en Del af Tysklands andre Byer
droge de over Holland og Belgien til Frankrig.

Dette Ophold i Frankrig var betydningsfuldt for
E.s senere Udvikling og gav hans hele Dannelse og
Aandsretning et Præg, som aldrig udslettedes. Netop
da de to Venner i Nov. 1798 kom til Paris, udbrød den
anden Koalitionskrig; da Bonaparte 18. Brumaire næste
Aar holdt sin Tordentale til de 500's Forsamling,
maatte den tilstedeværende E. flygte ud af Vinduet,
og næppe vare han og Thorlacius paa Hjemvejen komne
over Frankrigs Grænse, førend Marengosejrens Ry naaede
dem. E. var henrykt over saaledes i 1 1/2 Aar at leve
midt i Verdensbegivenhederne, som han opmærksomt
iagttog. Samtidig med at han flittig studerede
i Bibliothekerne over historiske og filologiske
Æmner, fulgte han, som alt tidligere i Tyskland,
Forelæsninger over naturvidenskabelige Fag, rejste
nogle Maaneder med danske Botanikere til Pyrenæerne,
æsthetiserede og øvede sig i fremmede Sprog, red og
fægtede, kort sagt, den lille, blondlokkede Nordbo
tabte enhver jysk Tunghed, 
og der kom en fransk Elegance over hans Person og hele
Væsen. Han bragtes desuden, vistnok for bestandig,
ud af et saadant Forhold til Theologien, at han vilde
kunne overtage præstelig Gjerning.

Efter Rejsens brede, nydelsesrige Veje fulgte ved
Hjemkomsten i Sommeren 1800 de trangere Stier ad
Embedsbanen. E. maatte udslette et mindre gunstigt
Indtryk, som han havde bibragt de styrende, og efter
at have offentliggjort en i Paris begyndt Afhandling
om «Philip August og Ingeborg» (1801), der ligesom
det tidligere Arbejde, om Kvindekjønnets Stilling
i Oldtiden, vidner om en sjælden Fremstillingsevne
og omhyggelige Studier, udnævntes han (1802) til
Adjunkt i Historie og Geografi ved det filosofiske
Fakultet, 1803 til Professor extraord. Gage opnaaede
han dog først 1805, og han maatte saaledes dels
ved Undervisning i Schouboes Institut, dels ved
en Ansættelse som Sekretær ved det kgl. Bibliothek
(1803-5) tjene det fornødne til sit Underhold.

Paa Kathedret var E. en aandfuld og tiltalende
Forelæser. Om Ordet end ikke fødtes hurtig paa
hans Læber, antog det altid den skjønne Form;
han stod anskuende over for sit Æmne og kaldte
Hovedpunkterne frem; det spændte, hvilende Øjelaag
over det glansfulde Øje aabenbarede en Mand, der
søgte at finde Overblik og Standpunkter og stræbte
efter at oplyse Tankerne i Verdensstyrelsen. E. yndede
historiske Paralleler, og han lod ofte Strejflys virke
klarende, kun følte Tilhøreren stundum et Savn ved,
at E. havde ladet sig nøje med at henkaste Tanker om
en mulig Forstaaelse uden selv at forsøge den dybere
Indtrængen. Under hele sin Universitetsvirksomhed
-- han blev 1817 Professor ordinarius -- bestræbte
han sig for ogsaa uden for Læresalen at træde de
studerende nær. Hans gjæstfrie Hjem -- 1805 blev han
gift med Magdalene Cathrine Estrup (f. 1786 d. 1878),
Datter af Pastor P. E. og Søster til Historikeren
E. -- stod aabent for mangfoldige studerende,
som her nøde godt af hans belærende Samtale eller
traf sammen med fremragende Mænd i Lærdommens og
Digtningens Verden. Da der indkom 600 Rdl. for
hans Universitetstale om den akademiske Borgerrets
Betydning (1809), gav han disse til et Stipendium
for studerende til Anskaffelse af Bøger. Islandske
Studenter, der i E. fandt en god Beskytter, lode hans
Portræt stikke i Kobber ved Eckersberg (1830).

Stiftelsen af Direktionen for Universitetet og
de lærde Skoler 1805 havde imidlertid været en
skæbnesvanger Begivenhed for E.s Virksomhed. Ved sin
store Arbejdsdygtighed, sine omfattende
Kundskaber og sin Lyst til at gribe ind i praktiske
Forhold var han som selvskreven til at træde i
Direktionens Tjeneste, og dens Existens og E.s Liv
vare paa en egen Maade knyttede sammen. Han blev 1805
dens Sekretær, 1812 Assessor i Direktionen og var fra
1817-32 og derpaa igjen fra 1840-48, da Direktionen
opløstes, Medlem af den. Han kastede sig med største
Iver ind i denne Gjerning, og hans «Universitets-
og Skoleannaler» (1806-13) vidne bedst om, med hvor
megen Opmærksomhed han fulgte alle Skolespørgsmaal
i Udlandet og søgte at fremdrage alt nyttigt og
oplysende om Universitetet og de lærde Skoler her
hjemme, om deres Historie, Institutioner, nuværende
Virkemaade og Undervisningens Resultater. Opdragelsen
havde altid ligget E. paa Hjærte, allermest for saa
vidt den skabte Folkekarakteren, og i et tankevægtigt
Skrift, som han skrev under et Ophold i Rensborg
1807-8, da han som Direktionens Referent fulgte
Regeringen her ned, «Tanker om Nationalopdragelsen,
betragtet som det virksomste Middel til at fremme
Almenaand og Fædrelandskærlighed» (1808), udviklede
han, hvorledes den unge skulde opdrages til at
føle sig som Landets Søn, som Arvtager af en stor
Fortid. Kjendskabet til Landet, som det var og er,
maatte derfor staa i første Linje, ligesom Opdragelsen
burde være militær, Legeme og Aand uddannes i fuld
Harmoni, og Staten ved Udmærkelser tilskynde til
sand Borgeraands Væxt. -- E. har sin Andel i de
Reformer, som Universitetet og Skoleundervisningen
i Løbet af næsten et halvt Aarhundrede undergik,
og har derved indlagt sig megen Fortjeneste;
et i særlig Grad fremragende administrativt
Talent tør man dog maaske næppe tillægge ham. I
øvrigt benyttedes hans Arbejdsdygtighed ved mange
Lejligheder; saaledes klager E. 1813 i et Brev over,
at hans Helbred havde faaet et mærkeligt Stød under
den norske Universitets-Kommissions Forhandlinger i
den forudgaaende Vinter, da han efter 5 à 6 Timers
Seance maatte, til Dels om Natten, udkaste Breve og
Forestillinger, hvorved han paadrog sig en alt for
stærk Anspændelse. For Sorø Akademis Gjenfødelse
(1822) og følgende Udvikling var E. levende
interesseret.

Haarde Klager kunde den historiske Videnskab dog føre
over at være svigtet af en højt begavet Dyrker. E.s
foran nævnte historiske Afhandlinger og ligeledes hans
«Blik paa Forsvarsvæsenets Forfatning og Tilstand
i det byzantinske Rige under Kejser Justinian I»
(1815) og «Wiens Belejring af Tyrkerne 1683)) (1817)
maa kaldes mønsterværdige, hvad historisk Granskning
og Fremstilling
angaar, men de bleve ikke efterfulgte af mange eller
af store Arbejder. Han udgav sammen med Jens Møller
«Historisk Kalender », 3 Bind (1814-17), og skrev
sammen med Werlauff «Kjøbenhavns Universitetsbygnings
Historie» (1836), han var Medredaktør af «Journal
for udenlandsk Litteratur» og «Maanedsskrift for
Litteratur». I øvrigt var det nærmest ved et mere
tilfældigt Fund af Aktstykker eller ved Begivenheder,
der danne Paralleler til Fortidens Forhold (især naar
det gjaldt Fædrelandets Forsvar), at han optraadte som
Forfatter (saaledes om «Christian IV's Forsøg paa at
afskaffe Vornedskabet», «Kjøbenhavns Stilling og Farer
i Sommeren 1700»). I nogle mindre Afhandlinger har
han ogsaa omhandlet Statistikken, i hvilket Fag han
holdt Forelæsninger for de juridiske studerende. Men
altid gjennemgik Stoffet en Støbning i den smukke,
ofte elegante Form, som var E. egen. Et Udvalg af
hans Skrifter udgaves i 3 Bind af Samfundet til den
danske Litteraturs Fremme 1859-62. E. var den sidste
af vore lærde, som skrev elegante latinske Vers.

Naar E. et Aar før sin Død skrev: «Mit hele Liv har
mest været Opofrelser», og han derved sikkert tænkte
paa. hvorledes han ved praktisk Gjerning var dreven
bort fra højere Kald, saa han den Gang, som ofte
i sin senere Levetid, vist ikke dybt nok til Bunds
i sit eget Sind. Det er en Historikers Lod saa at
sige ved hvert enkelt Studium at skulle paa ny tjene
sig op fra menig til Officer; han maa længe gjøre
trættende og pinligt Arbejde, inden han naar til
at befale og lede, men til den første Art Gjerning
følte E. sig noget for fornem. Et Arbejde i Slid og
Møje uden æsthetisk Tilfredsstillelse tiltalte ikke
E. Vel havde E., som P. A. Munch siger, «et sjældent
historisk Instinkt», men Instinkt uden Studier paa
første Haand hjælper kun halvvejs. E. vilde hellere
iagttage Samtiden og nedskrive, hvad der meddeltes
ham om denne og den nærmeste Fortid, -- han begyndte
endog en Brevvexling med sin Kollega Thorlacius om
Dagens Begivenheder i det Øjemed at være Kilde for
Eftertiden, og mange Optegnelser om Samtiden og om
Traditionen fra den nærmest forudgaaende Tid findes
fra hans Haand. For den nye historiske Arbejdsmaade,
som efterhaanden brød sig Vej, kom han derfor til at
staa noget fjærn, og da E. ingenlunde i sin senere
Levetid vandt Paaskjønnelse for sin administrative
Virksomhed, kom der et vist Misforhold ind i den i
øvrigt saa højt fortjente Mands Liv. Men hans varme
Fædrelandskærlighed og Omsorg for, at ægte Borgeraand
trivedes
-- tidlig havde han gjort opmærksom paa det danske
Sprogs ulykkelige Stilling i Slesvig, og Tanken om
Enheden i de nordiske Folks Fortid og Skæbne havde
grebet ham stærkt --, hans utrættelige Arbejdslyst og
betydelige videnskabelige Fortjenester maatte alle
erkjende.

E. var 1811 bleven udnævnt til Justitsraad og 1836
til Konferensraad og Ordenshistoriograf. 1840
blev han Kommandør af Danebrog. 1845 blev han
som Universitetets Senior fritaget for at holde
Forelæsninger, og 1848 udnævntes han, samtidig med
at han entledigedes af Universitetsdirektionen,
til Storkors af Danebrog.
1812 var han bleven Medlem af det danske
Videnskabernes Selskab, 1813 af Danske Selskab,
hvis Forstander han var fra 1829 til sin Død.
Sine sidste Aar tilbragte han i Stilhed og døde 14. Marts 1851.

Wegener, L. Engelstoft, 1852.
Erslew, Forf. Lex.
Joh. Steenstrup, Historieskrivningen i Danm. i det 19. Aarh.

Johannes C. H. R. Steenstrup.



English, Thomas Alfred, 1819-89, Ingeniør, født
9. Dec. 1819, stammer fra en gammel engelsk
Familie. Faderen, Thomas E., bosatte sig i
Danmark i Begyndelsen af Aarhundredet, ægtede
Justitsraad Berths yngste Datter og endte sine
Dage som Bestyrer af Leren Kobberværk i Norge. Ved
Faderens Død kom den 15aarige Søn til Flensborg,
blev Lærling i en Maskinfabrik, senere Maskinmester
paa et Dampskib og derefter Værkfører i en londonsk
Fabrik. Under dette arbejdsomme Liv uddannede
han sig i theoretisk Henseende ved Selvstudium
og oprettede i 1849 Ingeniørfirmaet English &
Hanssen i Kjøbenhavn, der i 1852 i Odense byggede
det første kommunale Vand- og Gasværk her i Landet
og senere Vandværker og Gasværker i en Række danske
og svenske Byer. Foruden til forskjellige Fabrikker,
Udtørringer o. lign. Anlæg lagde Firmaet Planen til
det i Birmingham nylig fuldførte store Anlæg til
Fordeling af Kraft fra en Centralstation ved Hjælp af
komprimeret Luft, hvilket har tiltrukket sig megen og
fortjent Opmærksomhed. -- I 1852 ægtede E. en Datter af
Jærnstøber Allerup i Odense. Han endte sit virksomme
og hæderlige Liv i Kjøbenhavn 14. April 1889.

Ch. Ambt.



v. Eppingen, Reinhard, 1702-68, Officer, er en Søn af
Oberst og Chef for vestsjællandske nationale Regiment
Fabian v. E. (d. 29. Juli 1703) og dennes 2. Hustru,
Mette Ovesdatter Ramel (d. 1714). Han var en af de
første Elever i det 1713 oprettede 
Landkadetkompagni og afgik her fra 1723 som
Korporal. S. A. udnævntes han til Premierlieutenant
i sydsjællandske nationale Regiment, blev 1726
Kapitajn i fynske gevorbne Infanteriregiment, 1737
Major, 1738 Oberstlieutenant i fynske nationale
Regiment, 1749 Oberst, 1755 Chef for 2. throndhjemske
Infanteriregiment, 1760 Generalmajor. 1764 blev der
paadraget ham en ubehagelig Sag, i det en af hans
undergivne, Kapitajn Angell, førte Klage over hans
Embedsførelse og navnlig beskyldte ham for at tage
imod Bestikkelse efter en udstrakt Maalestok. Ved
Generalkrigsretsdom det følgende Aar frikjendtes
vel E. ganske for disse grove Beskyldninger,
men den Opsigt, Sagen vakte, i Forbindelse med
den Omstændighed, at han ogsaa laa i Strid med de
lokale Civilmyndigheder, gjorde dog maaske hans
Stilling i Throndhjem uholdbar og foranledigede,
at han allerede, forinden Frifindelsen kom, ansøgte
om og opnaaede Forflyttelse til Frederikssten
som Kommandant. 1766 udnævntes han til hvid
Ridder. Han var gift med Anna Holck f. Steensen,
f. 1715 d. 25. Maj 1785, Datter af Oberstlieutenant
Hans Gotfred S. til Stensgaard og Egelykke
(f. 1689 d. 1757) og Anna Sophie f. Kaas (f. 1686
d. 1757). Han døde i Frederikshald 1. Avg. 1768.

S. A. Sørensen.



v. Eppingen, Reinhard Henrik, 1745-1821, Kammerherre,
Søn af Ovenstaaende, fik 1762 Udnævnelse som Fændrik i
Faderens Regiment, men studerede samtidig i Kjøbenhavn
og uddannede sig nærmest for Hoftjenesten. 1773 blev
han Kammerjunker hos Prinsesse Charlotte Amalie, 1776
Kammerherre -- dog først 1781 med Tilladelse til at
bære Nøglen -- og 1783 Jægermester. Ved kgl. Resolution
af 1785 blev han imidlertid kjendt uværdig til at bære
Rang og Titler og hans Pension ham fratagen, i det det
efter indgiven Klage fra Professor N. A. Abildgaard
(I, 38) gjennem en nedsat Kommission var blevet
oplyst, at E. havde staaet i utilladeligt Forhold
til A.s unge Hustru, Anna f. Oxholm, og havde lokket
hende til det foregaaende Efteraar at flygte bort
fra sin Mand. E. unddrog sig derpaa selv ved Flugt
de videre Følger af Rettens Tiltale og tog under
Navn af Richardson Ophold i Skaane, hvor han kjøbte
Godset Oretorp og giftede sig med Fru Abildgaard,
som i 1787 opnaaede Skilsmisse. Senere solgte han
Ejendommen og flyttede til Helsingborg. Under sin
Landflygtighed havde E. ikke været uden Berøring med
ledende Kredse i Kjøbenhavn, og i Vinteren 1808-9,
da Frederik VI forberedte sit paatænkte 
Erobringstog til Sverige, blev han ved sit Kjendskab til
Forholdene i Sydsverige og sine Forbindelser med
de Skaanske Godsejere en Mand af Betydning for den
danske Regering og taget i Tjeneste af denne. Der
blev slaaet en Streg over hans Brøde, han blev
paa ny optaget i Statskalenderen som Kammerherre
og udnævntes tillige til Hofjægermester. Der blev
derhos, da Tiden for Landgangen i Skaane nærmede
sig, givet ham en vigtig Ansættelse som Deputeret
i Hærens Feltkommissariat. Efter Fredslutningen
tog E. fast Bopæl i Kjøbenhavn, medens Hustruen (d.
31. Jan. 1822), til hvem Forholdet næppe længere
var godt, i hvert Fald i nogen Tid efter deres
Atterkomst til Danmark adskilt fra ham levede i
Helsingør. Han døde 20. Avg. 1821 som sidste Mand af
Slægten her i Landet, men Familienavnet overførtes
til den Sponneckske Slægt ved Søsteren Hylleborgs
(f. 1760 d. 1822) Giftermaal 1783 med Georg Vilhelm
Greve Sponneck (d. som Oberstlieutenant 1801).

S. A. Sørensen.



Erichsen, Christen, 1639-1711, Præst, historisk
Samler, født 26. Sept. 1639 i Viborg, hvor hans Fader,
Erik Nielsen Hollænder, var Kjøbmand, 1670 Præst
ved Sortebrødre (Søndre Sogns) Kirke i Viborg, 1677
Magister, 1679 Provst over Fjends Herred, død 29. Juni
1711, er bekjendt for sine store Samlinger til Viborgs
ældre Historie, af hvilke dog de betydeligste forgik
ved Viborgs Brand 1726. En Foliant, hvori han har
gjort en stor Mængde Optegnelser, findes dog endnu
i Universitetsbibliotheket. Et kort Uddrag heraf
udkom i Trykken 1727, ligesom Krogs og andres
Beskrivelser af Viborg for største Delen ere et
Udtog af Mag. E.s Proliant. Han er meget ukritisk,
men har dog nogen Betydning, da de fleste Brevskaber,
han havde benyttet, gik tabt ved Branden 1726. Han
roses som en lærd og gavmild Mand, især mod hans
egen Sognekirke, som han med store Bekostninger
lod forbedre og udsmykke, dygtig som han selv var i
Snedker- og Billedskærerhaandværket. Gift med Anna
Ostenfeld, Datter af hans Formand, Jens O., efter
hvem Mag. C. E.s Efterkommere fik Navnet Ostenfeld.

Krog, Efterr. om Viborg S. 136 ff.
Saml. t. Jydsk Hist. og Topogr. IV, 284 ff. 351 ff.
Heise, Diplomat. Vibergense, Indl. S. xix ff.

A. Heise.



Erichsen, Erich, 1752-1837, Handelsmand, er født
31. Marts 1752 i Odense, kom tidlig til Kjøbenhavn
og tog vistnok Tjeneste hos et af de daværende
kgl. Handelskompagnier. 1782 blev han Agent, 1786
tog han Borgerskab som Grosserer og indtraadte kort
efter som 
Deltager i Handelshuset C. F. Blachs Enke & Co. Hans
selvstændige merkantile Virksomhed var imidlertid
allerede begyndt i Slutningen af 70erne. Da han baade
syntes at have haft megen Kjøbmandsdygtighed og besad
Midler nok til at udnytte Datidens usædvanlig gunstige
Konjunkturer for dansk Mellemhandel og Fragtfart
paa oversøiske Pladser -- i 1798 var E. Reder for
6 Ostindiefarere og 1 Vestindiefarer --, blev han
efterhaanden en meget formuende og anset Mand,
der benyttedes til en Række vigtige offentlige
Hverv. 1783-92 sad han i Direktionen for Asiatisk
Kompagni, 1786-92 var han en af Bankkommissærerne
i den kgl. oktroierede Bank i Kjøbenhavn, 1791-96
var han Direktør i den dansk-norske Speciesbank, og
fra 1791 af var han ogsaa blandt Grosserersocietetets
Ældste. Endelig blev han 1788 en af Stadens 32 Mænd. --
Efter Begivenhederne i 1807 synes hans Forretninger
at være gaaede stærkt tilbage i Lighed med de fleste
store Huses den Gang. I sin gode Periode lod han
opføre flere Pragtbygninger i Staden og dens Omegn,
-- bekjendtest af dem alle er «Erichsens Palais» paa
Kongens Nytorv, nu Handelsbankens Ejendom, der ved
Bygmesterens, C. F. Harsdorffs, Død 1799 endnu ikke
var færdigt. Fra Regeringens Side blev han hædret
paa forskjellig Vis, bl. a. ved Udnævnelse først
til Etatsraad (1812), dernæst til Konferensraad
(1831). Nogle Aar efter -- 7. Jan. 1837 -- døde han i
sit 85. Aar.

Jul. Schovelin.



Erichsen, Johann Gottfried, o.1713-68, Læge, er
født i 1713 (eller 1712) i Grevskabet Mansfeld,
hvor hans Fader var Landmand. Som voxen blev han
af Prof. med. Juncker sat i Pædagogiet i Halle og
tilegnede sig der i Løbet af faa Aar saa meget Latin,
at han kunde studere Medicin ved Universitetet
sammesteds. I 1744 kom han til Norge som Huslæge
hos Stiftamtmand over Christianssands Stift, Grev
Heinrich VI af Reuss; men da denne erfarede, at han
manglede praktisk Uddannelse, sendte han ham i 1745
til Frankrig. Han fulgte nu den franske Armé under den
østerrigske Arvefølge krig til Rhinen og Flandern,
studerede i 1746 i Paris Anatomi under J. Sue og
Accouchement under Grégoire. Paa Hjemrejsen tog han
den medicinske Doktorgrad i Halle med en Afhandling om
Forskjellen mellem den franske og tyske Lægekunst. I
Høsten 1746 bestod han med Held Colloqvium for
det medicinske Fakultet i Kjøbenhavn og begav sig
der fra til Christiania. 1747 blev han udnævnt til
Stadsfysikus i Bergen og forestod 
Embedet til 1756. Han erhvervede sig her Tilladelse
til at benytte visse Forbryderes Lig for at øve sig i
Anatomi og undervise kirurgiske Elever og Jordemødre
i dette Fag, oprettede et Sygehus i Byen, hvilket
dog gik ind ved hans Afrejse, skrev en medicinsk
Vejledning for Nordlands Indbyggere og paabegyndte
en Jordemoderbog. Fra 1751-55 havde han tillige
Bevilling til at drive et Apothek i Stavanger ved en
Provisor.

Med 1756 begynder et nyt Afsnit af hans Liv, idelig
tilbragt paa Rejser. Aaret i Forvejen havde han faaet
Privilegium paa Oprettelse af Salpeterværker i Bergens
og Throndhjems Stifter og grundede et Aktieselskab
for at sætte Planen i Værk. Han blev desuden i
1756 kaldet til at forestaa Salpetertilvirkningen
ved Frederiksborg og saa sig derfor nødt til fra
nu af at lade sit Embede bestyre ved en Vikar og i
1761 at sælge det for 1500 Rdl. til J. Büchner. I
Norge skulde Salpeteret fremstilles af Fiskeaffald
og Tang, i Danmark af en gjennemgjødet Jord. Der
blev paa flere Steder i Norge, saaledes i Bergen og
i Christiania, opført Bygninger for Tilvirkningen,
men med lige saa uheldigt Resultat som i Danmark. I
1760 fik han af Kong Frederik V tillige et andet
offentligt Hverv, nemlig at være Kommissærerne
behjælpelig ved Opryddelsen og Opdyrkelsen af Heder
og Myrstrækninger i Nørre- og Sønderjylland. Hans
Befatning dermed bestod i at udsøge passende Steder
til Planens Udførelse, fordele Landet mellem de
indkaldte Kolonister, skaffe dem Brønde og anlægge
Teglværker til deres Huses Opførelse. Det var
fornemmelig Alheden, den store Vildmose under Baroniet
Lindenborg, Randbøl-Heden vest for Fredericia samt
Hohner Moor nær Ejderen, som lagde Beslag paa hans
Arbejde. Foretagendet, der skal have kostet den
danske Stat o. 1 Mill., mislykkedes som bekjendt
aldeles, og alle derved ansatte Funktionærer bleve
afskedigede i 1765. S. A. blev han af Kongen med et
Stipendium paa 1000 Rdl. sendt til England for at
undersøge Mergelens Brug og Nytte i Agerdyrkningen,
vendte 1766 tilbage til Kjøbenhavn som Dronning
Caroline Mathildes Rejsemedikus og holdt i det følgende Aar
offentlige Forelæsninger over Fysik. I Vaaren 1767 rejste han
til Norge for at bese Salpeterværkerne, men kom dog
ikke længere end til de 2 søndenfjældske Stifter. Han
døde i Skien 4. Nov. 1768. -- Han blev gift i Bergen
10. Febr. 1749 med Anna Thode (f. o. 1728, d. i
Kjøbenhavn 13. Sept. 1766). Flere Børn overlevede
Forældrene.

Minerva 1803, I, 147 ff.

F. C. Kiær.



Erichsen, Jon, 1728-87, Rentekammerdeputeret,
Bibliothekar, Forfatter. J. E. (eller paa Islandsk
Jón Eiríksson) er af islandsk Bondeslægt; Forældrene
vare Eiríkur Jónsson og Steinunn Jónsdatter. Født
31. Avg. 1728 paa Gaarden Skálafell i Øster
Skaptafells Syssel i det sydostlige Island udmærkede
han sig tidlig ved hurtigt Nemme og ualmindelig
Lærelyst; sin forberedende Undervisning fik han paa
sædvanlig islandsk Vis om Vinteren som Kostgænger hos
en Nabopræst, medens han om Sommeren deltog i Arbejdet
hjemme hos Faderen, indtil han 1743 sattes i Skalholt
lærde Skole. Her kom han i Berøring med L. Harboe,
der i Aarene 1741-45 opholdt sig paa Island for at
inspicere Kirke- og Skolevæsenet, og vandt hans Yndest
i saa høj Grad, at han tilbød at tage ham til sig og
sørge for hans Fremtid. Med Harboe, der var bleven
udnævnt til Biskop over Throndhjem Stift, fulgtes nu
E. til Danmark og næste Aar til Norge. I Throndhjem
lærde Skole fortsattes derefter hans Undervisning,
indtil han 1748 dimitteredes til Universitetet i
Kjøbenhavn. Skjønt oprindelig bestemt for Theologien
kastede E. sig i de første Studenteraar hovedsagelig
over Studiet af Filologi og Filosofi, indtil han
efter Tilskyndelse af Luxdorph, hvis Amanuensis
han var bleven, valgte det juridiske Studium. 1758
tog han juridisk Attestats og blev det følgende
Aar juridisk Professor ved Sorø Akademi. Under sit
Ophold her 1759-71 sluttede han et nøje Venskab med
sin Kollega, den senere Statsmand O. Høegh Guldberg,
med hvem han synes i meget at have stemmet overens. 2
Aar efter sin Ansættelse giftede han sig (1761) med
en Pige af kjøbenhavnsk Familie, Christine Marie
Lundgaard. 1771 forflyttedes E. til Kjøbenhavn
som Kommitteret i det nyoprettede norske Kammer,
hvorfra han 1773 overgik som Deputeret til Økonomi-
og Kommercekollegiet. Fra 1777 var han Deputeret i
Rentekammeret og General-Toldkammeret, hvor han havde
de islandske, færøske, grønlandske og finmarkske
Sager under sig. Ved Siden af hans egentlige
Embedsstilling overdroges der ham mange andre
Hverv, og han benyttedes som Medlem af forskjellige
vigtige Kommissioner -- ikke alene angaaende islandske
Forhold, hvor han havde en ganske særlig Sagkundskab,
men ogsaa med Hensyn til Undervisningsvæsenet i
Almindelighed, danske Landboforhold m. m. 1779
udnævntes E. til Assessor i Højesteret og fik
1781 Titel af Konferensraad. Hans overordentlige
Arbejdskraft toges end videre i Brug paa en helt
forskjellig Maade, i det han 1781 udnævntes til
Bibliothekar ved det store kongelige Bibliothek, 
og desuden vedligeholdt han ved Siden heraf bestandig
sin litterære Virksomhed. Boglige Sysler omfattede
han med Forkjærlighed; allerede 1756 optraadte han som
Medstifter af Tidsskriftet «Lærde Efterretninger».

I alle disse Stillinger berømmes E. -- der i
Privatlivet var en opofrende Ven, en elskværdig og
fordringsløs Mand -- som en højt fortjent Embedsmand;
med stor Arbejdskraft og Virkelyst forenede han
en ængstelig Samvittighedsfuldhed, med grundige
Kundskaber Skarpsindighed og administrativ Evne. Hans
Helbred havde dog aldrig været stærk og nedbrødes
mod Slutningen af hans Liv ved Overanstrængelse
og Sygdom; samtidig viste sig en ved vanskelige
Embedsforhold fremkaldt nervøs Ophidselse, der,
forværret vistnok ved en, hos andre af hans Slægt
paaviselig, Disposition til Tungsindighed, bragte
ham til frivillig at søge Døden. Efter at have som
sædvanlig overværet et Møde i Rentekammeret steg han
ved Langebro ud af sin Vogn og styrtede sig fra Broen
i Vandet, hvorfra han døende droges op, og kort efter
udaandede han (29. Marts 1787).

Foruden som højtstaaende Embedsmand indtog E. en
betydningsfuld Stilling ved den Forkjærlighed, hvormed
han omfattede sin Fødeø og dens Litteratur. Ved sin
Ankomst til Kjøbenhavn som Student havde han til Dels
glemt det islandske Sprog, men ved Omgang med sine
Landsmænd paa Regensen og ved ivrigt Studium af trykte
Bøger og Haandskrifter blev han snart fuldstændig
Herre over det. Sin Interesse for Oldlitteraturen
viste han ved en Række Afhandlinger over nordiske
Antikviteter, som han Tid efter anden udgav, alle
paa Latin (om de gamle Nordboers Egennavne, om
deres Udenlandsrejser og Forkjærlighed for Heste,
om Barneudsættelse, om Bersærker, om Drømme og
Aander). Af oldnordiske Texters Offentliggjørelse har
han paa flere Maader Fortjeneste; saaledes skyldes
det hans Arbejde, at den af H. Einarsson forberedte
Udgave af «Kongespejlet» udkom i en tilfredsstillende
Skikkelse (1768), og efter at han 1772 var bleven
Medlem af den Arnamagnæanske Kommission, befordrede
han ivrig dennes Virksomhed og udarbejdede selv
Kommentarer til Gunnlaugs Saga m. v. Selvstændig
har han udgivet et islandsk genealogisk Æredigt fra
12. Aarhundrede («Jon Loptssons Encomiast», 1787)
med nogle Tillæg. Sin Landsmand Torfæus, som først
ret havde fremdraget og bearbejdet den historiske
Sagalitteratur, ofrede han en udførlig Biografi,
som dog ved hans Død endnu ikke var fuldt afsluttet.

Over for Islænderne selv følte E., at det
først og fremmest
gjaldt om at hæve deres økonomiske Forfatning,
og da man derfor 1779 tilbød ham Formandspladsen
i det nystiftede islandske Litteraturselskab
(Lærdomslistafélag), satte han igjennem, at Selskabets
Hovedopgave blev praktisk Oplysning, og forfattede i
de følgende Aar adskillige Afhandlinger om Næringsveje
og lign. til Optagelse i dettes Skrifter. Den samme
Interesse for islandske Forhold, som viser sig i hans
Forkjærlighed for Litteraturselskabet, hvis Formand
han vedblev at være til sin Død, lagde han for Dagen
ved Udgivelsen, Omarbejdelsen og Forbedringen af
Værker som J. Arnesens «Islandske Rettergang», det
danske Uddrag af P. Vidalins Afhandling om Islands
Opkomst «Deo, Regi, Patriæ», E. Olafsens og B. P
oveisens «Rejse igjennem Island», O. Olavius'
«Økonomiske Rejse i Island» (denne sidste af ham
forøget med en værdifuld «Forberedelse») m. fl.,
foruden Bidrag angaaende Island til forskjellige
Forfattere. Selv udsendte han et Par Meddelelser om
Vulkanudbrud paa Island samt en Undersøgelse angaaende
den tjenligste Indretning af den islandske Handel
(1783). I Direktionen for den islandske Handel havde
E. siden 1774 haft Sæde, og hans Betænkning angaaende
islandske Sager indhentedes jævnlig. Islands daværende
ulykkelige Tilstand hvilede tungt paa ham, og de mod
Slutningen af hans Liv fra Regeringen udgaaede Planer
til indgribende Forandringer i Forholdene var han
dels en bestemt Modstander af, dels meget betænkelig
ved. At hans Anskuelser ikke kunde trænge igjennem
hos højere vedkommende, tog han sig meget nær;
ildesindedes Kabaler og Mistanken om, at et Modparti
søgte at trænge ham til Side, synes yderligere at
have nedtrykt ham, og under Saadanne Forhold var det,
at hans Liv saa sørgelig afsluttedes.

Ikke mindre end som juridisk Embedsmand, Forfatter
og islandsk Patriot har E. fyldt sin Plads
som Bibliothekar. Ved hans Tiltrædelse var det
kgl. Bibliotheks Bogsamling daarlig vedligeholdt og
i stor Forvirring. E. tog med sin sædvanlige Iver
fat, ordnede, indbandt, fyldte de manglende Huller,
paabegyndte Katalogarbejdet osv. Selv udgav han en
Udsigt over den gamle kgl. Samlings Haandskrifter
(1786), hvorved Opmærksomheden for første Gang
henlededes paa de mange Skatte, deriblandt vigtige
oldnordiske Haandskrifter, som denne Samling
indeholder. Men hans personlige Arbejden her var saa
forceret, at den paadrog ham et svært Sygdomsanfald,
som han ikke senere forvandt.

Forskjellige akademiske Grader og (1764) et Tilbud
om Pladsen
som Hovmester for Arveprinsen bevægede hans
Beskedenhed og strænge Selvkritik ham til at afslaa.

S. Pálsson og B. Thorsteinsson, Æfisaga Jóns Eyríkssonar, 1828.
C. Bruun, Til Erindring om Jon Erichsen, 1887.
Worm, Lex. ov. lærde Mænd.
Nyerup, Lit. Lex.

Kr. Kaalund.



Erichsen, Vigfús Árnason, 1790-1846, Forfatter,
fødtes 9. Febr. 1790 paa Gaarden Hjálmholt i Árness
Syssel i det sydlige Island, hvor hans Fader, Árni
Eiríksson, den Gang var bosat. E. var en Brodersøn
af ovfr. nævnte Jon Erichsen og blev 1805 sendt til
Kjøbenhavn, hvor han 1811 dimitteredes fra den senere
Metropolitanskole. 1816 tog han latinsk-juridisk
Examen. E., der 1827 havde udgivet et nærgaaende
Stridsskrift imod den indflydelsesrige Justitiarius i
den islandske Landsoverret M. Stephensen under Titel
«Island og dets Justitiarius Magnus Stephensen»,
hvori han kritiserer dennes egenmægtige Bestyrelse
af et daværende litterært Selskab, «det islandske
Landoplysnings-Selskab», og hans formentlig
trykkende og ensidige Censur som Leder af Øens
eneste, til Selskabet knyttede Bogtrykkeri, naaede
aldrig nogen offentlig Ansættelse, -- ved sin Død
var han Bogholder i den Reitzelske Boghandel, men
var virksom som Udgiver af de i forskjellige Oplag
udkomne personalhistorisk-statistiske Haandbøger:
«Gejstlig Stat» (1830), «Juridisk Stat» (1831),
«Lægestat» (1834) m. fl.; ogsaa i Udgivelsen af Hof-
og Statskalenderen deltog han. E., der i sine senere
Aar paa Grund af gjentagne Benbrud gik med to Stokke,
døde (ugift) 8. Okt. 1846, et Par Uger efter at have
faaet Titelen Kammerassessor.

Erslew, Forf. Lex.

Kr. Kaalund.



Erichsen, Vigilius, d. 1782, s. Eriksen.



Erik Ejegod, --1103, Konge, var uægte Søn af Svend
Estridsen. Hans Fødselsaar er ubekjendt, men han
fødtes i Slangerup, hvor han senere lod en Kirke
bygge. E. sluttede sig nøje til sin Broder Knud den
hellige, af hvem han var bleven indsat til Jarl i
Sjælland; han lignede ham i Tapperhed og Djærvhed,
men besad tillige Besindighed og en Evne til at mægle
og gjøre sig yndet, som fattedes Broderen. E. kæmpede
tappert ved Knuds Side i St. Albani Kirke 10. Juli
1086. Efter at Oluf var valgt til Konge, drog E. til
Sverige, hvor han vandt et saa godt Ry, at, da efter 9
sørgelige Aar Kong Oluf døde 18. Avg. 1195, Vederlaget
og Folket vare enige om at hjemkalde E. og vælge ham
til Konge, efter at han havde besvoret Harald Hejns
Love. Han optog Kampen mod de 
vendiske Plyndrere, betvang Rygen og stred mod
Hedningerne ogsaa paa Fastlandet, hvor han indtog
Oldenburg i Vagrien.

Men ogsaa for en kirkelig Frigjørelse lige over
for Udlandet vilde E. kæmpe. Den kejserligsindede
Ærkebisp Liemar af Bremen var traadt skarpt op
mod E., som sluttede sig til Pave Urban II; Kongen
vilde nu forsøge at skaffe Nordens Kirke frigjort
for Bremens Overherredømme, og samtidig haabede
han at faa sin dræbte Broder optaget blandt Kirkens
Helgene. Han drog i Efteraaret 1098 til Italien og
traf Pave Urban i Bari i Apulien, hvor der da holdtes
et Koncilium, men de tvende Spørgsmaal bleve ikke
endelig afgjorte. Paa Rejsen sørgede E. for nordiske
Pilegrimme ved at oprette et Gjæstehus i Piacenza og
ved at træffe lignende Omsorg for de rejsende i Lucca;
han bragte Relikvier af den hellige Nicolaus hjem til
sin Kirke i Slangerup. Omsider kom Pavens Tilladelse
til Knuds Kanonisation; ved en stor Fest Langfredag
(19. April) noi kunde det kostbare Skrin med hans
Ben hensættes paa Alteret i den nybyggede St. Knuds
Kirke i Odense. Jordegods henlagdes til Kirken og det
tilhørende Kloster, til hvilket Munke vare indkaldte
fra Klosteret Evesham i England. I samme Aars Sommer
fandt et Møde Sted ved Gøtaelven mellem E. og Kongerne
Inge af Sverige og Magnus Barfod af Norge, hvilken
sidste havde plyndret i Halland, ligesom han stadig
laa i Kamp med Kong Inge. E. mæglede mellem Kongerne
og søgte uden Tvivl tillige at bane Vej for Tanken
om et Primat for den nordiske Kirke i Lund.

Denne Sag skulde dog ikke blive afgjort i Rom før
efter E.s Død. I Ophidselse havde E. dræbt nogle
Hirdmænd; en Spillemand havde i Følge Saxe ved sit
tryllende Spil bragt ham i Raseri. Han vilde drage
til det hellige Land «for at helbrede sin Sjæl»,
siger den islandske Skjald. Da E. kundgjorde sit
Forehavende, bad Folket ham bønlig om at opgive sit
Forsæt; store Gaver vilde det ofre for at løskjøbe
ham fra sit Løfte. Men E. turde ikke bryde sin Ed;
han indsatte et Rigsforstanderskab, bestaaende af hans
ældste Søn Harald Kesja og Biskop Asser af Lund, og
drog derpaa (1102) med sin Hustru Bodil over Garderige
til Konstantinopel, hvor Kejser Alexius viste ham
megen Ære. E. var den første af Evropas Konger, som
drog i Pilegrimsfart til det hellige Land; men han
skulde ikke naa det. I Baffa paa Cypern angrebes han
af Feber og døde 10. Juli 1103. Efter at have jordet
sin Ægtefælle fortsatte Bodil Rejsen til Jerusalem,
men døde uden for Byen paa Oljebjærget.

E. var en smuk Mand, højere end de fleste og stærk
som faa; hans klangfulde Røst naaede i forsamlingerne
selv de mest fjærntstaaende, hans Ord huede alle,
og vennesæl sendte han Hilsener til de fraværende,
selv Hustruer, Børn og Trælle. Støttet af en
fortrinlig Hukommelse havde han tilegnet sig flere
fremmede Sprog. E. styrede kraftig og snildt, han
straffede Ugjerningsmænd haardt, men fik dog af
Folket Tilnavnet «egoth» (den altid gode), og han
efterlod som en betydningsfuld Arv til sin Søn Knud
Lavard og Sønnesøn Valdemar et lysende Minde om en
elsket og dygtig Konge. -- I sit Ægteskab med Bodil
(s. II, 458) havde han kun denne Søn Knud. Men E. var
hengiven til Frillelevned, med hvilket Dronningen
skal have vist sig meget overbærende, og han havde
med Friller Sønnerne Harald Kesja, Benedict, Erik
Emune og Datteren Ragnhild.

Ræder, Danmark under Svend Estridsen og hans Sønner.
A. D. Jørgensen, Den nord. Kirkes Grundlæggelse.

Johannes C. H. R. Steenstrup.



Erik Emune, --1137, Konge, uægte Søn af Erik
Ejegod. E. sluttede sig under sin Farbroder Kong
Niels' Regering nærmest til sin Broder Knud Lavard,
hvilken havde overdraget ham nogle Øer at styre. Da
Knud dræbtes 7. Jan. 1131, var E. ikke i Landet,
men han kom hurtig tilstede og krævede Hævn; Ærkebisp
Asser bragte dog et Forlig til Veje paa Betingelse af,
at Magnus Nielsen forlod Landet. Da dette imidlertid
ikke overholdtes, æggede E. og Halvbroderen Harald
Kesja Folket til Opstand. Svigtet af Kong Lothar af
Tyskland, hvis Venskab Kong Niels tilkjøbte sig,
maatte E. udholde en haard Belejring i Slesvig i
Vinteren 1131-32, men ved Foraarstid slap han bort,
og det lykkedes ham at slaa Magnus ved Sejerø. Snart
efter led han dog ved Onsild Bro et Nederlag og
reddedes selv kun ved Bjørn Jærnsides (Harald
Kesjas Søns) og Aage Christiernsens Tapperhed (II,
356). Imidlertid var Harald gaaet over paa Niels'
Parti, og E. kæmpede med vexlende Held imod denne og
mod Kongen, som vandt et Slag ved Værebro. E. havde
paa den Tid ægtet Sigurd Jorsalfarers forskudte Hustru
Malmfred, en Datter af den russiske Storfyrst Mstislav
eller Harald, og haabede paa Bistand fra Norge, men
Kong Magnus svigtede ham. Efter at Ærkebisp Asser
havde sluttet sig til E., forsøgte Niels et Hovedslag,
men ved Fodevig i Skaane vandt E. 2. 
Pinsedag (4. Juni) 1134 en glimrende Sejer, især ved
sit Rytteri. 3 Uger efter blev Kong Niels dræbt af
Gildebrødrene i Slesvig (25. Juni 1134), og Erik
hyldedes som Konge. Det Tilnavn Harefod, som hans
tidligere Omflakken havde skaffet ham, afløstes
efter Sejren af Emune, den altid mindeværdige. Da
Harald Kesja næste Aar lod sig udraabe til Konge
paa Urnehoved Ting, fangede E. baade ham og hans
mange Sønner paa én nær og lod dem dræbe. Kort efter
førte E. sit Rytteri over Havet til Rygen og tvang
Venderne til Underkastelse og Daab, men næppe var
Flaaden sejlet bort, førend de gjenoptoge det gamle
Hedenskab. Af Kong Magnus blev E. lokket til et
Tog mod Norge, men den alvorlige Modstand, som han
mødte, nødte ham snart til at trække sig tilbage. Da
E. 18. Sept. 1137 holdt Ting ved Ribe eller Urnehoved,
traadte en Herremand, Sorte Plog, der vilde hævne sig
paa Kongen for en begaaet Uret, frem foran denne, og
da han saa, at han ikke bar Brynje, jog han sit Spyd
igjennem ham. E.s Lig begravedes i Ribe Domkirke.

E. besad flere af de Egenskaber, som udmærkede Knud
Lavard, saaledes Tapperhed, Virksomhed og Udholdenhed,
og han havde under sin Halvbroder, hvis Minde han
stadig ærede, uddannet sig til en dygtig Kriger. I
øvrigt var han denne saare ulig, og ubetænksom
Erobrelyst, Haardhed og Grusomhed plettede hans
Karakter. Med Dronning Malmfred, der overlevede ham,
havde han ingen Børn; inden sit Ægteskab havde han
med en Frille, Thunna, en Søn, Svend (Grade).

Suhm, Hist. af Danmark V.
Dahlmann, Gesch. von Dannemark.
Ræder, Danmark under Svend Estridsen og hans Sønner.
H. Olrik, Knud Lavards Liv og Gærning.

Johannes C. H. R. Steenstrup.



Erik Lam, --1146, Konge, var en Søn af Jyden Hakon,
Sunnivas Søn, en af Hovedmændene blandt Hævnerne
af Knud Lavards Mord, og Ragnhild, uægte Datter
af Erik Ejegod. Da Erik Emune dræbtes paa Tinge
18. Sept. 1137, var E. tilstede og løb frem med draget
Sværd til Kongens Forsvar, men Sorte Plog tilraabte
ham: «Stik dit Sværd i Balgen; fedt Flæsk faldt jo
dog i din Kjedel». E. blev da ogsaa som den ældste af
Kongsæmnerne valgt til Konge, men han maatte i nogle
Aar kæmpe med sin Fætter Oluf, Harald Kesjas Søn,
der gjentagne Gange satte sig fast i Skaane og gjorde
Indfald i Sjælland, indtil han efter nogle Aars Kamp
blev slaaet ved Thiute Aa i Skaane. Uagtet E. besad
stor Tapperhed, viste han ved sin Styrelse af Riget
alt andet end Kraft 
og Karakter; derfor fik han ogsaa med rette Tilnavnet
Lam eller den spage. Venderne hærgede Landet og
skulle endog en Gang ved et Overfald i Store Bælt
have tvunget ham til at flygte og og lade sit Skib
i Stikken; et paatænkt Tog til Venden opgav han. Han
fortsatte Erik Emunes eftergivende Politik lige over
for Tysklands Fordringer om Overhøjhed over Danmark,
og under tysk Paavirkning indgik han 1144 Ægteskab
med Lutgard, en Datter af Rudolf, Markgreve af
Soltwedel og Greve af Stade, og en Søster til Hartvig,
Domprovst, senere Ærkebisp af Bremen. Lutgard vakte
Forargelse ved sine løse Sæder og sin Ødselhed, hvori
hun fik E. til at deltage. Ustadig og uden Tillid
til sig selv følte han sig ikke Regeringen voxen og
nedlagde den for at blive Munk i St. Knuds Kloster
i Odense. Han døde kort efter, 27. Avg. 1146. I sit
Ægteskab havde han ingen Børn; derimod havde han en
uægte Søn, Magnus. Lutgard ægtede senere Grev Herman
af Winzenburg og dræbtes sammen med sin Ægtefælle
1152.

Suhm, Hist. af Danmark V. 
Ræder, Danmark under Svend Estridsen og hans Sønner.

Johannes C. H. R. Steenstrup.



Erik Plovpenning, 1216-50, Konge, 
var Valdemar Sejers og og Beengjærds førstefødte Søn, der strax efter
Fødselen (1216) udnævntes til Hertug i Jylland. Han
afløste 1226 sin Halvbroder Valdemar som Fange i
Schwerin og blev udløst 1230. Efter Broderens Død
kronedes han i Lund til Konge af Ærkebisp Uffe
Pinsedag (30. Maj) 1232. E. skal have studeret i
Paris og her have gjort Bekjendtskab med den senere
Pave Innocents IV. Da Pave Gregor IX rejste et Parti
i Tyskland mod Kejser Frederik II og søgte at faa
ham afsat, tilbød man E. Tronen (1239), hvad han dog
afslog. E. synes at have været virksom ved Faderens
Side i Styrelsen af Landet. Han ægtede 9. Okt. 1239
Judith eller Jutta, en Datter af Hertug Albrecht
I af Sachsen. Medens E. i sine yngre Aar siges at
have været letsindig og, skjønt legemlig ikke stærk,
hengiven til denne Verdens Glæder, blev han senere
alvorlig og gudfrygtig. Et af de første Breve, som
han udstedte efter sin Tronbestigelse -- ved Faderens
Død 28. Marts 1241 --, indeholder en Erklæring om,
at han vil dø i Franciskanernes Dragt og begraves i
deres Kloster i Roskilde. Ved Siden af sit smukke,
vindende Væsen og sin Virkelyst besad E. imidlertid
megen Stridbarhed, og under hans Regering var Danmark
i en varig Tilstand af Ufred. 
Broderen Abel var Hertug i Sønderjylland, men
betragtede dette Land mere som et Arvegods end et
kongeligt Len; ved sit Ægteskab med den holstenske
Prinsesse Mechtild, ved det Værgemaal over sine
umyndige Svogre, som han en Tid paatog sig, blev
hans Stilling farlig, og E., som haabede at gjenvinde
sin Faders Magt over Holsten, var idelig beredt til
Kamp. Krigen brød ud 1242 og varede i 2 Aar, da en
Stilstand bragtes til Veje; men 1246 fornyedes Kampen,
og Abel, der havde draget sin Broder Christoffer
over paa sit Parti, og som fik Hjælp i Tyskland,
hærgede i Jylland og paa Fyn, brændte Odense og
erobrede Ribe. Denne By gj en vandt dog E., og
hans tyske Forbundsfæller faldt ind i Holsten og
erobrede Oldeslo. E. besatte nu alle sine Brødres
Borge og Godser og tog Christoffer og Halvbroderen
Hertug Knud til Prange. Bevæget af denne sørgelige
Splid var allerede i Efteraaret 1247 E.s Søster
Markgrevinde Sophie af Brandenborg draget her op
for at mægle mellem Brødrene; hun døde paa Rejsen i
Barselseng uden at se Freden bragt til Veje.

E.s Stilling var i disse Aaringer saa meget mere
truet, som han samtidig laa i Strid med Biskop
Niels Stigsen af Roskilde bl. a. om Besiddelsen af
Kjøbenhavn, hvad der bragte denne til at forlade
Landet 1245. Forholdet til Gejstligheden, som klagede
over Overgreb fra Kronens Side, var i flere Henseender
spændt, og Striden med Bispen betegnede tillige
et begyndende Brud med den mægtige Hvide-Slægt,
til hvilken han hørte. Endelig maatte Kongen se
Lybekkerne slutte sig til hans Fjender og plyndre
Landets Kyster; de indtoge og brændte Kjøbenhavn. I
Aaret 1249 indtraadte dog en Standsning i Krigen, og
Kongen søgte at iværksætte det Estlandstog, som han
længe havde forberedt. Allerede ved Gjenoprettelsen
af Bispedømmet i Reval i Kong Valdemars sidste
Aar havde E. været virksom, og en Bekæmpelse af
Hedningerne inden for dette Land og ved Grænserne
laa ham stedse paa Sinde. E. lod i den Anledning
udskrive en Skat af hver Plov, hvad der foranledigede
en Opstand af de Skaanske Bønder; fordreven fra Lund
og Helsingborg maatte E. drage over til Sjælland,
men vendte faa Dage efter tilbage, og nu opnaaedes
Fred og Forlig (1249). Skatten har givet Anledning
til Kongens Tilnavn Plovpenning. Toget fandt derpaa
Sted, saaledes siger i alt Fald Huitfeldt, men til
nogen Kamp mod Hedningerne er det næppe kommet.

1250 faldt E. pludselig ind i Sønderjylland og
erobrede Slesvig; vel var han ikke heldig i en Kamp
mod Friserne, men Abel maatte
underkaste sig. 20 Adelsmænd besvore paa Hertugens
Vegne den sluttede Fred og lovede at forlade Hertugen,
om han ikke var Kongen tro. Under en Ordstrid med
E. viste dog Abel klart, at hans Nag var lige stærkt,
og at han mindedes, hvorledes hans Datter paa Grund
af E.s Overfald «havde barfodet maatte søge Skjul
blandt fattige Kvinder». Han lod E. tage til Fange
ved sin Kammermester Tyge Bost; mulig har Abel ikke
givet Befaling til at dræbe Broderen, men hans Mænd
vidste at efterkomme hans Ønsker. Med lænket Haand
og Fod førtes E. i en Baad ned ad Slien; da nærmede
en anden Baad sig, i hvilken Kongens arge Fjende Lage
Gudmundsen sad. E. indsaa, at Døden forestod, og bad
om at maatte skrifte for en Præst. De tilstode ham
det og lode en Præst hente, for hvem Kongen ydmyg
skriftede; derpaa afhuggede de hans Hoved med et
Sværd. Det var om Natten til 10. Avg. 1250. Liget
sænkedes i Fjorden, men nogle Fiskere fandt det den
næste Dag og førte det til Slesvig, hvor Sortebrødrene
jordede det i deres Kirke; senere flyttedes Liget
til St. Hans Nonnekloster i Slesvig og fandt omsider
Plads i Ringsted Kirke. E.s Mordere kom snart efter
paa forskjellig Maade ynkelig af Dage, og da Rygter
opkom om Mirakler, der skete ved Graven, begyndte
Folket at anse den myrdede for Helgen. E. blev dog
aldrig optaget mellem Kirkens Helgene, men han æredes
af Folket som saadan, og forskjellige Gilder valgte
ham til Patron.

Dronning Jutta fødte E. 2 Sønner, der døde unge, og
4 Døtre, Sophie, gift med Kong Valdemar af Sverige,
Ingeborg, gift med Kong Magnus Lagabøter af Norge,
Jutta og Agnes, der gik i Kloster, men senere
forlode det. Dronningen ægtede senere Burchard VIII,
Borggreve af Rosenburg ved Harzen.

Suhm, Hist. af Danmark X.
Hist Tidsskr. 6. R. II, 359 ff.

Johannes C. H. R. Steenstrup.



Erik Glipping (Klipping), o.1249-1286, Konge, var
født paa Laaland, medens hans Fader, Christoffer
(I), var forlenet med denne Ø; hans Moder var
Margrethe, den pommerske Hertug Sambors Datter. Da
Christoffer besteg Tronen efter Kong Abels Død (1252),
uagtet Abels Søn tidligere var bleven erkjendt som
Tronfølger, begyndte en Kamp mellem de to Linjer
af Kongeslægten, der blev dobbelt ulykkelig, fordi
Gejstligheden netop paa samme Tid kæmpede for en
uafhængig kirkelig Stat inden for Landet og ved enhver
Lejlighed søgte at unddrage sig Kongens Myndighed. Da nu 
Ærkebisp Jacob Erlandsen endog sammensvor sig med Kongens
Fjender Erik, Abels Søn, og Fyrst Jarimar af Rygen
og ved sin Vægring ved at krone den unge E., der
dog var hyldet og anerkjendt som Arving af Landets
Stormænd, klart lagde for Dagen, at han ønskede
Kronen over i Abels Slægt, lod Christoffer Jacob
Erlandsen fængsle i Febr. 1259. Kort efter døde
Kongen i Ribe (29. Maj 1259), og E. besteg Tronen
under sin kraftige Moders Formynderskab; han kronedes
Juledag 1259. Hertug Erik gjorde dog ingen Fordring
paa Tronen og vilde vel heller ikke have fundet
Støtte hos Landets store. Margrethe søgte imidlertid
at forsone sig med Modstanderne, løslod Ærkebispen
og tildelte Erik Hertugdømmet i Sønderjylland. Ved
nye Forbindelser blev Hertugens Stilling imidlertid
truende; Margrethe rykkede med en Hær ned i Slesvig,
og paa Lohede hinsides Danevirke kom det til et Slag
28. Juli 1261, som Dronningen tabte, til Dels ved
Anførernes Forræderi, og baade hun og E. toges til
Fange. Dronningen førtes til Hamborg, E. til Nordborg
paa Als. Imidlertid blev Margrethe snart frigivet,
medens E. som et værdifuldt Pant af de holstenske
Grever overdroges til Markgreverne af Brandenborg for
en Pengesum, de vare dem skyldige. Først i Avg. 1264
opnaaede E. sin Frihed paa de Vilkaar, at han
skulde ægte Markgrev Johan I af Brandenborgs Datter
Agnes uden Medgift. Brylluppet fandt dog først Sted
11. Nov. 1273 i Slesvig. Striden med Ærkebisp Jacob
var imidlertid ikke bleven bilagt, Kardinal Guido
havde af Paven faaet det Hverv at undersøge Sagen,
men han var E. lidet gunstig, satte endog Kongen i
Band og dømte ham til at betale en stor Erstatning;
Paven godkjendte dog ikke denne Afgjørelse. E. tilbød
nu, at de landflygtige Prælater maatte vende hjem og
Sagen afgjøres ved Voldgift. Jacob Erlandsen gik ind
herpaa og var paa Hjemvejen til Danmark, da han døde
18. Febr. 1274.

Hermed var Striden med Kirkens Mænd foreløbig
dysset i Dvale. Ogsaa lige over for Hertugdømmet
var der Ro. Erik var død 1272 og Lenet igjen kommet
under Kronen; hans Sønner Valdemar og Erik vare
da umyndige, men 1283 forlenede E. Valdemar med
Sønderjylland. Denne gjorde vel Paastand paa tillige
at forlenes med Als og Krongodset i Slesvig, men
ved en Nævn dømtes det, at disse hørte til Kronen og
ikke til Hertugdømmet. Alligevel var han misfornøjet,
forbandt sig med Kong Magnus af Norge, der forgjæves
fordrede den Arv, som tilkom hans Hustru Ingeborg
efter hendes Fader, Erik Plovpenning, og forsøgte ogsaa
at bevæge Ærkebisp Jens Dros til Frafald. Denne
angav ham for E., som lod ham fængsle og inddrog
Hertugdømmet som forbrudt. Mange af Rigets store
gik imidlertid i Forbøn for Hertugen, og efter at
der paa forskjellig Maade var stillet Sikkerhed,
erholdt han igjen Hertugdømmet 1286. Men Kongen havde
mange Fjender blandt Rigets store. Det viste sig
allerede, da han 1276 vilde have sin Søn Erik erkjendt
som Konge og Marsk Stig vægrede sig ved at hylde
ham. Samme Aar lod E. en Lov om Majestætsforbrydelse
vedtage. I det hele tilvejebragtes der i disse Aar
en Række vigtige Love, og navnlig blev der ved en
Anordning eller «Haandfæstning» 1282 lagt en Række
Baand paa Kongens Handlefrihed; den blev en Forløber
for de senere ved Kongernes Tronbestigelse udstedte
Haandfæstninger. Bestemmelserne, der søgte at sikre
de enkelte Stænder deres Rettigheder og at hindre
Vilkaarlighed fra Kongens Side, vare i det hele
billige og rimelige.

Men de stores Had døde ikke. E. havde været paa
Jagt syd for Viborg, og man havde redt Natteleje
for ham i en Lade i Finderup, da en Del formummede
Skikkelser brød ind og myrdede ham ved at bibringe
ham 56 Saar, hvoraf kun ét var under Brystet. Dette
skete St. Cæcilie Nat (22. Nov.) 1286. Rygtet og
snart efter Rettergangen udpegede som Morderne Grev
Jacob af Halland, med hvem E. havde haft langvarige
Stridigheder om hans Len, Marsk Stig Andersen,
Niels Hallandsfar, Peder Porse, Rane Jonsen og 4
andre. Sandsynligvis har dog kun en enkelt, Arvid
Bentsen, været tilstede ved selve Gjerningen; Rane
Kammersvend havde dog kun slet forsvaret sin Konge ved
Angrebet. Folkeviserne angive som Grund til Mordet,
at E. havde krænket Marsk Stigs Hustru under hans
Fraværelse, og sene Kilder beskylde E. for at have
forført flere adeliges Hustruer. Herfor savnes dog
enhver god Hjemmel, og Motiverne til Sammensværgelsen
have aabenbart især været politiske, saaledes
som ogsaa andre Viser udtale: «der er saa mange i
Dannemark, som alle vil Herrer være». Forbrydelsen
vakte Rædsel og Medynk; men som Martyr blev E. aldrig
opfattet, og hvor stærkt end Aarbøgerne dadle
Forræderiet, gjøre de intet Forsøg paa at fremhæve
betydelige Egenskaber hos Kongen eller elskværdige
Sider af hans Karakter. Tydningen af Kongens Tilnavn
er usikker. Det skrives i Middelalderen altid
Klipping, hvilken Form derfor maa være Udgangspunkt
for Tolkningen af det. Klipping var en almindelig
Betegnelse for et klippet Lammeskind og findes som
Tilnavn for andre Personer; som Navn for en klippet
Mønt forekommer det først i det
16. Aarhundrede. Historikerne paa Frederik II's
Tid søgte at tyde Tilnavnet som den, der glipper,
eller den gale (glepskr) og begyndte derfor
at skrive Glepping; i den nyeste Tid har man
derefter villet forklare Glepping som Forfører
(jvfr. oldn. glepja), hvilket Ord dog ikke findes i
de nordiske Sprog. Kongens Lig blev ført til Viborg og
blev begravet i Domkirken. I Finderup blev der bygget
et Kapel. I sit Ægteskab med Agnes havde E. Sønnerne
Erik Menved, Christoffer II og Valdemar (d. 1304) samt
Døtrene Regitse, som ægtede Nicolaus II af Werle,
Margrethe, gift med Kong Birger af Sverige, Cathrine
og Elisabeth, hvilke døde unge. Agnes giftede sig paa
ny 1293 med Grev Gerhard II af Holsten; hun døde 1304
(I, 120).

Suhm, Hist. af Danmark X.
Hist. Tidsskr. VI, 329 ff.; 4. R. IV,  90 ff.

Johannes C. H. R. Steenstrup.



Erik Menved, 1274-1319, Konge, var en Søn af Erik
Glipping og Agnes af Brandenborg. Han fødtes 1274 og
blev allerede 1276 erkjendt som Tronfølger. Da Faderen
myrdedes 22. Nov. 1286, overtog Agnes Styrelsen under
sin Søns Umyndighed. Paa et Danehof i Nyborg ved
Pinsen 1287 begyndte man Rettergangen mod Faderens
Mordere. Af det udvalgte Nævn, bestaaende af Fyrster
og Riddere, udpegedes Grev Jacob, Marsk Stig,
Peder Porse, Rane Jonsen og 5 andre som Kongens
Mordere og dømtes fredløse; deres Gods erklæredes
forbrudt. Denne Dom stadfæstedes af Ærkebispen og
samtlige Bisper. Samtidig forlenedes Hertug Valdemar
med Als, Ærø og Femern og udnævntes til Rigsforstander
og Værge for Kongen. Denne blev af Markgrev Otto
slaaet til Ridder, og i Julen samme Aar kronedes han
i Lund.

De flygtede Kongemordere begyndte nu fra Norge,
hvor Erik Præstehader tog dem i Beskyttelse, en Række
Angreb paa Danmark, hvis Kyster hjemsøgtes, og snart
var Kattegattet omgivet af farlige Sørøverborge
som Hunehals i Halland og Hjelm, hvor Marsk Stig
havde sat sig fast. Endog Hertug Valdemar sluttede
sig til Fjenden, da E. fordrede Tilbagegivelsen
af de nylig overdragne Øer. Ved en høj Skat paa
Kjøbstæder og Klostre bragte E. en Flaade til Veje
og slog Hertugens Flaade i Grønsund. Omsider blev en
Stilstand med Norge afsluttet, imod at E. tillod de
forviste at vende tilbage; dog maatte Kongemorderne
ikke komme E., hans Broder eller Hertugen for Øje
(1295). -- En anden af sine Fjender havde E. den Gang
afvæbnet. Han havde maattet se, hvorledes 
Jens Grand, der 1289 var bleven valgt til Ærkebisp
mod hans Ønske, stadig bestemtere og mere aabenbart
sluttede sig til de fredløse. Kampen mellem Kongemagt
og Kirke fra Jacob Erlandsens Tid vaagnede op
i en langt hadefuldere Skikkelse, mest som en
Kamp om Overmagten, hvori Ærkebispen benyttede
sig af Kirkens Vaaben; han gik ogsaa frem med
større Underfundighed end Jacob Erlandsen. Omsider
besluttede E. at handle som sin Farfader og lod sin
Modstander fængsle. Det udførtes hensynsløst af E.s
Broder Christoffer 9. April 1294, men Jens Grand var
uagtet sit haarde Fængsel i Søborg utilbøjelig til
at indgaa noget Forlig. I Dec. 1295 lykkedes det ham
at flygte til Hammershus, hvorfra han senere drog
til Udlandet. Paven sendte sin Nuntius Isarnus til
Danmark, og E. lod sin Sag forsvare i Rom paa bedste
Maade, men Bonifacius VIII i dømte Kongen 49000 Mark
lødigt Sølv i Bøde (1297); da E. vægrede sig ved
at adlyde, lystes han i Band. Omsider formaaede et
ydmygt Brev Paven til at nedsætte Bøden betydelig og
til at fjærne Jens Grand, hvis Embede Isarnus overtog
(1302).

Efter at de fredløse i de følgende Aar havde faaet
en ny Forbundsfælle i den svenske Konge Birger,
blev Processen mod dem optaget igjen, og en ny
Dom faldt i Sept. 1305 i Helsingborg; Kong Hakon
sluttede derpaa Fred paa 10 Aar med E., som lovede
ikke at ville bekæmpe de fredløse, naar de holdt sig
stille; E. fandt sig dog nødsaget til at ødelægge
Borgen paa Hjelm (1306). 1309 sluttedes en endelig
Fred med Norge i Kjøbenhavn, hvorved de domfældtes
Hustruer og Børn fik deres mødrene Gods tilbage, og
Nørrehalland afstodes til Norge. I Sverige var der
idelige Kampe mellem E.s Svoger Kong Birger og hans
Brødre; E. understøttede Birger med en Hær, men dennes
Anfører, hans Broder Christoffer, lod sig forræderisk
overrumple af Hertugerne, der nu faldt plyndrende
ind i Skaane. E. kom til Undsætning og aftvang dem
et Løfte om at give deres Broder fri; men Vilkaarene
for Frigivelsen bleve saa haarde, at Birger flygtede
til Danmark og paakaldte E.s Hjælp. E. rykkede
med en stor Hær af danske og tyske op i Sverige
i Sept. 1309 og begyndte at belejre Nykøping, men
stærk Kulde og Sygdomme i Hæren gave Anledning til,
at flere af Kongens Mænd vendte hjem. E. maatte trække
sig tilbage, og en Fred sluttedes i Helsingborg i
Juli 1310 mellem alle 3 nordiske Riger. De ulydige
Herremænd bleve tiltalte og straffede.

Medens E. over for de nordlige Naboer kun opnaaede
Fred og endda havde maattet afstaa det nordlige
Halland, bragte hans
Politik lige over for de sydlige Lande ham en
betydelig Magtudvidelse. Nicolaus af Rostock, der
trængtes af de brandenborgske Markgrever, overdrog
E. Rostock og sine øvrige Besiddelser (1300). E. fik
Kong Albrecht til at forny den Valdemar Sejer i sin
Tid gjorte Afstaaelse af alt Land nord for Elben
og Elde (1304). Lybek laa i Strid med holstenske
og meklenborgske Naboer og søgte Kong E.s mæglende
Bistand; til Tak stillede Byen sig under Kongens
Patronat (1307). Rostock, som søgte at frigjøre sig,
maatte ligesom Stralsund og Greifswald kjøbe sig
Fred. Da 1314 9 nordtyske Fyrster stiftede et Forbund,
anerkjendte de E. som dettes Overherre. Kong Valdemar
Sejers Tid kunde saaledes synes fornyet, men E.s
Indflydelse maatte mest tilskrives Kejsernes ringe
Omsorg for Østersølandene og end videre den i disse
raadende Splid. Indre Oprør i Danmark, nye Kampe med
Kirken og med Christoffer samt Pengenød viste i hvert
Fald Afstanden fra Valdemarstiden.

E. var en slet Husholder og pragtlysten; den glimrende
Turnering i Rostock St. Hansdag 1311, da 80 Væbnere
sloges til Riddere og modtoge Heste og kostbare Klæder
i Gave, var som andre Fester Vidnesbyrd derom. Dog
var det især Udgifterne til Krigene, som tyngede paa
Landet, og store Landsdele vare pantsatte for Laan,
saaledes Fyn til de holstenske Grever, Skaane til
Ludvig Albertsen, Laaland og Falster til Dronningen,
mange Krongodser til tyske Herrer. De jyske Bønder,
som vare misfornøjede med de haarde Skatter og tillige
ophidsedes af Herremændene, gjorde Opstand; den blev
vel snart kuet af E., men paadrog Bønderne strænge
Straffe, saaledes en Afgift i Korn af hver Mark
Gulds Jord, «Guldkorn» (1313). Ærkebisp Esger Juul
stod i Forbindelse med Oprørerne og havde fornyet
Jacob Erlandsens Vejlevedtægt, hvorfor E. maatte
skride ind mod ham. Esger flygtede til Hammershus,
sluttede sig til Christoffer og satte E. i Band
(1317). Gejstligheden tog dog Parti for Kongen, og
de to sammensvorne forlode nu Landet og begyndte en
Række Indfald. Saaledes afløste under E.s Regering
Uroligheder og Krige idelig hinanden.

E. døde i Roskilde 13. Nov. 1319 og begravedes i
Ringsted Kirke, hvor ogsaa hans Dronning, en Datter af
den svenske Konge Magnus Ladelaas ved Navn Ingeborg,
der var død 15. Avg. s. A., har sit Hvilested. Hun
havde født 11 dødfødte Børn, desuden 3, der levede
nogle Uger efter Fødselen. Det sidste af Børnene omkom
ved at vælte med en Vogn paa Vejen fra Abrahamstrup
til Holbæk. Barnets Død bragte Dronningen til at
indtræde i St. Clara Kloster i
Roskilde, hvor hun kort efter døde. Saaledes maatte E. se 
Tronen gaa over til den forræderske Broder.

E.s Tilnavn er blevet forklaret efter en Ed, som han
anvendte, og som i Middelalderen, netop i Formen
«Mænd véd» (d. e. det vide Mænd), var meget
almindelig. At fortolke Ordet som dannet i Lighed med
det islandske «meinvættr», en Men-Vætte, et Uhyre,
gaar ikke an, da alle Former vise en aaben første
Stavelse, og ingen Form har «vætte», alle «vet»,
ligesom Betegnelsen «et Uhyre» vilde være aldeles
i Strid mod Kongens Karakter og Omdømmet om ham. I
øvrigt nævnes en Niels Menwet 1282. E. har i enkelte
Kilder Tilnavnet den fromme (pius). Om hans Gudsfrygt,
Sædelighed og gode Hensigter er der ingen Tvivl, men
hans Politik var urolig og for dristig i Forhold til
Rigets indre Kraft, som han ikke vidste at udvikle
ved at fremme Borgernes Sammenslutning eller ved at
standse de tyske handlendes knugende Indflydelse paa
Kjøbstæderne, ligesom hans økonomiske Styrelse var
ødelæggende for Landet. Derfor betegner hans Regering
Begyndelsen til Rigets Udstykning og Opløsning.

Suhm, Hist. af Danmark XI.
Dahlmann, Gesch. von Dännemark I.

Johannes C. H. R. Steenstrup.



Erik af Pommern, o.1382-1459, Konge. 
E.s Fader var Hertug Vartislavs, der ejede Pommern øst for Oder
med Stolpe til Hovedslot; hans Moder var Cathrine,
en Datterdatter af Valdemar Atterdag. Da Dronning
Margrethe 1387 havde mistet sin eneste Søn, Oluf,
foreslog hun Hertug Vartislavs, at han skulde
overlade hende den da omtr. 5aarige E., og hun fik
saa E. udnævnt til Konge, først i Norge 1389 og siden,
1396, baade i Danmark og i Sverige; Aaret efter blev
han i Kalmar kronet paa én Gang til Konge over alle
3 Riger. Hans Fader var faldet i en Fejde 1394 og fik
af Krønniken det fyndige Eftermæle: «Han var en stor
Røver»; efter ham arvede E. det lille Stammeland i
Pommern. I Aaret 1401 blev han erklæret for myndig, og
samtidig indlededes der Forhandlinger om et Ægteskab
mellem ham og den engelske Konge Henrik IV's Datter
Philippa; Brylluppet kom dog først til at staa 1406
i Lund.

Ved denne Tid var E. henved 25 Aar gammel, men hans
Fostermoder overlod ham endnu kun ringe Myndighed;
da han saaledes i 1405 rejste op til Norge for her
at modtage Hylding, medgav Margrethe ham en Instrux,
der indtil de mindste 
Enkeltheder foreskrev ham, hvad han skulde gjøre og
undlade. Mere selvstændig synes E. først at være
optraadt, da Stridighederne med Holstenerne i 1410
førte til en aaben Krig, og 2 Aar efter blev han helt
eneraadig ved Margrethes Død.

Der er ikke bevaret noget Portræt af Kong E., men den
italienske Humanist Æneas Sylvius har skildret ham
efter det Indtryk, Kongen gjorde ved sit Besøg 1424
hos Fætteren Kejser Sigismund. «E.», siger han, «havde
et skjønt Legeme, guldgule Haar, rødmusset Ansigt,
en lang og smal Hals. Han bar ejendommelige Klæder;
thi han dækkede sin Hals med et Linnedtørklæde, som
var fasthæftet med et gyldent Spænde. Ene, uden Hjælp
og uden at berøre Stigbøjlerne, sprang han op paa
sin Hest, og han drog alle Kvinder, især Kejserinden,
til sig med Elskovs Længsel.» Det var ikke blot E.s
Ydre, der var tiltalende, han var ogsaa en Mand med
Evner og med mange Interesser. Ligesom Margrethe
fulgte han Birgittinerordenen med stor Sympathi,
skaffede den et Kloster i Danmark, Maribo, og lod
den forsvare paa Koncilierne mod de Anklager, der
her rejstes; han grundlagde ogsaa andre Klostre,
indkaldte Karmeliterordenen til Norden og bad
Paven om Tilladelse til at oprette et Universitet
i Danmark. Megen Interesse synes E. at have haft
for sine Undersaatters Handel, og der var noget
frem-skuende i hans Blik for Øresunds Betydning. Han
anlagde saaledes Landskrone, byggede Slottet i Malmø,
opførte Ørekrog ved Helsingør og begyndte her at kræve
Sundtold, og, fremfor alt, i 1416 tog han Kjøbenhavn
fra Roskildebispen og skaffede derved sit danske Rige
et naturligt Midtpunkt. Han var fuld af Følelse for
sine Regentpligter, men hans Iver var rastløs, og
hans Udholdenhed fik ofte Karakteren af Stridighed;
Hidsigheden løb tit af med ham, og hans Retsindighed
blev let til en Pukken paa Lovens Bogstav. Paa alle
Punkter danner han en mærkelig Modsætning til sin
Fostermoder Margrethe; lige saa smidig som hun var,
lige saa ubøjelig var han; medens hun gik uden om
Vanskeligheder og stedse fandt nye Udveje, kjendte han
kun én Vej til Maalet, den lige, rette Linje; naar hun
lod sig nøje med det i Øjeblikket opnaaelige, vilde
han altid have en klar og hel Afgjørelse. Derfor kom
E., skjønt han paa alle Punkter fortsatte Margrethes
Værk, dog til sidst til at nedbryde alt, hvad hun
havde opbygget.

I Unionsstyrelsen havde Margrethe fastslaaet den
Ordning, som ogsaa E. fulgte. De 3 Riger styredes
som en Enhed med Danmark som Hovedland; medens de
høje Rigsembeder lodes
ubesatte, regeredes Norge og især Sverige ved
danske eller tyske Fogeder som lydige Redskaber for
Kongen; dog standsede E. strax ved sin Tiltrædelse
den Inddragelse af bortkommet Krongods, som hans
Forgængerske med saa stor Iver havde drevet. I Slesvig
havde Margrethe i sine sidste Aar stræbt stykkevis
at vinde Landet tilbage for den danske Krone, og ved
hendes Død var der ikke levnet Holstenerne stort mere
af Sønderjylland end Gottorp Slot med Byen Slesvig
og Als. Det blev E.s Hovedmaal at fuldføre, hvad der
her var saa godt begyndt; men medens Margrethe havde
dækket over, hvad der var det endelige Maal, lagde
E. dette strax klart frem; ved Danehoffet i Nyborg
1413 lod han sig tildømme Hertugdømmet Slesvig som et
forbrudt Len, og 1424 fik han Kejserens Voldgiftsdom
for den endnu stærkere Paastand, at Slesvig aldrig
havde været noget Arvelen, og at Holstenerne derfor
ikke havde den mindste Ret dertil. Fuldt overbevist,
som han var, om her at forsvare sine og Kronens
retmæssige Krav, kæmpede han i over 20 Aar for
Tilbagevindeisen af Sønderjylland, men Resultatet var
kun daarligt. Allerede i Kampens første Periode, da
Holstenerne stode alene over for E. og hans 3 Rigers
samlede Magt, gik nogle af Margrethes Erhvervelser
tabt, og da saa de vendiske Stæder, frastødte af
Kongens Handelspolitik og harmfulde over den nye
Sundtold, i 1426 stillede sig paa Holstenernes Side,
var E. nødt til især at tænke paa Forsvaret mod
dem. Søkrigen i de følgende Aar faldt ogsaa lidet
heldig ud for Hanseaterne; i Sønderjylland derimod gik
Holstenerne nu stærkt fremad, toge baade Aabenraa og
Flensborg. Saa afsluttedes Krigen med en Stilstand i
Horsens 1432, der siden i 1435 gik over til en Fred
i Vordingborg; for sin Levetid opgav E. Kampen, men
han forbeholdt Kronen al dens Ret til Sønderjylland.

Nu fremtraadte imidlertid Følgerne af denne lange, for
alle Rigerne saa byrdefulde Krig. Især i Sverige var
Tilstanden uheldig; Kongen havde kun sjælden besøgt
dette Rige, og han havde været nødt til at paalægge
det tunge Ydelser, som med barbarisk Strænghed
inddreves af de fremmede Fogeder. I 1434 udbrød
da under Engelbrecht Engelbrechtssons Ledelse den
Bondeopstand, som i Løbet af faa Maaneder gjorde Ende
paa den danske Fogedstyrelse i Landet. Stormændene,
som først havde set sky og uvillig paa Bevægelsen,
fandt snart deres Fordel ved at stille sig i
Spidsen for den, og over for hele denne nationale
Bevægelse var E. ganske magtesløs. Fra Sverige bredte
Oppositionen sig til Norge og til
Danmark; Aristokratiet vilde ikke finde sig i den
næsten enevældige Styrelsesmaade, som E. havde taget i
Arv fra Margrethe. Paa alle Sider styrtede Ulykkerne i
disse Aar ind over Kongen; i 1430 havde han mistet sin
Hustru, uden at Ægteskabet havde skjænket ham Børn;
Kampen for Sønderjylland havde han maattet opgive, og
nu vilde man baade i Sverige og i Danmark paatvinge
ham en Maade at styre paa, der syntes ham en Konge
ganske uværdig. «Jeg vil ikke være eders Jaherre»,
det var Ord, der paa denne Tid løde fra E., og led og
kjed af det hele tog han i 1436 Bolig paa Gulland,
hvor han i sine tidligere Dage havde bygget det
faste Slot Visborg. Siden kom han kun én Gang til
Danmark, nemlig i Vinteren 1437-38, da han ved alle
Midler søgte at formaa det danske Rigsraad til at
tage Pletteren Bogislav af Pommern enten til Konge i
Steden for ham selv eller til Rigsforstander. Vilde
han paa den Maade i det mindste sikre Kronen for
sin Slægt, «de, som Griffen føre», saa lykkedes end
ikke dette ham. Baade i Danmark og i Sverige holdt
Raaderne paa den frie Valgret; det danske Rigsraad
indkaldte Kongens Søstersøn Christoffer af Bajern,
og i Juni 1439 opsagde det E. Huldskab og Troskab;
Sverige fulgte Exemplet et Par Maaneder senere. I
Opsigelsesbrevet til Kongen og i et Skrift, der
opsloges paa Kirkedørene, opregnede Rigsraadet sine
Klagepunkter mod E.; han svarede indgaaende Punkt
for Punkt, og ikke uden Grund kastede han meget
af Skylden for de Ulykker, der havde ramt Rigerne,
over paa Stormændenes Vrangvillighed, men sikkert
var det, at E. var umulig som Styrer i en Union, hvor
hvert Rige skulde staa ligestillet og selvstændigt,
og hvor Kongen i alle Sager skulde følge Raadets
Raad; «saaledes har jeg ikke modtaget Riget af Fru
Margrethe, salig Ihukommelse».

I Norge, det udprægede Arverige, holdt man længst
fast ved E. og havde ikke noget imod Bogislav som
Tronfølger; Hollænderne, hvem E. havde begunstiget
som Konkurrenter til Hansestæderne, søgte at hjælpe
ham, men disse Muligheder for Gjenoprettelsen
af hans Myndighed svandt hurtig bort. E. blev paa
Gulland, hvorfra hans Kapere plagede baade Nordboer og
Hansekjøbmænd, uden at man dog kunde faa ham fordrevet
der fra. Først i 1449, da Svenskerne under deres
unge Konge, Carl Knutsson, havde gjort et alvorligt
Angreb paa Øen, gav E. slip paa Visborg, i det han
dog sørgede for, at Slottet kom i den danske Krones
Eje. Sine sidste Aar tilbragte han saa i Pommern,
hvortil han ledsagedes af sin Frille Cæcilia
(s. ovfr. S. 125). Den forhen saa mægtige Konge
over de 3 Riger var sunken ned til ligesom Faderen
at blive en lille pommersk Hertug, og om hans sidste
Aar kunde Krønniken vel have givet ham det samme
Eftermæle, som Faderen fik. 1459 døde E. i høj Alder.

Kr. Erslev.



Erik, o.1307-1332, udvalgt Konge, 
Søn af Kong Christoffer II og Euphemia. Efter at hans Fader i
Jan. 1320 var bleven valgt til Konge, fik denne det
følgende Aar Sønnen erkjendt som Tronfølger; de bleve

begge kronede 15. Avg. 1324. Under den 2 Aar efter
udbrudte Opstand sendtes E. med en Del Tropper til
Sjælland, men da disse begyndte at slutte sig til
Oprørerne, kastede han sig ind i Taarnborg Slot,
hvor han nogle Uger efter maatte overgive sig. Han
førtes i Lænker til Haderslevhus, og medens Riget blev
hans Fader frataget, og denne joges ud af Landet,
levede E. i Fangenskab. Først var Ludvig Albertsen
hans Vogter (s. ovfr. S. 402 f.); senere overlodes
han til Grev Johan. Denne sluttede i Nov. 1329 et
Forlig med Christoffer om Sønnens Frigivelse, og
E. indgik næste Aar Ægteskab med Grev Gerts 30aarige
Søster Elisabeth, Enke efter Hertug Johan den blinde
af Sachsen-Lauenborg, en kraftig, viljestærk Kvinde,
der bragte ham en betydelig Medgift; Nyborg Len blev
anvist E. til Underhold. Da Christoffer kort efter
stillede sig paa Grev Johans Side i Striden mod Grev
Gert, forskød E. sin Hustru. Paa Flugten efter Kampen
ved Slesvig 30. Nov. 1331 styrtede E. med Hesten ved
Danevirke, og Faldet forvoldte, at han kort efter
døde i Kiel (1332). Han blev begravet i Sorø Kirke.

Suhm, Hist. af Danmark XII.
Reinhardt, Valdemar Atterdag.

Johannes C. H. R. Steenstrup.



Erik, Hertug i Sønderhalland, --1304, 
var en Søn af den 1260 afdøde Hertug Knud af Laaland, Kong
Valdemar II's uægte Søn, og Hedevig, antagelig
en pommersk Hertugdatter. Junker E., som han paa
Grund af sin kongelige Herkomst undertiden kaldes,
synes i de nærmeste Aar efter sin Faders Død at have
boet paa Sjælland og har rimeligvis haft Ejendomme
der. En Tid (1279) havde han Forsædet paa Sjællands
Landsting. senere (1283) tog Kongen ham til Drost
i Steden for Peder Hoseøl. Drostembedet beholdt
han imidlertid ikkun kort, thi allerede næste Aar
afløstes han af Uffe Nielsen, at han -- rimeligvis
paa Herredagen s. A. -- havde faaet de 4 sydligste
Herreder i Halland til Len som et Hertugdømme. 1285
blev E. dernæst slaaet til Ridder af den 
svenske Konge, hvorpaa der i de følgende bevægede Aar
intet høres om ham førend i 1295, da der mærkelig nok
fra den imellem den danske og den norske Konge paa
Hindsgavl sluttede Stilstand fremkommer en Meddelelse
om et Mellemværende mellem ham og hans Lensherre,
Kongen af Danmark. 1304 døde E. og blev begravet
hos sin Fader og Farfader i Ringsted. Hans Hustru
Elisabeth, der levede endnu 1317, havde født ham
Sønnen Barnim (Barnum), der skrev sig til Skarsholm i
Sjælland. Hertug E. førte som Vaabenmærke ligesom hans
Frænde Grev Jacob af Nørrehalland en kronet Løve over
10 Hjærter eller Søblade.

C. Weeke.



Erik (I), Hertug af Sønderjylland, --1272, næstældste
Søn af Kong Abel, arvede efter sin Broder Valdemars
Død (1257) Fordringen paa Forlening med Hertugdømmet,
som Kong Christoffer dog ikke vilde yde ham. Efter at
Kongen i Febr. 1259 havde brudt med Stormændene ved
at fængsle Ærkebiskop Jacob Erlandsen, mødtes E. med
Bispen af Roskilde, Peder Bang, hos Fyrst Jarimar
paa Rygen; de gik i Forening til Sjælland, indtoge
Kjøbenhavn og sloge den kongelige Hær. Efter Kongens
Død i Ribe forlenedes E. 1260 med Sønderjylland;
han ægtede Jarimars Datter Margrethe. Da i det
følgende Aar Enkedronningen Margrethe frygtede
yderligere Anslag paa Tronen fra Hertugens Side,
besluttede hun at komme ham i Forkjøbet; hun
trængte frem i Hertugdømmet, forfulgte E. syd
paa over Danevirke og leverede 28. Juli (1261)
et Hovedslag paa Lohede, mellem Sorgaaen og
Rensborg. Her led hun imidlertid et afgjørende
Nederlag; hun selv og Sønnen Kong Erik (Glipping)
bleve tagne til Fange. Ved den endelige Fred efter
Kongens Udløsning (i Foraaret 1264) indrømmedes der
Hertugen alt Krongodset i Sønderjylland tillige med
Als i særskilt Forlening, medens hans Broder Abel fik
Langeland og Slægtgodset paa Fyn. -- E. erhvervede
Gottorp af Biskoppen af Slesvig og opførte her et
fast Taarn. Han døde 27. Maj 1272, samme Aar som
hans Hustru. De efterlode 2 Sønner, den senere Hertug
Valdemar og Erik (Langben) af Langeland (s. ndfr.).

A. D. Jørgensen.



Erik (II), Hertug af Sønderjylland, --1325, Søn af
Hertug Valdemar og hans første Hustru, Elisabeth
af Sachsen (Lauenborg). Han optræder alt i Faderens
Levetid med Titel af Hertug og tiltraadte Hertugdømmet
strax efter hans Død i Paasken 1312. Kort efter
deltog han i Kong Eriks Tog mod Rostock og modtog
her i Lejren for Warnemünde Forleningen med en Fane
(30. Juni). Han 
gjorde dog yderligere Fordring paa Forleningen med
Langeland efter Farbroderen (Erik Langben) samt paa
forskjellige Pengesummer. Disse og andre Stridigheder
afgjordes ved Forliget i Horsens (9. Avg. 1313), ved
hvilket han afstod fra sine Fordringer paa Langeland,
men derimod fik alt Kronens Gods i Sønderjylland
i Forlening; i øvrigt vedgik han sin Lenspligt, at
følge Kongen med 50 Ryttere og holde ham sine Borge
til Haande. E. ægtede Adelheid af Holsten, Søster
til Grev Gert af Rensborg, og lagde derved Grunden
til de Fordringer, som dennes Slægt senere rejste
paa det danske Hertugdømme. Da Erik Menvæt (Menved)
1319 døde, saa det et Øjeblik ud, som om Hertugen
skulde blive valgt til Konge; dette skete dog ikke,
men blandt de Ofre, Christoffer maatte bringe for
at komme paa Tronen, var ogsaa Bortforleningen af
Langeland til Hertug E. Denne døde 12. Marts 1325 og
blev jordfæstet i Slesvig Domkirkes Kor. Han efterlod
2 Børn, den 10aarige Valdemar og den senere danske
Dronning Helveg.

A. D. Jørgensen.


Erik, -1131-, Jarl, gift med Knud den helliges Datter
Cæcilia, s. ovfr. S. 125.



Erik (Langben), --1310, Herre til Langeland, yngre
Søn af Hertug Erik (I) af Sønderjylland. Han nævnes
første Gang som Drosten Skjalm Stigsens Drabsmand
(23. Avg. 1292). Drabet fandt Sted om Natten i
Kongens Gaard og var uden al Tvivl fremkaldt ved
det Fjendskab, som opstod, da Erik Menvæt (Menved)
efter at være bleven myndig inddrog Langeland og
Hertugslægtens Ejendomme paa Fyn (Svendborg o. a.),
som vare tilfaldne E. i Arv ligesom fordum hans
Farbroder Abel (I, 34). Hertug Valdemar og E. Langben
sloge sig fra nu af til Kongens Fjender, og Aaret
efter kom det til et Sammenstød paa Sommersted Hede
(ved Haderslev), der dog endtes med et Forlig, ved
hvilket Langeland blev givet i Forlening til Junker
E. Han ægtede nu Sophie af Rosenburg, en Datter
af Borggrev Burchard og Jutta, Erik Plovpennings
Enke. Hun var saaledes Halvsøster til den afdøde
Dronning Ingeborg af Norge, Moder til Kong Erik
(Præstehader), saa vel som til Agnes og Jutta, der
vare gaaede i St. Agnetes Kloster i Roskilde, men
senere forlode det og døde i Sverige. Dette Giftermaal
bragte E. Langben i Forbindelse med Kongen af Norge,
som slog ham til Ridder, og i mange Stridigheder med
Erik Menvæt, som bl. a. tilbageholdt hans Hustrus
Arv efter Søstrene. Det kom til et Forlig 
i Vordingborg 3. Febr. 1296, ved hvilket Kongen
forpligtede sig til at udlevere denne Arv, medens
Junker Abels efterladte Gods paa Fyn tildømtes Kongen
som lovlig erhvervet fra Datteren. Kun Rudkjøbing
blev ved denne Lejlighed lagt til Tranekjær Len;
E. stadfæstede samme Dag Stadens Friheder.

I de følgende Aars Stridigheder mellem Erik Menvæt
og Nordmændene i Forening med de fredløse træffes
Junker E. snart paa den ene, snart paa den anden
Side. Han døde 1310. Hans Hustru synes at have
beholdt Tranekjær som Enkesæde; her bortskjødede hun
i Kongens og mange Stormænds Nærværelse Arven efter
sine Søstre til St. Agnetes Kloster; kun Skjelskør
forbeholdt hun sig selv (1315). Der fortælles end
videre, at hun kort efter Mandens Død overleverede
Kongen et Brev med mange Stormænds Segl, som hun
havde fundet i hans Brevskrin; det indeholdt en
Sammensværgelse imod Kongen. Denne lod Hovedmændene
kalde til et Møde i Vordingborg, dømme til Døde
og henrette. E. og Sophie efterlode ingen Børn.

A. D. Jørgensen.



Eriksen, jvfr.  Erichsen.



Eriksen, Barnum, --o.1400, dansk
Kongeætling. B. E. var en sjællandsk Landadelsmand,
der ikke spillede nogen som helst politisk Rolle;
han nævnes næppe som deltagende i Tidens offentlige
Liv, uden da han i 1377 sammen med en Mængde andre
Adelsmænd var paa Danehof i Nyborg og her besvor en
almindelig Landefred. Det mærkelige ved ham er hans
Afstamning; han fører i sit Segl en kronet Løve og
nogle Hjærter, det samme Vaaben som de hallandske
Grever og Hertuger, og har efter al Rimelighed været
en Sønnesøns Søn af Hertug Erik af Sønderhalland
(s. ovfr. S. 554). Saaledes var B. E. i Aaret
1375, da Valdemar Atterdag og Hertug Henrik af
Sønderjylland begge døde, i Virkeligheden den eneste
overlevende mandlige Ætling af Svend Estridsens
Kongestamme. Medens man vaklede mellem den norske
Oluf og den meklenborgske Albrecht, synes dog ingen
at have tænkt paa at vælge Hr. B. E.; han levede
rolig paa sine Godser Aagesholm og Skarsholm (ved
Skarre Sø), indtil han i 1399 tillige med sin Hustru
indgav sig i Antvorskov Kloster. Kort efter døde han,
og hans Enke solgte i 1408, da hendes eneste Datter
var død, Skarsholm til Dronning Margrethe.

Mollerup, Billeættens Hist. I, 110 ff.

Kr. Erslev.



Eriksen, Jens, --1436, dansk Foged i Sverige. Efter sit
Vaaben hørte J. E. til den danske Adelsslægt Lykke, og
han var rimeligvis en Søn af Ridderen Erik Jensen til
Stadsgaard, der nævnes ved Aar 1400. Vistnok allerede
i Dronning Margrethes Tid kom han til Sverige, hvor
han 1414 omtales som Lensmand paa Vesteraas Slot,
og han beholdt dette Len 20 Aar igjennem. Ligesom
mange andre af de danske Slotsfogeder indgik han
her et rigt Giftermaal, i det han ægtede Birgitta,
Datter af Hr. Ulf Jonsson, der først var norsk og
siden svensk Rigsraad. J. E. synes i det hele at
have staaet sig godt med de svenske Stormænd, og han
var gavmild imod Gejstligheden, især imod Vadstena
Kloster, i hvis Kirke der endnu findes en af ham
skjænket Korstol, rigt udskaaret og prydet med et
Billede af J. E. selv. Over for Almuen synes han
derimod at have været haard eller har maaske været
nødt til at være det for at kunne tilfredsstille
Erik af Pommerns stedse voxende Krav paa Skatter;
gjenstridige Bønder skal han have ladet ophænge
i Røg, medens deres frugtsommelige Hustruer bleve
spændte for Hølæs. Vesteraas Len omfattede ogsaa
Dalarne med Kobberbjærgværket, og her var det, at den
svenske Almues Misnøje fandt en uforfærdet Talsmand
i Engelbrecht Engelbrechtsson, der selv drog ned
til Danmark for at fremsætte Bøndernes Klagemaal
for Kong Erik. Denne gjorde intet ved Sagen, og
saa rejste Engelbrecht da i Aaret 1434 den store
Opstand, som snart fra Dalarne bredte sig over hele
Sverige. Dalekarlenes Harme rettede sig først og
fremmest mod J. E.; det svenske Rigsraad lagde sig
dog imellem, J. E. maatte give Afkald paa sit Len,
men undgik personlig Overlast. Han drog strax ned
til Danmark, men 2 Aar efter viste han sig atter i
Sverige og rejste med et Lejdebrev fra Carl Knutsson
til Vadstena. Denne Rejse blev ham skæbnesvanger;
Bønderne i Aska Herred, der sympathiserede med Erik
Pukes Kamp mod Carl Knutsson og Stormandspartiet,
brøde ind i Klosteret og grebe J. E., «bandt ham paa
en Slæde som et Svin» og førte ham til Motala Ting,
hvor han blev dømt til Døde og strax efter henrettet
(9. Dec. 1436). Børn synes J. E. ikke at have haft;
hans Enke overlevede ham i nogle Aar og skjænkede
Gods til Vadstena, hvor hendes Ægtefælle blev bisat
under en Ligsten, der endnu er bevaret.

H. Hildebrand, Sveriges Medeltid S. 191 ff. 253.
Personalhist. Tidsskr. 2. R. V, 106 ff.

Kr. Erslev.



Eriksen, Jens, d. 1689, s. Vestengaard.




Eriksen, Jørgen, 1535-1604, Biskop. Naar vi have
sagt om denne af den norske Kirke vel fortjente Mand,
at han er født i Haderslev 1535, er dermed sagt alt,
hvad vi vide om hans Herkomst. Det er ikke bekjendt,
hvor han har gaaet i Skole; men i en ung Alder blev
han selv Skolemester i Bergen. Denne Stilling skal
han have indtaget i et Aars Tid. 1560 forekommer
han som Slotskapellan paa Bergenhus, hvortil han
var kaldet af Lensmanden sammesteds. Dette Embede,
der bl. a. medførte den ikke lette Gjerning at
forberede Forbrydere til Døden -- og Henrettelser
hørte den Gang næsten til Dagens Orden i Bergen --,
opgav han 1566 for at studere videre. Ved personlige
Besøg i Danmark 1563 og 64 havde han nemlig opnaaet
at blive forlenet med et Præbende i Bergens Kapitel,
hvis Indtægt han kunde nyde, medens han fortsatte sine
vistnok temmelig tidlig afbrudte Ungdomsstudier. Det
er ogsaa sandsynligt, at Opløsningen af hans hidtidige
Husstand ved hans Hustrus og Barns Død har fremskyndet
hans Beslutning om at begive sig paa Rejser. Til
hans Præbende hørte et Præstekald paa Landet. Dette
overdrog han til en Kapellans Bestyrelse.

Efter at være kommen ned til Kjøbenhavn udvirkede J,
E. en kgl. Bevilling af 17. Avg. 1566, i Følge hvilken
han i 2 Aar maatte være fri for at yde Skat af sin
norske Forlening, medens han «Religionen til bedste»
forfremmedes i sine Studier. Denne Bevilling fornyedes
1568 atter paa 2 Aar, da han fra Kjøbenhavn agtede
sig til Wittenberg. Samtidig ydede ogsaa Kapitlet i
Bergen ham nogen Understøttelse til hans Studeringers
Fremme. At han ikke har indskrænket sig til Wittenberg
alene, men at baade Rostock og Nurnberg ere besøgte
af ham, have vi Vidnesbyrd om; men Wittenberg blev
dog Hovedstedet for hans Studeringer. Her tog han
inden sin Hjemrejse Magistergraden og udgav en Tale,
«de fraterna concordia», som han tilegnede Kapitlet
i Bergen.

I Maj 1570 finde vi J. E. atter i Kjøbenhavn. Længere
hen paa Aaret vendte han tilbage til Bergen, men
nu som en velstuderet og i lærde Kredse anset
Mand. 2. Nov. s. A. blev han trolovet med den
bergenske Biskop, Dr. Jens Schielderups Datter
Adriane, og 2 Dage efter indtraadte han som Medlem
af Bergens Kapitel. Inden han forlod Kjøbenhavn,
havde han faaet Skattefrihed for endnu et Aar;
tillige maa det være blevet afgjort, at han skulde
afløse den ældgamle Biskop Jens Riber i Stavanger,
dog saaledes, at han først skulde affinde sig med
ham om en Deling af Embedets Indkomster. Hertil var
den gamle Biskop dog 
ikke villig, og J. E., der i Jan. 1571 havde
begivet sig til Stavanger, kom tilbage til Bergen
med uforrettet Sag. Da Sejladsen blev aaben,
begav han sig derfor ned til Danmark for at faa
Sagen ordnet. Der var meget, som skulde forhandles
i Kancelliet; men 2. Avg. 1571 underskrev Kongen
hans «Superintendentsbrev». Den Afgift, der skulde
ydes den gamle Biskop, blev der ingen Anvendelse
for, da han var død, inden J. E. vendte tilbage til
Norge. 20. Okt. s. A. stod hans Bryllup i Bergen med
hans ovennævnte Fæstemø, hvorpaa han begav sig til
sit Bispesæde.

Det var et stort Arbejde, der laa for den nye Biskop;
thi Stavanger Stift havde siden Reformationen været
stifmoderlig behandlet med Hensyn til kirkeligt
Tilsyn; i mange, særlig mere afsides liggende, Bygder
holdt man fremdeles fast ved Skikke, der stode i
skarp Modsætning til en god evangelisk Kirkeorden, og
der herskede en Lovløshedens Aand, som kun besindig
Fasthed og Alvor kunde tæmme. Det hørte ikke til det
ualmindelige, at Sognefolk sloge deres Præst ihjel,
naar de kom i Strid med ham, og der var Præster,
som levede i et ryggesløst Levned og vare dygtigere
til at føre Kniven i et Slagsmaal end til at forkynde
Evangeliet.

Men J. E. viste sig Opgaven voxen. Han havde under sit
Ophold i Kjøbenhavn forskaffet sig en kgl. Instruktion
til Ordning af forskjellige Forhold, der vare af
Vigtighed, for at Biskoppen kunde hævde sin Stilling,
og senere fik han i Aarenes Løb Lejlighed til at sætte
meget i Skik, i hvilket Vilkaarlighed hidtil havde
raadet. Almindelig maatte han, naar større Sager
skulde gjennemføres, rejse til Kjøbenhavn for ved
sin Personligheds Vægt at drive sine Ønsker igjennem
hos Regeringen. Resultatet var da sædvanlig en Række
Kongebreve angaaende stavangerske Kirkeforhold. Ved
et saadant Besøg fik han Lejlighed til at deltage i
Festlighederne ved Christian IV's Daab.

Som Forhold, der af J. E. bragtes i bedre Orden i
Stavangers Stift, kan nævnes: den forfaldne Domkirke
restavreredes, Kapitlet fik en bedre Sammensætning,
saa det kunde være en Støtte for Biskoppen og tjene
til Fremme for den kirkelige Orden, i det det navnlig
blev Kapitlets Opgave at forlige eller paadømme
Sager vedrørende Ægteskaber og gejstlige Personer
og Forhold. Kirketugten bragtes paa Fode. Skolen
i Stavanger (den eneste i Stiftet) kom i en bedre
Gænge. Bispeembedets Indkomster sikredes, Præsternes
og Degnenes Lønningsforhold forbedredes, og ved
regelmæssige Visitatser blev der sørget for, at
Uordener og Ulemper i
Tide bleve afhjulpne, og at der tilførtes det
kirkelige Liv Næring og Vejledning. Særlig kan
fremhæves en almindelig Synode eller Præstemøde,
som J. E. holdt i Juni 1573 i Stavanger, ved hvilket
Møde mange Ting fastsattes, der vare af stor Vigtighed
for god Kirkeskik i Stiftet.

Ligesom J. E. i sin Tid var anset som en ualmindelig
dygtig kirkelig Tilsynsmand, saaledes er ogsaa i
vore Dage Opmærksomheden paa ny bleven henledet paa
ham. «Det er det største ved denne Mand», siger
Dr. A. C. Bang, «at han ikke blot sørgede for at
faa det ydre Kirkevæsen i Orden og Skik, men at
han ogsaa arbejdede for at indgyde i sit Præsteskab
en ny evangelisk Aand. Til den Ende lod han udgaa
i Trykken en Samling af Prædikener over Profeten
Jonas' Bog (Kbh. 1592). Denne Prædikensamling,
der var affattet med Præsternes Tarv for Øje,
havde et dobbelt Formaal; baade skulde den meddele
Undervisning om den evangeliske Læres Indhold,
og tillige skulde den tjene som Vejledning ved den
evangeliske Læres Forkyndelse. J. E.s Prædikener ere
ubetinget det skjønneste aandelige Mindesmærke fra
Reformationstiden i vort Land. Der gaar gjennem dem
alle en trosfrejdig Jubel over Frelsen fra Pavedømmets
Mørke ved Evangeliets klare Lys. Ved Siden heraf
fremtræder ogsaa den dybe Følelse af, hvorledes
Reformationstiden netop er Herrens Besøgelsestid
til Folkene, saa det gjælder at omvende sig og i
Troen paa Evangeliet undfly Guds Vrede, der staar
truende formedelst Folkenes Synder. Saa rent, saa
yndigt, saa malmkraftigt har Evangeliet ikke lydt
paa nogen anden norsk Prædikants Læber i hin Tid;
i sin Forkyndelse er Mag. J. E. Norges Luther.»
(Udsigt over den norske Kirkes Historie eft. Reform.)

Da det i Christian IV's Tid forelaa som en Opgave
at give den norske Kirke en efter dens særlige Tarv
og de nationale og lokale Ejendommeligheder tilpasset
Udgave af Kirkeordinansen, samledes Landets 4 Bisper
i Bergen for at forhandle Sagen. Men J. E. oplevede
ikke Forhandlingernes Afslutning, da han døde under
sit Ophold i Bergen 5. Juni 1604. -- Hans Lig førtes
til Stavanger og jordedes i Domkirken, hvor hans
Billede endnu findes.

Nicolaysen, Norske Mag. I. 
Faye, Christianssands Stifts Bispe- og Stifts-hist. S. 149 ff. 
Rørdam, Hist. Kildeskrifter II.

H. F. Rørdam.



Eriksen, Vigilius, 1722-82, Maler.
Han var født 2. Sept. 1722 i Kjøbenhavn, i alle
Tilfælde dansk af Fødsel og Herkomst. Han 
nød Undervisning hos Christian VI's Hofportrætmaler,
Sachseren Johan Salomon Wahl. Allerede tidlig vakte
han Opmærksomhed ved sine Billeder. I 1755 meldte han
sig til Konkurs ved Akademiet som Portrætskildrer. Det
var den første Guldpræmie-Konkurs her hjemme,
Medaillernes Antal var 3, alle af samme Værdi og en
for hver af Kunstfagene: Maleri, Billedhuggerkunst,
Arkitektur. Men Akademiet nægtede, støttende sig
til Regulativet, at admittere E. til Konkursen,
fordi han var Portrætmaler, og henviste ham
til Historiemaleriet, saafremt han vilde vinde
Medaillen. Han konkurrerede da som Historiemaler,
selvfølgelig uheldig. Paa den Tid havde han allerede
et stort Ry som Portrætskildrer og blev snart
efter sin uheldige Konkurs indkaldt til Rusland,
hvor han opholdt sig i en Række af Aar (1757-72),
blev kejserlig Hofmaler og vandt Navnkundighed som
en af Tidens ypperste Kunstnere i sit Fag. Hans
Hovedværk var et Portræt af Cathrine II til Hest og
i Gardeuniform; han malede i øvrigt denne Fyrstinde
mangfoldige Gange i forskjellige Størrelser;
et Billede af hende, hel Figur, er endnu i den
kongl. Samling. Han skal ogsaa i Rusland have
malet flere store historiske Billeder. I Petersborg
erhvervede han sig ikke alene Ære og Navnkundighed,
men ogsaa nogen Formue, med hvilken han i 1772 vendte
tilbage til Danmark. Snart efter sin Tilbagekomst
til Fædrelandet blev han kongl. Hofportrætmaler og
fik anvist Bolig paa Palaiset i Kalveboderne. Han
blev nu i en Del Aar temmelig meget sysselsat, malede
flere Gange Enkedronning Juliane Marie og Arveprins
Frederik foruden Billeder af forskjellige inden- og
udenlandske Stormænd. I Samlingen paa Rosenborg findes
et Par Arbejder af ham: Brystbillede i Pastel af
Juliane Marie, Portræt af Kunstdrejeren L. Spengler;
en Caroline Mathilde med sin Søn paa Skjødet,
sammesteds, tilskrives ligeledes E. Ogsaa Miniatur-
og Emaillemaleriet dyrkede han med Virtuositet, i
det mindste i sine yngre Aar, og afbildede saaledes
gjentagne Gange Frederik V i Emaille til Indfatning
i Ringe, Cathrine II osv.

E. var ganske vist en for sin Tid betydelig
Portrætmaler, men hans Karnation er ikke dadelløs,
hvad ogsaa enkelte kyndigere af hans samtidige
antegnede. Hvad man især skattede hos ham, var den
fortrinlige Gjengivelse af Stofferne, og der fandtes
endog en-thusiastiske Beundrere af ham, som -- trods
hans svage Karnation -- sammenlignede ham med Tizian:
«Man E. endog i lige Rang skal finde -- med Tizian,
Urbin, ja med en Angelo». Til 
Akademiet, som i hans Ungdom havde vraget ham, traadte
han ikke i noget som helst Forhold, men han havde den
Tilfredsstillelse at blive udnævnt til Justitsraad
ligesom Akademiets Direktører, naar de afgik. I sine
sidste Aar synes E. kun at have arbejdet lidet. I
Maj 1782 blev han angreben af en Inflammationsfeber,
som hurtig lagde ham i Graven. Han døde 31. Maj
nævnte Aar. Hans Enke, Ida Christine f. Bassebech,
overlevede ham i mange Aar og døde først 1809.

Hennings, Essay hist. sur les arts en Danemark S. 145.
Weilbach, Konstnerlex.
Meier, Fredensborg S. 178.
Adresseavisen 10. Juli 1782.
Thiele, Kunstakad. og Heststatuen S. 105.

F. J. Meier.



Erlandsen, Erland, --1276, udvalgt Ærkebisp, var en
Broder til ndfr. nævnte Ærkebisp Jacob E.; han nævnes
som Kannik i Lund 1256 og som Ærkedegn 1262. Ligesom
andre Medlemmer af denne Slægt stillede han sig under
Broderens Kamp mod Kongerne Christoffer og Erik paa
disses Side, og eftersom han ikke overholdt det Landet
paalagte Interdikt, lyste den pavelige Legat Guido
«E., som giver sig ud for Ærkedegn,» i Band (1267). Da
Jacob E. døde 18. Febr. 1274, blev E. E. vistnok ved
Kong Eriks Indflydelse valgt til hans Efterfølger
15. April s. A. Inden den pavelige Stadfæstelse var
erhvervet, døde han imidlertid 23. Avg. 1276.

Weeke, Lunde Domkapitels Gavebøger.

Johannes C. H. R. Steenstrup.



Erlandsen, Jacob, --1274, Ærkebisp. J. E.s Forældre
vare Erland og Cæcilia, en Datterdatter af Sune
Ebbesen (ovfr. S. 397). Om hans Ungdom vides intet,
men- efter al Sandsynlighed har han ved Studier i
Udlandet forberedt sig til gejstlig Virksomhed,
i hvilken han første Gang omtales 1245 og netop
sorn inddraget med i den Kamp mellem Kirkemagt og
Konge, som han senere selv saa hensynsløst skulde
føre. Der var opstaaet Strid mellem Kong Erik og Niels
Stigsen, Bisp af Roskilde, og denne maatte drage i
Landflygtighed. Kongen havde valgt J. E., som da var
Domprovst i Lund, til sammen med en anden gejstlig
at tale hans Sag paa det almindelige Koncilium i Lyon
1245. J. E., der vakte Opmærksomhed ved sin Lærdom og
hele Optræden, blev efter Mødet tilbage i Lyon hos
Pave Innocents IV, der udnævnte ham til at være en
af hans Kapellaner. J. E. tog imidlertid sin Frænde
Bisp Niels i Forsvar, hvorfor Kong Erik harmfuld lod
J. E.s kirkelige Indkomster og hans Arvegods belægge
med Beslag. Innocents 
ønskede dog ikke at gjøre Kongen Uret, men traf
Omsorg for, at Sagen kunde oplyses, i det han samtidig
paabød, at Beslaglæggelsen skulde ophøre (1247). Ved
Niels Stigsens Død beskikkede Paven J. E. til hans
Eftermand (1250) og sendte ham til Danmark med
Anbefaling til Kongen og Opfordring til denne om at
udlevere hans Gods og især det omtvistede Kjøbenhavn,
hvilken By da ogsaa blev overgivet til Bispen. Byen
var i Krigens Tid bleven ødelagt af Lybekkerne, af
hvem J. E. med Pavens Bistand fordrede Erstatning;
J. E. sørgede ogsaa for Byens Opkomst ved at give den
den første Stadsret (1254), hvilken siges forfattet
med Borgerskabets Raad og Samtykke; den vidner i
øvrigt klart om den store Myndighed, med hvilken han
raadede i Byen.

Men medens J. E. fordrede af de danske Konger, at de
skulde glemme Fortiden, bragte han idelig sine gamle
Fordringer paa Bane. Da nu ved Ærkebisp Uffes Død 1252
Domkapitlet valgte J. E. til hans Eftermand, og denne
med Pavens Bekræftelse tog Ærkesædet i Besiddelse --
5. April 1254 drog han ind i Lund --, og da kort efter
hans Søstersøn Peder Bang valgtes til Bisp i Roskilde,
var alt forberedt til en Krig med Kongen.

I Danmark fandtes ganske vist mange kirkelige Forhold,
der ikke havde modtaget Støbning i den almenevropæiske
Form, og flere af de Bud, som J. E. ønskede indførte,
maatte i Virkeligheden betegnes som Fremskridt i
Kultur. Imidlertid troede Paverne paa denne Tid at
kunne bøje Fyrsterne som Vidjer, og J. E. var grebet
af den i Kirken herskende Aand. Hans Iver for Kirken
var oprigtig, og den Tilladelse, som han netop, medens
Kampen mod Kongen var haardest, erhvervede hos Paven
til at maatte træde ind i et Graabrødrekloster, viser
en af de smukkere Sider i hans Karakter. Hyppigst
og dybest var han dog opflammet af en ærgjerrig
Styrelyst, en hierarkisk og aristokratisk Ubøjelighed
og en Utaalsomhed, som maatte gjøre ham uskikket
til saa høj en Post. Han havde ganske vist som Bisp
svoret at «overholde Dekretalerne og den apostoliske
Stols Anordninger», men han burde have betænkt, at der
var en vitterlig Strid mellem dem og den danske Lov,
som han ogsaa skulde lyde. I utallige Spørgsmaal om
den ærkebispelige Lenspligt, om gejstlige Ledings-
og Skattebyrder, om Patronatsretten, om Bispevalg
hævdede han en Opfattelse, som var forskjellig fra
Kongens. Og Folket stod væsentlig paa Kongens Side,
det ønskede ikke Kirkemagten udvidet paa de borgerlige
Loves Bekostning, eller at Paven skulde træde imellem
Konge og 
Folk. J. E. styrede i mange Henseender dygtig
og kraftig, men selv inden for det rent kirkelige
Omraade begik han Overgreb, saaledes ved at forandre
Liturgien. Men det var fortjenstligt, at han baade som
Bisp og Ærkebisp drog Omsorg for Gejstlighedens bedre
Undervisning ved at indrette Skoler med Fripladser for
fattige Elever i Roskilde og Lund, skjønt han vist
ogsaa herved stræbte ved Kundskabers Udbredelse at
vinde Magt og lægge Baand paa en vilkaarlig Udøvelse
af den kongelige Kaldsret.

Allerede da et Gjennemsyn af Kirkeloven i Skaane
forSøgtes, viste en Forhandling med J. E. sig uden
Nytte. Hans Standpunkt blev end klarere paa Kirkemødet
i Vejle 6. Marts 1256, da en Beslutning vedtoges om,
at Riget vilde være hjemfaldet til Interdikt, dersom
en Bisp blev fængslet eller led Overlast, og der var
rimelig Formodning om, at Kongen havde befalet eller
billiget det. Vel stadfæstede Paven Beslutningen, men
allerede paa Mødet havde mange gejstlige protesteret
imod den. Da Ærkebispens Overgreb paa mange Maader
vedble ve, gjorde Kongen det overilede Skridt at
fratage Ærkebispestolen alle Privilegier. Enkelte
forsøgte at mægle Forlig mellem Kongen og J. E.,
saaledes ogsaa den svenske Jarl Birger, men uden
Held, og da Ærkebispen vægrede sig ved at krone
den unge Erik til Konge, blev det vitterligt,
at han havde oprørske Planer og stod i Forbund med
Kongens Fjender Erik, Abels Søn, og Fyrst Jarimar af
Rygen. Kong Christoffer I lod derfor J. E. fængsle ved
dennes egen Broder Niels (s. ndfr.) 5. Febr. 1259
paa hans Gaard Gisleberge; lænket om Fødderne,
i Lægmandsklæder, med en af Rævehaler syet Hue
paa Hovedet førtes han til Hagenskov i Fyn. Kongen
indberettede strax sin Fremfærd til Rom. Peder Bang
og andre af Ærkebispens Partimænd havde imidlertid
taget Flugten; det paabudte Interdikt blev saa godt
sorn ikke bragt til Udførelse.

Det var ikke mange Maaneder, J. E. tilbragte i
Fængselet paa Hagenskov. Kong Christoffer døde
29. Maj 1259, og hans Enke, Margrethe, gav som Landets
Styrer endnu samme Sommer J. E. fri. Sit Sindelag mod
Kongehuset lagde J. E. strax efter for Dagen ved at
erklære, at de, der vare faldne som Deltagere i Fyrst
Jarimars og Bisp Peders Indfald og Sejer ved Næstved,
skulde have kirkelig Begravelse, deres Modstandere
derimod ikke, og i det hele var hans Opførsel i de
nærmeste Aar derefter saa trodsig og tirrende som
nogen Sinde. Han turde ikke heller blive i Landet, men
færdedes i Aarene 1260-64 mest ved Danmarks Grænser,
i Sverige og
Tyskland, stundum dog inden for Landet, især i
Slesvig. Pave Urban IV var imidlertid ikke ret
tilbøjelig til at yde ham Bistand, og Biskop Tyge
af Aarhus talte med Held i Rom Kongehusets Sag. En
pavelig Nuntius, Gerhard, drog til Danmark for at
undersøge Forholdene, han lyste endog J. E. i Band,
da denne ikke vilde efterkomme et Stævnemaal til
Rom, og Paven skrev dadlende til J. E. og bød ham at
nedlægge sit Embede.

Helt anderledes blev hans Stilling efter
Urban IV's Død, da Clemens IV i Jan. 1265 besteg
Pavestolen. J. E. drog strax til Rom og fik udvirket,
at Kardinal Guido sendtes som Legat til Norden. Guido,
som kom til Danmark i Foraaret 1266, mærkede snart,
at Kongen stod lige saa bestemt paa sin Ret som
Ærkebispen haardnakket paa sin, og Kardinalen manglede
enhver Evne til at løse Striden. Han stævner da
Kongen til at møde i Byen Slesvig, og da denne med
fuld Føje vægrer sig ved at komme paa et saa utrygt
Sted, erklærer Guido fra Lybek Kong Erik i Band
og tilkjender J. E. en umaadelig Erstatning. Paven
havde dog ønsket, at Guido var gaaet forsigtigere til
Værks, og da der nu fra Kong Erik kommer Tilbud om,
at han vil indvilge i, at de landflygtige Prælater
vende hjem, og at Striden afgjøres ved Voldgift,
kalder Paven Guido tilbage 1267 og lader Sagen
blive foretaget paa ny. J. E. drog igjen til Rom,
og der fremkom under Sagens Gang fra ham Forslag om,
at de verdslige Spørgsmaal skulde afgjøres ved Skjøn
af Mænd, valgte af begge Parter, de kirkelige af
gejstlige, ligesom han ogsaa gjorde Tilbud om at vende
tilbage til sit Ærkesæde, naar Kongen og 20 fornemme
danske Mænd vilde tilstaa ham Sikkerhed (1272). Heri
indvilgede Kong Erik, og J. E. var paa Vejen hjem,
da han døde 18. Febr. 1274 paa Rygen. Han blev efter
sit Ønske begravet i Graabrødrekirken i Lund.

De store kirkelige Spørgsmaal, for hvis Afgjørelse
J. E. havde kæmpet i en Menneskealder, skulde saaledes
ikke finde deres Afgjørelse, men fremdeles indeholde
farlige Spirer for nye Kampe; J. E.s uforsonlige
Haardhed vilde vel ogsaa have hindret en endelig
Løsning af Striden. Men i hvert Fald bragte hans Død
Landet en Hviletid, indtil Fjenderne af det regerende
Kongehus paa ny sluttede Pagt med Kirkens øverste
og endog i en ulykkeligere Form gjenvakte Landets
urolige Tilstande fra J. E.s Tid.

Helveg, Den danske Kirkes Hist. til Reform. I.
Lunds Univ. Årskrift IV.
Vidensk. Selsk. Skrifter 5. R., hist.-phil. Afd. IV.

Johannes C. H. R. Steenstrup.



Erlandsen, Niels, --1259-- , Statholder i Skaane,
var en Broder til de to foregaaende; han nævnes
som Præfectus Lundensis eller Gjældkjær i Skaane
i Aktstykker fra Tiden Sept. 1251 til Marts 1282;
13. Juni 1283 kaldes han «fordum Præfekt». Han havde
en fremskudt Plads inden for det kongelige Parti; han
forhandler forgjæves med sin Broder om de Skaanske
Retsvedtægter, og Kong Christoffer I giver ham det
Hverv at fængsle Ærkebisp Jacob 5. Febr. 1259, hvorfor
N. E. ogsaa lyses i Band af Biskop Peder Bang. Han var
gift med Elisabeth, en Datterdatter af Esbern Snare.

Johannes C. H. R. Steenstrup.



Erlund, Christian, 1673-1754, Postdirektør, 
Søn af Matthias E. og Hustru Susanne, fødtes 28. Marts
1673 i Kjøbenhavn. Fra sit 13. Aar tjente han som
Skriverdreng, men 1691 drev Rejselyst ham til Udlandet
med 8-9 Dlr. i Lommen. Efter æventyrlig Omflakken
som Tjener, Soldat, Opvarter, Frisør og Skriver
gjennemrejste han Evropa som Lakaj hos Prins Carl
og kom hjem 1699, men da han 1701 i et Slagsmaal
havde ihjelstukket en anden Lakaj, flygtede han,
fulgt af en Dødsdom, til Udlandet. Efter en Tid at
have været Lieutenant, dernæst Regimentsskriver, ved
de danske Tropper i Nederlandene, havnede han endelig
1703 som dansk Postskriver i Hamborg. Her begyndte
han Udgivelsen af de skrevne Aviser, som han senere
fortsatte i Kjøbenhavn. Da de erstattede de trykte
Avisers Tavshed om indenlandske Nyheder, havde de saa
stor Udbredelse, især i højere Kredse, i Indland og
Udland, at de indbragte ham 2000 Rdl. aarlig. Ved
Krænkelse af Brevhemmeligheden i Regeringens
Interesse, som han først i Hamborg, derefter under
hele sin Embedsbane øvede i utroligt Omfang, vandt
han Frederik IV's Gunst. 1709 blev han Postkontrollør
og kaldtes 1712 -- efter at have faaet Benaadning for
Drabet -- til Kjøbenhavn som Overpostkontrollør for
med sin sjældne postale Dygtighed at medvirke til den
nye Ordning af Postvæsenet. 1713 fik han Tilladelse
til at indrette et Posthus. Uagtet de haarde Anklager,
som flere Gange og vist med rette rejstes imod ham
for mislig Embedsførelse, bevarede han Kongens Gunst
og det ikke uden Grund, thi ved at aabne Breve
og efterskrive den fangne Magnus Stenbocks Navn
forhindrede han dennes Flugt og afslørede navnlig med
stor Snildhed den gottorpske Regerings Rænkespind imod
Danmark. Ad lignende Vej trængte han ind i Poul Juels
landsforræderske Planer. 1719 blev E. Toldinspektør,
1724 Justitsraad, 1725 Direktør 
i Generalpostamtet, men afskedigedes strax efter
Frederik IV's Død uden Pension. Senere fik han
dog 200 Rdl. aarlig, der 1744 forhøjedes til 400 Rdl., 
og s. A. blev han Etatsraad. Han døde i Sønderborg 
7. Avg. 1754. Han var gift 1. med Marie Elisabeth 
f. Albertin fra Hessen, 2. med Mette Sophie
f. Rosenvinge, Datter af Justitsraad, Landsdommer
Matthias Henriksen R. og Anna Margrethe Wulff.

O. Malling, Store og gode Handlinger S. 375 ff. 
Bruun, Fr. Rostgaards Liv. 
Stolpe, Dagspressen i Danm., især IV. 
Hist. Tidsskr. 4. R. VI, 87 ff. 
Const. Flood, Povel Juel S. 82 ff.

P. Stolpe.



Ernst Frederik Carl, Hertug af Sachsen-Hildburghausen, 1727-80, 
blev født 10. Juni 1727 og succederede
1745 sin Fader, Hertug Ernst Frederik af Sachsen-Hildburghausen; 
Moderen var Caroline Grevinde af
Erbach. Han blev gift 1. Okt. 1749 paa Hørsholm
med Frederik V's Søster Louise (f. 19. Okt. 1726),
der tidligere havde været Gjenstand for adskillige
politiske Ægteskabsplaner. I Anledning af Brylluppet
blev Hertugen udnævnt til Ridder af Elefanten og
modtog som Gave en Ordenskjæde til en Værdi af
16000 Rdl. Kort efter Formælingen rejste han med
sin Gemalinde til Hildburghausen. Prinsessen døde
8. Avg. 1756, og Hertugen giftede sig allerede
5 Maaneder efter, 20. Jan. 1757, med Christiane
Charlotte Sophie (f. 15. Dec. 1733), Datter af
Enkedronningens Broder Markgrev Frederik Christian af
Brandenborg-Kulmbach, og da hun døde 8. Okt. 1757,
giftede han sig for tredje Gang 9 Maaneder efter,
1. Juli 1758, med Ernestine Augusta Sophie af
Sachsen-Weimar (f. 5. Jan. 1740 d. 10. Juni 1786). Han
blev udnævnt til Generallieutenant og Kommandant i
Kjøbenhavn 22. Febr. 1758 med Titel af Gouvernør,
en Post, som han beklædte til 1763, da han blev
General af Infanteriet. Af militære Kommandoer ses
han kun at have været Chef for holstenske gevorbne
Infanteriregiment fra 1759. Prinsen var bekjendt for
sin storartede Ødselhed, der til sidst bragte hans
Land i en saa stor Gjæld, at en kejserlig Kommission
1769 maatte overtage Forvaltningen og forblev i
Virksomhed lige til det tyske Riges Opløsning. Her i
Landet, hvor han kun opholdt sig i Ny og Næ, var han
ligeledes indviklet i forvirrede pekuniære Forhold,
der ofte vare af meget smaalig Natur, og da han
3. Juli 1765 fik Afsked i Naade efter Indstilling
af General-Krigsdirektoriatet, fordi han fra sit
Ophold i Udlandet aldrig lod høre fra sig, maatte
hans Efterfølger som Regimentschef i en 
længere Aarrække afbetale hans Gjæld i Kjøbenhavn. --
Han døde 22. Sept. 1780. Fra hans 3. Ægteskab
nedstammer det nuværende Hus Sachsen-Altenburg.

P. F. Rist.



Ernst Günther, Hertug af Sønderborg-Augustenborg,
1609-89, yngre Søn af Alexander af Sønderborg
(I, 177), fødtes 14. Okt. 1609. Medens de andre
Brødre, paa den ældste nær, spredtes i Tyskland,
tog E. G. Tjeneste under de danske Konger og var en
stadig Gjæst ved Hoffet. 15. Juni 1651 ægtede han
paa Kjøbenhavns Slot sit Søskendebarn Augusta, Datter
af Hertug Philip af Gliicksborg (f. 27. Juni 1633),
hvorefter Kongen tilskjødede ham Byerne Stavnsbøl og
Sebbelev paa Als. Han nedlagde strax efter Stavnsbøl
og oprettede af dens Jorder Hovedgaarden Augustenborg,
opkaldt efter Hertuginden. 1653 overtog han Gudsgave
Hovedgaard paa Ærø fra Sønderborg; da dette lille
Hertugdømme imidlertid 1667 var bleven inddraget,
skilte han sig atter ved Gudsgave og erhvervede i
Steden for Rumorsgaard paa Als. Senere fik han af
Kongen yderligere Byerne Bro og Gundestrup; han fik
Jagt- og Birkeret, og Kontributionerne bleve nedsatte
paa alt det saaledes erhvervede Jordegods. 1675
udnævntes han til Gouvernør paa Als med Bolig paa
Sønderborg Slot, men allerede Aaret efter maatte
han dog overlevere Nørborg Len til Hertug August af
Pløen (I, 377). E. G. døde 18. Jan. 1689. Hans Enke
overlevede ham til 26. Maj 1701 og beholdt efter
hans Testamente Godserne med Ret til at disponere
over dem efter sin Død. Da den ældste Søn, Frederik,
var falden ved Steenkerke (1692), medens den anden,
Ernst August, var bleven Katholik, indsatte hun den
yngste, Frederik Vilhelm, til Enearving; Ernst August
skulde kun have en Aarpenge af 500 Rdl. Kort efter
gik denne dog igjen over til den lutherske Tro og
udnævntes til Gouvernør i Sønderborg (1695). Ikke des
mindre opretholdtes Testamentet, hvad der førte til
en Række Stridigheder, som dog ikke hindrede Frederik
Vilhelm i at tage Arven i Besiddelse og hævde den
for sin Slægt. Ernst August døde uden Børn 1731.

A. D. Jørgensen.



Ernst, Henrik, 1603-65, Retslærd, Filolog, var født
16. Febr. 1603 i Helmstedt, hvor hans Fader var
Borgmester. Han skal allerede 1621 være optraadt som
juridisk Forfatter. Senere kom han her ind i Landet,
formodentlig i Følge med eller paa Foranledning af
M. Christoffer Heitmann fra Helmstedt, der 1626 blev 
Professor i Sorø. I sin Fortale til en Udgave af
Epictets Sentenser (dat. Sorø 1629) omtaler E., at
han en Tid lang havde holdt offentlige Forelæsninger
for adelige Ynglinger paa Sorø Akademi. Blandt hans
Disciple var Otto Rud (Corntsen), over hvem han
forfattede et Mindeskrift 1630. Samme Aar tiltraadte
han en Udenlandsrejse med Peder Gyldenstjerne, paa
hvilken han besøgte Tyskland, Nederlandene, Frankrig,
England og Italien, ja naaede over Sicilien endog
til Malta. Hans senere Forfattervirksomhed viser, at
han paa sin Rejse har gjort ret omfattende kritiske
Studier af Haandskrifter vedrørende den ældre og
særlig den klassiske Litteratur. Retsvidenskaben
var dog hans Hovedstudium, og efter Hjemkomsten til
Danmark saa han sig i Stand til at udgive sit Skrift
«Catholica Juris» (Hafn. 1634, «en gylden Bog», paa
ny udg. af Fritzius i Greifswald 1656), hvortil var
føjet «Emendationes» til den berømte Jurist Cujacius'
(d. 1590) «Opera posthuma».

I Nov. 1633 opholdt E. sig hos Familien Gyldenstjerne
paa Hald ved Viborg, siden i længere Tid paa Rosenholm
hos den lærde Holger Rosenkrantz, til hvem han
traadte i meget nøje Forhold, ligesom han senere
betegner ham som sin største Velgjører. I Maj 1635
blev E. beskikket til «Tugtemester» for Christian
IV's Søn Grev Valdemar Christian. Almindelig siges,
at han 1635 blev Professor i Sorø; men det er
næppe rigtigt. I ethvert Tilfælde har han kun været
designatus. Derimod opholdt han sig her et Par Aar,
inden han begav sig paa Rejser med sin Discipel. I
1637-39 færdedes han i Nederlandene, Italien og
Frankrig. I det sidstnævnte Land har han rimeligvis
taget den juridiske Doktorgrad. I Paris var han
kommen i nærmere Forbindelse med Corfits Ulfeldt,
hvem han tilegnede sit Skrift «Ad antiqvitates
Etruscas observationes» (Amst. 1639).

I Høsten 1639 er E. formodentlig kommen tilbage
fra sine Rejser, da han 10. Sept. fik Løfte om
et Prælatur eller Kannikedømme, naar et saadant
Præbende blev ledigt. I Nov. s. A. fratraadte han sin
Hovmesterstilling, og ved denne Tid er han vistnok
faktisk tiltraadt som Professor i Retsvidenskab og
Moralfilosofi ved Sorø Akademi, i hvilken Stilling
han forblev i o. 20 Aar. Angaaende hans Lærdom og Flid
kan der næppe rejses Tvivl. Det er en meget lang Række
Skrifter, man har af ham. De vedrøre Retsvidenskaben
(bl. a. «Methodus discendi Juris civilis», Soræ 1647),
Filosofi, særlig Ethik («Ad veram vitam introductio»,
1646-60, et Værk af megen Lærdom, ogsaa indeholdende
kulturhistoriske Notitser; «&#931;&#959;&#966;&#959;&#962; &#945;&#963;&#959;&#966;&#959;&#962; sive de re summa
omniumqve difficillima, nempe de vera philosophia»,
Hamb. 1665), og Filologi, særlig Textudgaver med
kritisk Apparat, hentet fra Haandskrifter. Faa
denne Maade udgav han Skrifter af Boëtius (1642),
Valerius Probus (1647), Seneca (1652) og andre. Faa
en Udgave af Lactants arbejdede han længe; han havde
benyttet 22 Haandskrifter, men fik ikke afsluttet. En
stor Del af E.s Skrifter var dels et Grundlag for,
dels en Frugt af hans Lærervirksomhed. Nogle smaa
theologiske Skrifter vise ham som en varmt troende
Mand. Saaledes hans «Haus-Büchlein, in welchem eine
Erklärung des wahren, seligmachenden Glaubens» (Soer
1644), hvori han driver paa en alvorlig Omvendelse og
polemiserer imod en død Tro. Hans «Sonntags-Fragen»
(Soer 1656) indeholder en alvorlig Opfordring til
Søndagens Helligholdelse. I «Pharisäisches Papstthum»
(Amst. 1638) viser han sig som en Bekæmper af
Papismen.

Ogsaa i dansk Historie forsøgte E. sine Kræfter,
da han udgav «Anonymi scriptoris genealogia
et series regum aliqvot Daniæ ad an. 1218,
cum annotationibus» (Soræ 1646). Men da han
vilde konkurrere med O. Worm i Forklaring af
Guldhornsindskriften, gav det Anledning til en
Del Misstemning mellem disse to ellers hæderlige
Videnskabsmænd (s. Nord. Tidsskr. f. Oldkynd. I,
315 ff.). Sin levende Interesse for Litteraturen
i hele dens Omfang viste E. ved (Amst. 1641 og 46)
at udgive en Katalog over det medicæiske Bibliothek
i Florents ligesom ogsaa ved (1651) at publicere
en klassificeret Bibliografi over den berømte
helmstedtske Professor, Dr. jur. Joh. Caselius'
store og mangesidige Forfattervirksomhed.

Tiden gik saaledes hen for E. med flittigt Arbejde;
men da hans Helbred led under en Svækkelse, som mulig
var foraarsaget ved Overanstrængelse, søgte og fik han
i Juli 1658 Fritagelse for nogle af de til hans Embede
hørende Forretninger. Dog var det ikke den egentlige
Lærervirksomhed, ikke heller Skribentkaldet, som han
ønskede at befries for, da det i den kgl. Bevilling
hedder: «dog skal han efter egen Erbydelse tiltænkt
være publicas lectiones saa og disputationes juridicas
saa vel som medicas at holde og den studerende Ungdom
baade publice saa vel som in privatis collegiis
desto flittigere exercere, saa og hans Skrifter
med for-derligste at forfærdige lade». Svenskekrigen
medførte dog snart efter, at Sorø Akademi saa godt som
opløstes, og det var derfor vistnok ikke ukjært for
E. i Efteraaret 1660 at blive kaldet til Kjøbenhavn
for at indtræde i den nye Administration, der havde 
sit Udspring fra den enevældige Kongemagt. Han
udnævntes nemlig til Medlem af Kancellikollegiet og
snart efter tillige til Assessor i Højesteret. Tillige
beordredes han til at indtræde i en Kommission,
der skulde revidere de danske Love og Forordninger,
om noget i dem stred imod den kgl. Souverænitet,
og derved forberede en Kodifikation af de ældre
Lovbestemmelser. E. maa have tænkt sig det endelige
Resultat af Kommissionens Virksomhed langt snarere
opnaaet, end det i Virkelighed skete, da han og
Dr. Peder Scavenius allerede i Febr. 1661 søgte og
fik kgl. Bevilling paa, «at de alene forbemeldte
Rettergangsform og Lovbog, efter at den af os er
approberet, maa forlægge og trykke lade».

E. blev imidlertid bortkaldt, længe inden det omtalte
Lovarbejde var til Ende. Han døde nemlig i Kjøbenhavn
7. April 1665. Indtil det sidste havde han syslet
med sin mangesidige litterære Virksomhed, og dog fik
han langtfra alt fuldendt, hvad han havde paabegyndt,
som det fremgaar af den lange Liste over hans Opera
affecta, som hans Søn Daniel E. udgav 1664.

E. havde 1640 ægtet Sophie Faber (f. 1623), Datter
af Dr. jur. Daniel F., Enkedronning Sophies Raad
og Kansler, Søster til Dr. Johan F., Professor i
Sorø, og M. Jacob F., Sognepræst ved Frue Kirke i
Kjøbenhavn. Hun overlevede sin Mand i mange Aar og
døde 27. Marts 1694.

Worm, Lex. ov. lærde Mænd. 
Allg. deutsche Biographie VI. 
Vedel Simonsen, De danske Ruder II, 238 f. 
Tistorph, Ligprædikener IV.

H. F. Rørdam.



Ernst, Jacob Frederik Marius, 1820-97, Officer. 
Hans Forældre vare Generalmajor Frederik Christian
E. (f. 1796 d. 1864) og Sophie Bolette f. Wendel
(f. 1801 d. 1877). Selv fødtes han i Kjøbenhavn
28. Juli 1820 og indtraadte meget tidlig i den
militære Stand, i det han i 1830 blev Landkadet
og 5 Aar efter udnævntes til Sekondlieutenant
å la suite ved det holstenske Infanteriregiment
med Anciennitet fra 1. Febr. 1835. Efter at have
forladt Landkadetkorpset traadte han i 1836 i
Sekondlieutenants Nummer ved Kronens Regiment
og var fra 1838-42 Elev ved den kgl. militære
Højskole. I 1842 blev han først Premierlieutenant à
la suite i Infanteriet og 1. Avg. Premierlieutenant
i Ingeniørkorpset. Fra 1842-47 gjorde han Tjeneste
ved Ingeniørtropperne, de 2 første Aar i Kjøbenhavn,
de 3 sidste i Rensborg, men fungerede samtidig ved
Fæstnings- og Bygningstjenesten i de nævnte Byer,
og han 
forblev ved denne sidste Tjeneste i Rensborg indtil
Krigens Udbrud i 1848. Han var imidlertid bleven
Kapitajn af 2. Klasse i 1844 og forfremmedes i
Sommeren 1848 til Kapitajn af 1. Klasse. I 1848-49
gjorde han Tjeneste ved Feltingeniørdetachementet og
deltog i Fægtningen ved Bov 9. April 1848, og han var
i 1849-50 ansat ved Fredericia Fæstning og tog virksom
Del i sammes Forsvar samt i Udfaldene der fra. 1850-51
stod han atter ved Feltingeniørdetachementet og
indlagde sig særlig Fortjeneste ved Frederiksstads
Forsvar i 1850.

Efter Krigen blev han i 1851 først Kommandør for
Ingeniørdetachementet i Slesvig, senere ansattes
han ved Grænseregulerings-Kommissionen og stilledes
endelig til Raadighed for Ingeniørkorpsets Stab
indtil 1855 med en Afbrydelse i 1853-54, hvor han
virkede ved Vejtjenesten i Kongeriget. Fra 1855
var han Kommandør for Ingeniørtropperne, indtil
han i 1858 ansattes som bestyrende Officer for
Anlægget af Kjøbenhavns Søbefæstning, i hvilken
Stilling han forblev indtil 1865; i Krigsaaret
1864 var han tillige højstbefalende for Kjøbenhavns
Søforter. E. havde i 1859 erholdt Majors Karakter,
blev i 1864 virkelig Major og i 1865 Oberstlieutenant
å la suite og Chef for den kgl. militære Højskole. Ved
den nye Hærlovs Ikrafttræden i 1867, i hvilken Lovs
Drøftelse og Vedtagelse han først som Medlem af
Hærlovskommissionen og derefter som Folketingsmand
for Odense Amts 1. Kreds (1866-69) havde taget
virksom Del, udnævntes han til Oberst og overgik til
Officersskolen som sammes Chef. I 1870 fratraadte
han Chefsposten ved Skolen og stilledes til Raadighed
for Ingeniørkorpset, ved hvilket han overtog Ledelsen
af 1. Ingeniørdirektion. 31. Juli 1877 udnævntes han
til General, Generalinspektør for Ingeniørtropperne
og Chef for Ingeniørkorpsets øvrige Afdelinger ved
den tidligere Korpschef, General Dreyers Udnævnelse
til Krigsminister. Dels som Direktionschef,
dels som Korpschef deltog E. med et betydeligt
personligt Arbejde i de omfangsrige Overvejelser
angaaende Danmarks Befæstningsvæsen og var i den
Anledning Medlem af flere Kommissioner, ligesom det
var under hans Ledelse, at Ingeniørkorpset i 1886
paabegyndte Landbefæstningsanlæggene og Anlægget
af tvende Kystbatterier ved Kjøbenhavn og i 1890
Middelgrundsfortets Anlæg. 28. Juli 1890 naaede han
Aldersgrænsen og erholdt da Afsked af Krigstjenesten
med Generallieutenants Karakter, hvorhos
Hs. Maj. Kongen bemyndigede Krigsministeriet til at
tilkjendegive ham allerhøjstsammes allernaadigste
Paaskjønnelse af og Tilfredshed med hans
lange og udmærkede Reneste. Han var i 1867 bleven
Kommandør af Danebrog af 2. Grad, i 1875 Kommandør
af 1. Grad og i 1884 ved Ingeniørkorpsets 200 Aars
Jubilæum Storkors af Danebrog.

E. ægtede 20. Maj 1851 Louise Friederiche Ottilie
Leopoldine v. Abercron (f. 17. Febt. 1828),
Datter af afgaaet Oberst Carl Friederich
v. A. og Caroline Elisabeth Sophie
f. Frieboe. De have 5 Sønner og i Datter.
-- d. 29. April 1897.

V. E. Tychsen.



Ernst, Johan Bartram, 1663-1722, Politimester, 
født i Kjøbenhavn 30. Okt. 1663 og Søn af Kræmmer Johan
Adolf E. og Helene Sophie Mercker. Han blev Student
1681, studerede i Tyskland, Italien, Frankrig,
Holland og England og rejste siden udenlands som
Hovmester for unge Adelsmænd. Derpaa blev han Lærer
for Christian V's Søn Prins Christian og ledsagede
denne paa den Udenlandsrejse, paa hvilken han døde
1695. 1697 blev han Assessor i Hofretten og ernærede
sig som juridisk Konsulent og Forretningsfører. Han
var ogsaa Medarbejder ved Aviserne, indtil han
1701 blev beskikket til en af Censorerne ved
disse; samtidig udarbejdede han Christian V's
«Tageregister», en udførlig kronologisk Udsigt
over de vigtigste Begivenheder under denne Konges
Regering, der udkom anonymt 1701. Samme Aar blev han
beskikket til Politimester Rasch's Medhjælper og til
Kancelliraad, 1703 til Borgmester i Kjøbenhavn, 1704
til Justitsraad; det var ham en Skuffelse, da O. Rømer
1705 blev Rasch's Efterfølger, men allerede 1710 døde
Rømer, og E. blev nu Politimester. 1717 udnævntes han
til Etatsraad og døde 22. Dec. 1722. Han var gift
med Vilhelmine Justine Dotzen fra Preussen. Som
Politimester havde han en Del Modgang. I den første
Tid rasede Pesten, og 1716 fandt man Smædeskrifter
om ham opslaaede paa Børsen og Raadhuset, hvorfor han
udvirkede en kgl. Befaling til at lade disse Skrifter
brænde af Bøddelen paa Nytorv og til at vise E. al
Respekt og Hørlighed. Under den langvarige Krig med
Sverige var det en vanskelig Sag for det lidet talrige
Politi med kun 10 Betjente at holde Orden paa de
militære, og han kunde kun udvirke et Reskript 1717,
hvorved det blev forbudt civile Personers Lakajer at
bære Kaarde. Han blev endog selv udsat for ærerørige
Ord og Anklager af sin forrige Politibetjent Nagel og
kunde ikke hindre en Skandale som Kadetternes Storm
paa Regensen 1719.

Stolpe, Dagspressen i Danm. II, 298 ff. 
Personalhist. Tidsskr. I, 282 ff. 
O. Nielsen, Kjøbenhavn p. Holbergs Tid.

O. Nielsen.



Ernst, Johan Conrad, 1666-1750, Arkitekt,
Broder til foranstaaende. Om hans Ungdom og 
kunstneriske Uddannelse vides intet. Han var
allerede i de sidste Aar af det 17. Aarhundrede
kgl. Bygmester, blev senere Hofretsassessor, i
1709 Kancelliraad, derpaa Justitsraad, endelig 1729
endog Etatsraad, altsaa en meget fornem Mand for den
Tid. Som kgl. Bygmester blev han i 1696 sendt til

Stockholm for til Kjøbenhavn at hjembringe den af
Nicod. Tessin d. y. forfærdigede Model til et nyt og
stort Residensslot, som Christian V havde til Hensigt
at opføre paa det afbrændte Amalienborgs Grund, en
Plan, der aldrig kom til Udførelse. Nogle Aar senere
virkede E. under Generalbygmester Vilhelm Platens
Overledelse ved Opførelsen af Frederiksberg Slot. Ua
Piaten nedlagde sit Embede som Generalbygmester, blev
E. hans Efterfølger (1716) med 1000 Rdl. K. aarlig
Løn. Et Par Aar før havde han været virksom paa
Kjøbenhavns Slot, opført Kongens Boldhus (ved Kanalen
ud for Boldhusgaden) o. a. m. Fra 1718-21 omdannede
han Operahuset til et Landkadetakademi og havde en
kort Tid Overledelsen ved Fredensborg Slots Opførelse
i sin Haand. I 1719 opførte han Kancellibygningen paa
Slotsholmen, og i 1731 og de følgende Aar ledede han
de vidtløftige Arbejder paa Hørsholm Slot. Endnu i
1734 var han Generalbygmester, men i 1735 afskediget.

E. var 23. April 1703 bleven viet til Magdalene
Foss (f. 1676 d. 1718). Efter sin første Hustrus Død
ægtede han 6. Juli 1719 Margrethe Elisabeth Weinmann,
Enke efter Borgmester Anders Jacobsen Lindberg; hun
overlevede ham. E. var en anset og velhavende Mand,
ejede Godset Avnsøgaard ved Kalundborg og førte et
herskabeligt Hus i sin Ejendom i Stormgade. Han døde
i 1750 og blev 8. Okt. s. A. gravsat i Viskinde Kirkes
Kapel ved Kalundborg.

Meier, Fredensborg, passim. 
Tidsskr. f. Kunstindustri 1886, S. 57 ff. 
Hofman, Fundationer VIII, 225.

F. J. Meier.



Errebo, Peder Mikkelsen, d. 1632, s. Arbo (I, 307).



Erslev, Edvard, 1824-92, geografisk Forfatter, 
Søn af Skolelærer og Organist Poul E. paa Jægersborg og Anna
f. Wesberg. E. er født 13. Dec. 1824, blev Student
1844, tog 1850 Magisterkonferensen i Naturhistorie
og blev s. A. Adjunkt i Roskilde. 1856 forflyttedes
han til Aarhus, hvor han 1869 blev Overlærer,
men s. A. tog han Orlov paa 2 Aar for at sysle
med litterære Arbejder; 1871 Afsked med Titel af
Professor. 1852 udgav E. «Den danske Stats 
Geografi», en Lærebog, hvis System er det samme,
som han senere har fulgt i sine geografiske
Lærebøger. 1855-57 udgav han «Den danske Stat»,
en geografisk Skildring for Folket med mange
Illustrationer. 1865 begyndte han Udgivelsen af en
Række geografiske Lærebøger, som ere oplagte mange
Gange og oversatte paa flere Sprog. 1876 fattede
E. Planen til og var Medstifter af det kgl. danske
geografiske Selskab og var derefter i 10 Aar
Selskabets Sekretær og Redaktør af dets Tidsskrift,
i hvilket han har skrevet mange Afhandlinger. 1886
udgav han «Jylland, Studier og Skildringer til
Danmarks Geografi» med mange nye Oplysninger. E. har
deltaget i flere videnskabelige Kongresser og er
Medlem af forskjellige udenlandske videnskabelige
Selskaber. 4. Juni 1853 ægtede han Else Katrine Hertz
(f. 1. Juli 1827), Datter af Konsistorialraad Hans
Peter Boye H. og Inger Bolette f. Borch. Hun døde
2. April 1885. -- Selv døde han 1. Jan. 1892.

Erslew, Forf. Lex.

S. B. Thrige.



Erslev, Emil, 1817-82, musikalsk Forfatter og Musikhandler, 
født i Jægersborg 26. Maj 1817,
Broder til Ovenstaaende. Faderen, der allerede
1799 omtales i Biskop Balles Visitatsbog som en
dygtig Pædagog, havde tillige stor Kjærlighed til
Musik, og begge disse Egenskaber gik i Arv til
Sønnen Emil, som, efter at han 1836 var bleven
Student fra Frederiksborg lærde Skole, bosatte sig
i Kjøbenhavn som Musiklærer. Her tog han ivrig Del i
det musikalske Liv og var 1839 tillige med Botanikeren
Salomon Drejer og Lægen Rud. Fr. Pedersen Stifter af
Studentersangforeningen. Hans organisatoriske Talent
og Arbejdsdygtighed bevirkede, at han i 1846 blev
optaget som Kompagnon i den af J. O. E. Horneman
og C. W. de Meza 1844 oprettede Musikhandel,
hvoraf samtidig de Meza traadte ud. 1859 udkjøbte
han sin Kompagnon Horneman og fortsatte herefter
Firmaet Horneman & Erslev alene, indtil han 1869
paa Grund af en tiltagende Øjensvaghed afhændede
det til S. A. E. Hagen. I Musikforeningen,
af hvis Administration han 1849 blev Medlem,
blev han ligeledes paa Grund af sin minutiøse
Flid og Akkuratesse lidt efter lidt selvskreven
Forretningsfører og var i en lang Aarrække lige til
sin Død, 26. Maj 1882, Sjælen i dens økonomiske Liv,
hvortil maaske ogsaa hans Forhold til N. W. Gade
bidrog (Gades 2. Hustru er en Stifdatter af E.).

Foruden nogle Samlinger af Sange til Skolebrug har
han udgivet en Pianoskole, hvis 1. Udgave udkom 1847,
og som senere 
gjennem en Mængde Oplag har opnaaet en
efter Forholdene her hjemme overordentlig stor
Udbredelse. Af det bekjendte Maanedsskrift «Musikalsk
Musæum», hvori de mere populære musikalske Rørelser i
Aarenes Løb ligesom have afspejlet sig, var han fra
1846 sammen med Horneman Redaktør og fra 1859-69
Eneudgiver. I «Nordisk Konversationslexikon»
2. Udg. ere de musikalske Artikler affattede
af ham. 1850 ægtede han Enken efter Kapitajn og
Regimentskvartermester Stæger, Maria Juliana Frederica
f. Brieghel, der overlever ham.

Erslew, Forf. Lex.
A. Sørensen, Studenter-Sangforeningen 1839-89.
Musikforen. Festskr. II.

S. A. E. Hagen.



Erslev, Kristian Sofus August, f. 1852, Historiker.
Kr. E. er født i Kjøbenhavn 28. Dec. 1852
og Søn af Forlagsboghandler Jacob E. (en Broder til
ovfr. nævnte Edv. og Emil E.) og Jacobine Marie
Barner, f. Castenskjold. Allerede i Skoletiden
var hans Interesse for Historien vakt, særlig
gjennem en Møntsamling, og han havde, da han
1870 dimitteredes til Universitetet, allerede
saa betydelig numismatisk Kundskab, at det blev
ham betroet at udarbejde en Fortegnelse over den
af C. J. Thomsen til Staten skjænkede Samling af
Middelaldersmønter (den udkom paa Fransk 1873-76). I
det hele var E. tidlig udviklet og tidlig produktiv,
og efter de første mønthistoriske Afhandlinger fulgte
snart Undersøgelser over almindelige Spørgsmaal af
Historien. 1876 tog han Magisterkonferens i Historie
og rejste i Efteraaret 1878 til Udlandet; han fulgte
den historiske Undervisning ved Universitetet i
Berlin, tilbragte et halvt Aar i Italien og vendte
over Paris hjem i Avg. 1879. 8. Nov. s. A. forsvarede
han for den filosofiske Doktorgrad Afhandlingen
«Konge og Lensmand i det 16. Aarhundrede, Studier
over Statsomvæltningen i 1536 og dens Følger
for Kongemagt og Adelsvælde». Dette Arbejde, som
er grundlæggende for Opfattelsen af Kongemagtens
Stilling i Reformationsaarhundredet, var bygget paa
et med stor Omhu tilvejebragt Materiale, som han
samtidig offentliggjorde: «Danmarks Len og Lensmænd
1513-1596» (senere fortsat med «Danmark-Norges Len
og Lensmænd 1596-1660», 1885). I «Dronning Margrethe
og Kalmarunionens Grundlæggelse» (1882) hævdede E. en
ny Opfattelse af Dronningens politiske Tanker og den
stiftede Unions Karakter. Ved fint sigtende Kritik
og strængt gjennemførte Hovedtanker bragtes ved
disse Arbejder Kundskaben om de behandlede Tidsrum
betydelige Trin frem. I flere Afhandlinger har 
E. fortsat sin indtrængende Kritik af Middelalderens
Historie («Danmarks Folkemængde i Valdemar Sejers
Tid», «Erik Plovpennings Strid med Abel»). 1. Marts
1883 blev E. udnævnt til Professor i Historie ved
Universitetet.

Medens af danske Historikere Paludan-Muller stærkest
har paavirket E. (i Afhandlingen «Unionsbrevet
fra Kalmarmødet 1397», 1889, brød han sejerrig en
Lanse for hans Ære), har han i øvrigt især fulgt den
nyere tyske Kildeforsknings Veje. Under Følelsen af,
hvad denne har udrettet for Udgivelsen af Kilder
og Kundskaben om deres Værd og Afstamning, har han
ønsket et lignende Arbejde gjort i Danmark og ihærdig
arbejdet derfor. I mange Aar var E. Medarbejder
af «Regesta diplomatica historiæ Danicæ», 1877
var han Medstifter af Selskabet for Udgivelse
af Kilder til dansk Historie, for hvilket han
udgav «Frederik I's danske Registranter» (1879),
«Danske Kancelliregistranter 1535-50) (1881-82),
begge i Forening med W. Mollerup, og end videre
«Aktstykker og Oplysninger til Rigsraadets og
Stændermødernes Historie i Christian IV's Tid»
(3 Bind, 1883-90). Ved Øvelser over Skriftlæsning
paa Universitetet og kildekritiske Øvelser har han
tillige virket for Uddannelsen af yngre Kræfter til
denne Art Gjerning. -- E. blev 1886 Medlem af Danske
Selskab, 1888 af Videnskabernes Selskab. 2. Juni
1880 ægtede han sin Kusine Lovise Augusta Erslev,
Datter af Lærer Caspar E.

Universitetsprogram ved Reformationsfesten 1880.

Johannes C. H. R. Steenstrup.



Erslew, Thomas Hansen, 1803-70, Litterær-
og Personalhistoriker, var født 10. Nov. 1803 i
Randers som eneste Søn af Kjøbmand Niels Christensen
E. og Christiane Charlotte f. Boje, der begge døde,
inden E. var voxen. 1821 dimitteredes han fra Aalborg
Skole, tog 1822 anden Examen og kastede sig derefter
med Iver over litterære Sysler; alt i sin Skoletid
havde han anonymt udgivet forskjellige Smaating,
nu blev han en flittig Medarbejder af «Den cimbriske
Mercur» i Aalborg, til hvilken han leverede Bidrag
af saare forskjellig Art, originale Fortællinger,
historiske Skildringer, Blandinger osv.; men hvad
der især fyldte hans Interesse var Arbejdet paa en
Fortsættelse af det da nylig udkomne Nyerups og Krafts
Litteraturlexikon. Dog snart sagde han Hovedstaden
Farvel og dermed ogsaa dette Arbejde; 4. Okt. 1824
holdt han Bryllup med Sara Gylding (f. i Horsens
7. Jan. 1797), Datter af Kjøbmand Niels Ole G. og
Ellen Kirstine f. Hein, og flyttede til Favrgaard, 

en mindre Landejendom i Odder, som han havde kjøbt
for Arven efter sine Forældre. Her henlevede
E. nogle Aar, der vare lidet glædelige; han
var aldeles ikke Landmand og havde ikke engang
Interesse for Landvæsenet; derimod var han en god
Selskabsbroder. Følgen blev, at hans økonomiske
Omstændigheder bleve uslere for hvert Aar,
der gik, og de bleve ikke bedre, da han med Tab
solgte Favrgaard og kjøbte Kejlstrupgaard (Vedslet
Sogn). 1836 afhændede han efter sin Hustrus Raad
denne og flyttede tilbage til Kjøbenhavn. Her fik
den nu fattige Mand snart noget Arbejde, i det han
leverede Bidrag til Østs «Materialier» og andre
Skrifter; men først 1840 lykkedes det ham at faa
sikret Udgivelsen af det Arbejde, der skulde blive
hans Livs Opgave. Forlagsforeningen, hvis Formand var
Boghandler Deichmann, ønskede nemlig en Fortsættelse
af Nyerups Lexikon, og dette Arbejdes Udførelse
blev overdraget E., efter at han havde leveret
nogle Prøveartikler. Et noget nærgaaende Tilsyn med
Arbejdet slap han efterhaanden for, og Honoraret,
der ydedes ham, fik snart en Forbedring ved Tilskud
af Statskassen. 1841 udkom da 1. Hæfte af «Almindeligt
Forfatterlexikon for Kongeriget Danmark med tilhørende
Bilande fra 1814 til 1840», der 1853 forelaa færdigt
i 3 Bind og allerede næste Aar fortsattes med 1. Hæfte
af et «Supplement» til Lexikonnet, der sluttedes 1868
med 3. Bind og omfatter alle Forfattere indtil 1853,
medens Artiklerne for hver enkelts Vedkommende er
ført ned til Tidspunktet for Hæfternes Fremkomst. I
disse 6 Bind har E. nedlagt Resultatet af et
kolossalt Arbejde, til hvis Fuldførelse han havde
de nødvendige Betingelser: utrættelig Flid og en
sjælden Hukommelse. Hans Værk har den Egenskab, som
ved slige Værker er den vigtigste: Paalidelighed,
og der er i det med mageløs Nøjagtighed samlet
en saadan Mængde af Data, saa vel litterære som
personalhistoriske og genealogiske, at man vanskelig
skal raadspørge det forgjæves om Æmner, der falde
inden for dets Plan. E.s Forfatterlexikon er bleven
en uundværlig Haandbog for mangfoldige.

I 1847 fik E. Arbejde i det historisk-genealogiske Arkiv
og blev s. A. Kopist i danske Kancellis Arkiv, senere
selvstændig Bestyrer af Kultusministeriets Arkiv,
hvilken Stilling forbeholdtes ham under de senere
i Arkivforholdene indtraadte Forandringer; 1857
fik han Titel af virkelig Kancelliraad som Trøst
for, at en anden blev ham foretrukken som Chef for
Justitsministeriets Arkiv; denne Titel var ham dog
misundt af adskillige. E. døde 17. Marts 1870.

1864 havde han mistet sin Hustru, der var
en trofast Støtte for den upraktiske, beskedne
og tilbageholdne Mand.

Illustr. Tid. XI, Nr. 552.
Erslew, Forf. Lex.

G. L. Wad.



Erylæus, Niels Jørgensen, s. Ærylæus.



Esbensen, Frederik August, 1802-72, Amtmand, en Søn
af Kjøbmand Andreas E. og Karen Heyde f. Nandrup,
fødtes i Kjøbenhavn 10. Juni 1802, blev 1821 Student
fra Metropolitanskolen, 1826 juridisk Kandidat,
s. A. Volontær og 1828 Kopist i sjællandsk-fynske
Landvæsenskontor, udnævntes 1833 til Fuldmægtig
i fynsk-laalandske Renteskriverkontor, overgik
1836 i samme Egenskab til Vejkontoret, blev 1841
Chef for Expeditionskontoret for Skattesager, var
i Aarene 1846-48 gjentagne Gange konstitueret som
Kommitteret i Rentekammeret, blev 1847 Justitsraad
og ved Indenrigsministeriets Oprettelse i Slutningen
af 1848 Chef for dettes 2. Departement, men opgav
allerede i Foraaret 1850 dette Embede for at blive
Amtmand over Hjørring Amt, i hvilken Stilling han
forblev, indtil han i 1867 paa Grund af nedbrudt
Helbred søgte og fik sin Afsked. S. A. udnævntes
han til Konferensraad og døde 30. Jan. 1872 i
Aalborg. Han var gift med Anne Kirstine f. Esbensen
(f. 11. Avg. 1806 i Vadsø i Norge), en Datter af
Arent Nicolai E. og Anne Margrethe f. Galberg.

G. Kringelbach.



Esbern, --1141--, Biskop i Slesvig. Da Biskop Aage af
Slesvig (I, 7) 1141 droges ind i Kong Oluf Haraldsens
Fald og som en Kjætter blev fordreven fra sit Sæde,
efterfulgtes han af E. (han kaldes ogsaa med den
ældre Navneform Osbern, d. e. Aasbern). Han kom 1161 i
Strid med en nylig ansat kongelig Ombudsmand, Niels
Razzessen, der lod hans prægtige Borg (Gammel)
Gottorp nedtage og bortføre. Voldstedet ses
endnu i en udtørret Sø en halv Mils Vej nord for
Slesvig; det har været en stærkt befæstet Plads,
omgiven af Skove. Huset var af Tømmer, vistnok
med kunstnerisk Udstyrelse, og kunde saaledes
bortføres som Bytte. Biskoppens Folk overfaldt
imidlertid Vogntoget og dræbte Ombudsmanden. E. gik
herefter i Landflygtighed og opholdt sig senere
i Sachsen, hvor han døde af Sygdom. Aage vendte
ved denne Lejlighed tilbage til sit Bispedømme.

A. D. Jørgensen.



Esbern Snare, o.1127-1204, ældste Søn af Asser Rig,
Skjalm Hvides Søn. Ligesom Broderen Absalon (I, 70)
sluttede han sig tidlig til deres Fosterbroder Kong
Valdemar og synes alt i 
Tronstridighederne ved sin ungdommelige Dristighed og
Raadsnarhed at have erhvervet det hædrende Tilnavn
«Snare». Efter Overfaldet i Roskilde (1157) førte
han i et forrygende Vejr Valdemar over til Jylland
og udmærkede sig i de følgende Kampe, som skaffede
denne Enekongedømmet i Danmark. Faa Vendertogene
omtales E. S. jævnlig som den uforfærdede og
utrættelige Stridsmand, der af og til sætter
sit Liv i Vove selv for en ringe Ting, men altid
lykkelig slipper fra Faren. Han hørte dog tillige
til Kongens mest fortrolige Venner og Raadgivere,
og hans Raad kunde her være lige saa forsigtige, som
han selv var forvoven; saaledes, da han paa Rejsen
til det kejserlige Hof (1162) fraraadede at drage
videre uden Lejdebrev, et Raad, som end ikke Absalon
vovede at fremsætte, og som Kongen tilbageviste med
Haan. Blandt hans Krigsbedrifter dvæler Saxe især ved
Toget til Kurland (1170), paa hvilket han for at redde
Kongesønnen Christoffer udviste et beundringsværdigt
Mod og en næsten utrolig Haardførhed over for Saar og
legemlige Lidelser, og det ofte omtalte Sammenstød med
en vendisk Flaade i Sejerøbugten kort Tid efter. I en
stjærneklar Nat søgte E. at slippe forbi en fjendtlig
Flaade paa 40 Skibe; men den opgaaende Haane røbede
ham, og han saa sig snart omringet af den store
Overmagt. Han vilde dog ikke give tabt, og efter et
heltemodigt Forsvar af det ene Skib mod de mange endte
Kampen med, at E. lod en Mand gaa til Tops og slaa
Ild, hvad Venderne ansaa for et aftalt Tegn til en
Hjælpeflaade, hvorefter de trak sig tilbage og lode
ham slippe ind til Kalundborg. Her havde E. anlagt
en fast Borg med Stentaarne til Byens og Omegnens
Beskyttelse, ligesom han her opførte den skjønne,
endnu bevarede Kirke med 5 Taarne som Sognekirke for
den opblomstrende Kjøbstad.

Ikke blot i Kampen mod Venderne, men ogsaa i andre
Livsforhold stod E. trofast ved sin geniale Broders
Side. Saaledes nævnes han blandt de Stormænd, som toge
sig af Forsvaret af de ærkebiskoppelige Ejendomme
i Skaane. I Omsorgen for Sorø Kloster nævnes de
2 Brødre jævnsides; Gavebogen kalder dem for dets
Grundlæggere: «de 2 mægtige Mænd, berømte over hele
Riget og fremfor alle Danmarks Slægter». E. gav store
Sjælegaver efter sine Hustruers Død og testamenterede
Klosteret sin halve Boslod, den største Gave, nogen
maatte bortgive efter sin Død. Ligeledes roses han
for, at han uden Indsigelse fandt sig i, at Broderen
bortgav saa godt som alt sit Jordegods til Kirker
og Klostre. Et andet Vidnesbyrd om hans paa én Gang
kirkelige og ridderlige Sindelag
er opbevaret i den Tale, han holdt paa Danehoffet
i Odense i Julen 1187, da der opfordredes til et
Korstog for at gjenvinde det af Tyrkerne erobrede
Jerusalem. Han skildrede heri vore nordiske Forfædres
Bedrifter over hele den bekjendte Verden og opfordrede
Ungdommen til at vise sig dem værdige ved nu at
tage Korset. E. var 3 Gange gift; hans 1. Hustru hed
Holmfred, den 2. Ingeborg; den 3., en Datter af den
svenske Hertug Gutorm, hed Helene. Hun overlevede
ham og havde senere en Søn med Kong Valdemar Sejer
(Hertug Knud). Han efterlod 3 Sønner og 2 Døtre,
af hvilke «Fru Ingeborg af Kalundborg» især er
bekjendt. E. S. overlevede sin Broder Absalon, som
efterlod ham kjærlige Mindegaver; han døde 1204 og er
jordfæstet i Sorø. «Han haver boet paa Sæbygaard»,
siger Huitfeldt, «og tales underlig Snak om hannem,
at den onde Aand skal have taget hannem bort; men
han faldt ned ad en Trappe paa Sæbygaard og paa en
Møllesten, som laa der under (for Enden af) Trappen,
slog sin Hals sønder.»

A. D. Jørgensen.



Escholt, Mikkel Pedersen, --1666, Præst, var af
Fødsel en Skaaning, maaske fra Espholt i Gers
Herred. 1626 blev han Student fra Malmø Skole. Siden
kom han til Norge, hvor han 1644 udarbejdede en
«Husholdningskalender», der vel ikke blev trykt, men
dog mange Aar efter kom til Nytte, da C. Hammer 1772
udgav sin «Norsk Husholdningskal ender». 1646 kaldtes
E. af Statholder Hannibal Sehested til Slotspræst paa
Akershus og Sognepræst til Akers Menighed i Biskop
Henning Stockfleths Sted. I Anledning af Kong Frederik
III's Hylding i Christiania 24. Avg. 1648 udgav han
under Titel «Stephanologia Danica» en Række Vers om
samtlige danske Konger fra Dan til Frederik III. Hans
Hovedværk er dog «Geologia Norvegica, d. e. en kort
Undervisning om det vidtbegrebne Jordskjælv, som
her udi Norge skete 24. April 1657, samt fysisk,
historisk og theologisk Fundament og grundelig
Beretning om Jordskjælvs Aarsager og Betydninger»
(Chra. 1657). Skjønt dette Værk nogle Aar efter blev
oversat paa Engelsk og vistnok altsaa i sin Tid har
vundet Bifald, tilfredsstiller det dog ikke mere;
enkelte brugbare Notitser vil man dog altid kunne
finde deri. -- 1660 forflyttedes E. til Vaaler i Mosse
Fogderi, hvor han døde 1666 efter i det sidste Aar
at have haft sin Søn Peder Mikkelsen, der blev hans
Efterfølger, til Kapellan.

Budstikken, III (Chra. 1821), S. 400 ff.
N. M. Petersen, Den dsk. Lit. Hist. III, 218.

H. F. Rørdam.



Eschricht, Daniel Frederik, 1798-1863, Fysiolog
og Zootom, født 18. Marts 1798 i Kjøbenhavn,
den næstældste af 12 Søskende, var Søn af
Varemægler Johan Gottfried E. (f. i Oderberg i Mark
Brandenburg, d. 1819) og Maren f. Kjellerup (d. 1851).
Opdraget i temmelig smaa Kaar blev han 1817 Student
fra Metropolitanskolen og studerede en kort Tid
Jura og derefter Theologi, men da han ikke følte
sig tiltrukket af disse Fag, bestemte han sig for
Medicinen. Allerede som Student samlede han ivrig
naturhistoriske Gjenstande, og hans Rejselyst
bragte ham til med ringe Midler at gjøre en Tur
til Nordtyskland. Blandt Universitetslærerne
fandt han især efter sin Faders Død en faderlig
Ven og Støtte i Professor F. G. Howitz, der en
Tid tog ham til Medhjælper som Læge ved Tugthuset.
1822 underkastede han sig først den kirurgiske
og derefter den medicinske Examen, og endnu samme
Aar udnævntes han til Landfysikus paa Bornholm med
Bolig i Nexø. Her vandt han ved sin Personlighed
og ved heldige Kure hurtig Befolkningens Tillid,
men følte sig dog mindre tiltalt af den praktiske
Lægevirksomhed, tilmed paa et saa afsides Sted; han
vedblev at forøge sine Samlinger, og da et til
St. Petersborg bestemt Skib, som medførte udmærkede
franske og engelske naturvidenskabelige Værker,
strandede ved Kysten, erhvervede han disse
for Spotpris og lagde derved ikke blot Grunden til
sit senere saa udmærkede Bibliothek, men med
sit merkantile Talent kom han ved Salg af Dubletter
desuden i Besiddelse af en Kapital, der satte ham
i Stand til (1824) at foretage en Udenlandsrejse.
Paa denne opholdt han sig 8-9 Maaneder i
Paris, hvor han især studerede experimental
Fysiologi hos Magendie, i hvis Vivisektioner
han deltog. Han besøgte desuden London, hvor han
blev end mere begejstret for Fysiologien ved at
lære det Hunterske Musæum at kjende, og kom
efter et Aars Fraværelse tilbage til Kjøbenhavn.
Da hans Rejsetilladelse endnu ikke var
udløben, benyttede han Tiden til (1825) at
disputere for den medicinske Doktorgrad over et
Æmne, hvortil han havde samlet Stof paa sin Rejse.
Han søgte nu Afsked fra sit Embede paa
Bornholm og tiltraadte med Understøttelse
af det Cappelske Rejsestipendium (1826) en
længere Rejse til Udlandet paa 3 Aar.
Paa denne studerede han fornemmelig sammenlignende
Anatomi, i Heidelberg hos Tiedemann og Leuckart,
i Paris hos Cuvier og i Halle hos Meckel.
Desuden opholdt han sig en Tid ved Middelhavets Kyst,
hvor han indsamlede Sødyr, og besøgte paa
Hjemvejen England. Han kom tilbage til Kjøbenhavn
i Nov. 1828 og ansattes et halvt 
Aar efter som Lektor (det følgende Aar blev han
Professor) i Fysiologi ved Universitetet, hvilket Fag
før ham var blevet foredraget af Herholdt. Samtidig
blev han Underaccouchør ved Fødselsstiftelsen, hvor
han efter J. S. Saxtorphs Død 1840 et Aars Tid ledede
de praktiske Forretninger. 1831 blev han Medlem af
Sundhedskollegiet. 1853 fik han Titel af Etatsraad.

Ved paa sine Rejser at blive bekjendt med Udlandets
Musæer, navnlig det Hunterske, der var anlagt fra et
rent fysiologisk Standpunkt, opstod det Ønske hos
ham at faa oprettet et lignende her hjemme. Da han
imidlertid ikke kunde raade over store Pengemidler,
søgte han at indlede Bytteforbindelser for derved
at forøge de Indsamlinger, han allerede havde
gjort. Han fæstede da sin Opmærksomhed paa de
højnordiske Dyr, fornemmelig Hvalerne, som kun vare
svagt repræsenterede i Udlandets Musæer, og blandt
de Mænd, der vare ham behjælpelige med at skaffe
disse til Veje, maa især nævnes Kapitajn Holbøll,
med hvem han allerede havde korresponderet under
sit Ophold paa Bornholm, og som i en lang Aarrække
forsynede ham med værdifulde zoologiske Sager fra
Grønland. Hans private Samling, der tillige tjente
ham til Grundlag ved Forelæsningerne, voxede herved
saa stærkt, at han havde Vanskelighed ved at faa Plads
til den i sin Bolig. Men 1833 stiftede han i Forening
med Schouw og Collin den naturhistoriske Forening,
og han stillede da sin Skeletsamling til Foreningens
Raadighed, i hvis Lokale den blev opstillet. 1841
kjøbte Universitetet hele E.s Samling for 6000 Rdl.,
og herved grundedes det fysiologisk-zootomiske Musæum,
som for største Delen anbragtes i Kjælderen under
Universitetets Festsal og i den følgende Tid forøgedes
betydelig. Efter E.s Død, da Fysiologien havde taget
en anden Retning, opløstes denne Samling, og den
største Del deraf blev indlemmet i Universitetets
zoologiske Musæum, hvis udmærkede Samling af Hvaler
saaledes væsentlig skylder E. sin Tilblivelse.

I 34 Aar virkede E. som Lærer i Fysiologi ved det
lægevidenskabelige Fakultet, selvfølgelig i den Tids
Aand, med særligt Henblik paa den sammenlignende
Anatomi, som det fra 1841 endog udtrykkelig var
ham paalagt at foredrage. Af hans for de studerende
holdte Forelæsninger, som dog i det hele taget stode
tilbage for hans populære Forelæsninger, vare i en
senere Periode de Foredrag i høj Grad tiltrækkende,
som han for en mindre Tilhørerkreds gjentagne Gange
holdt i sit Hjem over Fysiologiens, Anatomiens og
Zoologiens Historie med Benyttelse af sit i denne
Retning særdeles
righoldige Bibliothek. Han havde saa vel i Tale som
i Skrift en stærkt populariserende Tendens og besad
et ualmindeligt Talent for populær Fremstilling,
i det han med Begejstring for sit Æmne i høj Grad
forstod at fængsle Tilhørernes Opmærksomhed og vække
deres Interesse for Biologien. I den naturhistoriske
Forening var han i de første 10 Aar af dens Bestaaen
den, der holdt de fleste populære Foredrag, og
senere holdt han flere Gange paa Universitetet under
stærk Tilstrømning af Tilhørere Rækker af populære
Forelæsninger, som han ogsaa udgav i Trykken,
saaledes 1850 «12 Foredrag over udvalgte Æmner af
Læren om Livet» og 1855-58 «Folkelige Foredrag». Hans
Ry som Foredragsholder naaede ogsaa til Hoffet,
hvor han i Frederik VII's Tid endog en Gang blev
tilsagt for at holde Foredrag; og 1853 gjorde han
en Rejse til Hamborg og Berlin for at holde populære
Forelæsninger.

E.s videnskabelige Forfattervirksomhed var meget
omfattende. Foruden en «Haandbog i Fysiologien» til
Brug for de studerende, hvoraf 1. Udgave udkom 1834-41
(2 Bind), har han skrevet et meget betydeligt Antal
Afhandlinger, fornemmelig af zootomisk og fysiologisk
Indhold. Hans vigtigste Arbejder, der have skaffet
ham et højt anset Navn i den videnskabelige Verden,
angaa Indvoldsormene og Hvalerne.

Et af Videnskabernes Akademi i Berlin udsat
Prisspørgsmaal gav ham Anledning til at benytte et
i hans Praxis forekommet Tilfælde til at gjøre en
anatomisk Undersøgelse af den brede Bændelorm, og hans
klassiske Afhandling herom, «Anatomisch-physiologische
Untersuchungen über die Bothryocephalen», blev
1840 optagen i Leopoldiner Akademiets Skrifter, af
hvilket han imidlertid var bleven Medlem. Senere,
da Schleisner havde henledet Opmærksomheden paa den
saakaldte Hydatidesygdom paa Island, kom han igjen
tilbage til Studiet af Indvoldsormene (1853-55) og
paaviste, at den nævnte Sygdom hidrørte fra Blæreorme,
og det havde saa meget desto større Interesse, som det
netop var paa den Tid, at Blærebændelormenes Udvikling
blev opdaget, og E. alt længe havde bekæmpet Læren
om Selvdannelse.

Til Undersøgelser over Hvalerne skaffede hans Iver for
at forøge sin og senere Universitetets Samling ham et
rigt Materiale. Hans Afhandlinger om Hvalerne strække
sig fra 1839 indtil hans Død, da han endnu efterlod
sig Tavler til et paabegyndt Arbejde, hvilke senere
bleve udgivne af den yngre Reinhardt, med hvem han
i de sidste Aar havde arbejdet sammen. De fleste af
dem ere
trykte i Videnskabernes Selskabs Skrifter, af hvilket
han var ble ven Medlem 1837, og de vigtigste udgav
han desuden samlede paa Tysk 1849. Han fremmede ved
disse Arbejder i høj Grad Studiet af Hvalerne og
udvidede i mange Retninger Kundskaben om dem.

Det var imidlertid ikke blot det fysiske Livs
Fænomener, der beskæftigede E., men ogsaa Studiet af
det sjælelige Livs Udvikling, hvorom adskillige mer
eller mindre populære Afhandlinger afgive Vidnesbyrd
(om døvstumme, om Idioters Opdragelse, om Kaspar
Hauser, om hvorledes Børn lære at tale). Han
forbandt overhovedet med skarp Iagttagelsesevne
mangesidige Interesser, Sans for Musik og Kunst,
livlig Fantasi og besad Lethed til at indlade
sig med Folk af alle Samfundsklasser. Men paa
den anden Side var han ikke ganske let at omgaas,
og i de underholdende Skildringer, han har givet
fra sit Ungdomsliv, fortæller han med den ham egne
Aabenhjærtighed, hvorledes han ved sin Selvraadighed
paa Bjærgvandringer oftere kom i Livsfare. Ved sine
Musæums-arbejder, sine Skrifter og sine Rejser kom han
i Berøring og personligt Bekjendtskab med mange af
Samtidens fremragende Videnskabsmænd, blandt hvilke
især maa nævnes den berømte Fysiolog Johannes Müller
i Berlin, til hvem han fra sine yngre Dage stod i
nøje Venskabsforhold.

1831 ægtede han Marianne Lucie Charlotte Petit (f. i
Altona 1811, d. 1879, Datter af Juvelér Alexander
Joseph Ferdinand P.), en særdeles begavet og dannet
Kvinde, som delte hans Interesser og oftere ledsagede
ham paa hans Rejser. Deres Ægteskab var barnløst. Uden
at blive hjemsøgt af Alderdommens Affældighed og uden
foregaaende Sygdom døde E. pludselig paa en Spaseretur
22. Febr. 1863.

Erslew, Forf. Lex.
Illustr. Tid. 1863, S. 183.
Hosp. Tid. VII, 1.
Bibl. f. Læger 5. R. VI, 228 ff.

H. Krabbe.



Esger, --1273, Biskop i Ribe. E. var en af de yngste
Kanniker i Ribe, da han i 1246 blev Bisp her, maaske
ved Erik Plovpennings Gunst. Han stod i alt Fald hele
sit Liv igjennem som en trofast Tilhænger af denne
Konge og hans Efterfølgere paa Tronen, støttende dem
baade imod de sønderjyske Hertuger og mod selve den
danske Kirkes Overhoved, Ærkebispen. I 1247 faldt E. i
Hertug Abels Hænder, da denne indtog Ribe. Biskoppen
tiltraadte vel Vejlekonstitutionen 1256, men da Kong
Christoffer lod Jacob Erlandsen fængsle, nægtede han
at gjennemføre Interdiktet i 
sit Stift og tillod siden, at Christoffer maatte
begraves i Ribe Domkirke; han appellerede fra
Ærkebispen til Paven, og mod den Bandstraale,
Jacob Erlandsen rettede imod E., protesterede hans
Kapitel. E. døde 14. Febr. 1273 og blev begravet i
Løgum Kloster, som han i sin Levetid havde vist stor
Gunst.

Kinch, Ribe I, 58 f. 68 ff. 86 f.

Kr. Erslev.



Eskesen, Morten, f. 1826, Folkelærer. 
Han er født 5. Jan. 1826 i Ulbæk, Lyne Sogn, i Vestjylland, blev
14 Aar gammel Vinterlærer, medens han i Begyndelsen
var Hyrdedreng om Sommeren. 1848 dimitteredes han af
L. C. Müller fra Snedsted Seminarium, var i nogle
Aar Hjælpelærer i sin Fødeegn og blev 1851 Lærer
i Bevtoft Sogn i Sønderjylland, hvor han sluttede
Bekjendtskab med Hans Kryger, hos hvem han nogle Aar
efter en Tid var Huslærer. 1853-54 var han Bestyrer
af den højere Bondeskole i Ut, som han forlod paa
Grund af sin Uvilje mod Examensfordringer. 1856-58 var
han Lærer ved Grundtvigs Højskole, men paa sin rette
Plads kom han 1858 som Friskolelærer i Rudme i Fyn,
hvorfra han 1864 flyttede til Odense, hvor han virkede
i 20 Aar. E. blev tidlig paavirket af Grundtvig, hvis
Undervisningstheorier han førte ud i Livet; K. Kold
udtalte om ham, at han var den bedste Børnelærer,
han kjendte. E. har udgivet en meget brugt Sangbog
og flere andre Samlinger samt Biografier; en Tid var
han Redaktør af Tidsskriftet «Fylla», har skrevet
en Mængde Digte og komponeret flere Melodier («80
Melodier», 1890). Mest er han kjendt ved de Møder,
han har holdt rundt omkring i Landet, hvor det ofte
er lykkedes ham under de vanskelige indre politiske
Forhold at samle Folk af forskjellige Partier om den
fælles Kjærlighed til Fædrelandet.

M. Eskesen, Minder og Udsigter fra 40 Aars Skoleliv, 1881.

O. Nielsen.



Eskildsen, s. Esskildsen.



Eskil, --1132, Biskop. 
Denne Mand var, saa vidt vides, den anden i Rækken af Biskopperne i Viborg
Stift. Tidligere havde han som Kannik været knyttet
til Domkirken i Lund. Det er ikke bekjendt, naar
han tiltraadte Bispeembedet; men da Borgerkrigen
efter Knud Lavards Drab blussede op i lyse Flammer,
maa han have sluttet sig til Kongen (Niels), eftersom
dennes Modstander, Erik Emune, paa et af sine Hærtog
lod Biskop E. dræbe, just som han stod for Alteret
og forrettede Morgenmessen i St. Margrethe Kirke i Asmild (ved
Viborg) 20. Okt. 1132. I Følge en samtidig Krønnike var 
han en fremragende Mand, der ikke blot besad et 
ualmindelig smukt Ydre, men ogsaa var forstandig og velstuderet.

Suhm, Hist. af Danmark V, 423. 
Olrik, Knud Lavard S. 256. 
Heise, Diplom. Viberg. S. 262.

H. F. Rørdam.



Eskil, --o.1165, Biskop i Aarhus, 
nævnes første Gang blandt de tilstedeværende Bisper, da Valdemar I
efter Sejren paa Grade Hede skjænkede Cistercienserne
Vitskøl (1158). I den store Kirkestrid stod E. først
ligesom flere andre Bisper og Kong Valdemar paa den
kejserlige Paves Side, men fulgte snart det begyndende
Omslag i Kongens Kirkepolitik og viste sin Tilslutning
til det franske Parti og Ærkebiskop Eskil ved at
medvirke til Oprettelsen af et Cistercienserkloster i
Aarhus Stift. Han gav nemlig Vitskølabbeden Henrik
en Grund i Sabro dertil, og da den ikke var efter
Ønske, ombyttede han den med en anden i Sminge
(1165). Snart droge Munkene ind i det nye Kloster,
men det blev atter flyttet, og først i Øm fandt det
blivende Sted. E. var imidlertid pludselig død paa
et Vendertog (1165 ell. 1166), og Cistercienserne
bevarede hans Levninger med Ærefrygt.

Script. Rer. Dan. V.

Hans Olrik.

 --1182, Ærkebiskop i Lund">

Eskil, --1182, Ærkebiskop i Lund, 
var en Søn af Erik Emunes formaaende 
Høvding Christiern Svendsen og
Brodersøn af Ærkebiskop Asser (I, 368). Ved 12 Aars
Alderen blev han af sine Forældre for at uddannes
sendt til Hildesheim, hvis Domskole den Gang var
i Ry for sine ypperlige Lærere i Grammatik og
Rhetorik. Under Opholdet her faldt han en Gang i
en svær Sygdom. Som han tilsyneladende laa paa sit
yderste, havde han et Syn, der gjorde et dybt. Indtryk
paa ham, og som senere udlagdes for ham saaledes,
at han skulde faa et stort Navn, opnaa den højeste
Værdighed i Kirken og da til den hellige Jomfrus Ære
stifte 5 Klostre, et af hver Orden og hvert Kloster
med mindst 12 Brødre. Efter endt Skoletid blev
E. Kannik i Lund og valgtes senere, uden Tvivl efter
den i Juni 1131 afdøde Domprovst Asser, til Domprovst
sammesteds. Ærkestiftet styredes den Gang af hans
Farbroder Asser, der med sine 70 Aar endnu var en
kraftig Mand. Næst efter ham kom E. nu til at indtage
den fornemste Plads i Stiftet, og det fejler da næppe,
at han med sin Dygtighed og Energi efterhaanden
har faaet en Del at sige hos Farbroderen. Det var
saaledes uden Tvivl efter hans Raad og Tilskyndelse,
at Asser omsider bestemte sig til at træde i Skranken
for sin stærkt truede Ret til Primatet over Norden, 
og som bekjendt lykkedes det Asser den Gang at faa
Sagen ordnet efter sit Ønske.

Samme Aar, som dette skete (1134), beskikkedes E.,
der altsaa den Gang maa have fyldt sit 30. Aar,
til Biskop i Roskilde. Medens han var i Roskilde,
kom det til et Brud mellem ham og Kongen, Erik
Emune. I Forening med Peder Bodilsen (II, 458)
ophidsede E. Befolkningen paa Sjælland mod Kongen,
og fordrev ham med dens Hjælp fra Øen. Derefter
samlede han Sjællænderne i et Forbund og forlangte af
dem iblandt dem, han ikke mente at kunne stole paa,
at de skulde stille Gisler. Kun Skjalm Hvides Sønner
vilde hverken have Lod eller Del i dette oprørske
Foretagende og vægrede sig vedholdende ved at give
Gisler og at svigte Kongen. Denne havde imidlertid i
Jylland samlet sig en Styrke, med hvilken han vendte
tilbage til Sjælland, hvorefter Oprøret endte med,
at E. paa sin Faders og sin Farbroder Ærkebispens
Forbøn slap med en Bøde af 20 Mark Guld. Noget
efter, 5. Maj 1137, døde Ærkebispen. Skaaningerne
valgte strax E. til hans Efterfølger, hvorimod
Kongen, som endnu havde det sjællandske Oprør i
frisk Minde, foretrak Bispen i Slesvig, Rig, der
tidligere havde været hans Kapellan. I noget over
et Aar stod nu Ærkesædet ledigt, og først under
Erik Emunes Efterfølger opnaaedes der omsider, især
ved den tidligere omtalte Peder Bodilsens Mægling,
Enighed om E.s Valg (1138). Næppe var dette sket,
før den nyvalgte Ærkebisp droges ind i politiske
Stridigheder. En Del Skaaninger havde nemlig af
Erik Emunes Brodersøn Oluf ladet sig overtale til
at give ham Kongenavn. Dette kunde E. ikke finde
sig i, i Spidsen for en Skare Lundeboere gik han mod
Oprøreren, men blev overvunden og maatte sværge ham
Troskab, og da han kort efter til Trods for sin Ed
flygtede over til Kong Erik paa Sjælland, indsatte
Oluf i hans Sted en ny Ærkebiskop, der dog kun fik
en kort Glæde af sin Ophøjelse. I Sommeren 1139 var
der uden Tvivl atter indtraadt fredelige Forhold i
Ærkesttftet, E. var vendt tilbage til Lund og holdt
der 8. Avg. i Overværelse af en pavelig Legat -- E.s
Valg maa altsaa den Gang i det seneste have faaet
Pavens Bekræftelse -- en Provinsialsynode, i hvilken
ogsaa Biskopper fra Sverige, Norge og Færøerne
deltoge. Nogle Aar efter grundlagde han Herrisvad
Kloster, af Cistercienserordenen, og indviede dernæst
1. Sept. 1145 Domkirken i Lund, ved hvilken Lejlighed
han betænkte baade Kirken og Domkapitlet med rige
Gaver; bl. a. stiftede han 3 nye Præbender.
Efter Erik Lams Død i Avg. 1146 valgte Sjællænderne
og Skaaningerne hans Forgængers Søn Svend til
Konge, medens Jyderne valgte Knud, Kong Niels'
Sønnesøn. E. sluttede sig uden Tvivl strax til Svend,
men efter det frugtesløse Korstog til Venden (1147)
lykkedes det Knud ved sine Løfter at faa ham draget
over paa sin Side, hvorefter de to i al Hemmelighed
aftalte Planen til et Tog imod Svend. Hvis det er
rigtigt, hvad man næsten maa antage, at E. samtidig
med disse Underhandlinger har forhandlet med Svend og
en Udsending fra Knud om Fred og Enighed mellem begge
Kongerne, har hans Færd ved denne Lejlighed langtfra
været ham værdig. Af Freden og Enigheden blev der
den Gang intet, og hvad det aftalte Fællestog mod
Svend angaar, da strandede det i sidste Øjeblik paa
Knuds Betænkelighed. E. var med sine Folk draget Knud
i Møde, men blev indhentet og overvunden af Svend og
derpaa indespærret oppe under Taget i Domkirken. Efter
kort Tids Forløb løslodes han dog igjen, og for
at forsone ham skjænkede Svend Byen Aahus og et
Herred i Skaane til Ærkesædet. Adskilligt tyder paa,
at Ærkebispen ogsaa virkelig er bleven forsonet og
ikke mere søgte Tilnærmelse til Knud, men efter hvad
man erfarer af et Brev, hans Ven Abbed Bernhard i
Clairvaux skrev til ham, har han ved denne Tid været
meget nedslaaet og omgikkes alt da med det Ønske at
kunne ombytte Ærkebispekaaben med Munkekutten. Efter
Modtagelsen af det her omtalte Brev fra Bernhard --
det eneste, der er bevaret af de to Mænds Brevvexling
-- besluttede E. at besøge ham i Clairvaux, og hen i
Foraaret 1152 begav han sig paa Vej. For Bernhard
forebragte han nu mundtlig sit Ønske om at trække
sig tilbage til et Kloster, men denne fra-raadede det
bestemt og mindede ham om, hvor meget han endnu kunde
udrette i sin Stilling; derimod fik E. under dette
Ophold i Clairvaux et andet Ønske opfyldt: da han
vendte hjem, havde han nemlig med sig en Koloni af
Brødre fra Bernhards Kloster til Klosteret i Esrom.

Noget efter Hjemkomsten kom en pavelige Legat,
Kardinal Nicolaus, til Lund. Han havde samme Sommer
i Throndhjem indviet Norges første Ærkebisp og
var derpaa gaaet til Sverige for ligeledes der at
oprette et Ærkebispedømme. Da man imidlertid der
ikke kunde blive enig, hverken om hvem der skulde
være Ærkebiskop, eller hvor Ærkesædet skulde være,
drog Kardinalen til Lund og nedlagde hos E., hvem
han gav Løfte om at blive Sveriges Primas og Pavens
Legat for Norden, det for en fremtidig
svensk Ærkebisp bestemte Pallium. At E., som man
har sagt, skulde være bleven fortrydelig over
Oprettelsen af de to nordiske Ærkebispedømmer og
den dermed forbundne Beskæring af hans Provins, er
der med hans kirkelige Anskuelse næppe Grund til at
antage. Ud paa Aaret 1153 modtog han Budskabet om
sin Ven Bernhards Død, og allerede næste Aar finde
vi ham igjen paa Vejen til Clairvaux; men forinden
havde han og Skaaningerne sagt sig løs fra Kong
Svend, der, forsagt over denne og anden Modgang,
var gaaet i Landflygtighed (1154). I Clairvaux
besøgte E. hyppig sin Vens Grav og forrettede der
sin Andagt; han var derpaa en Tid lang i Frankrig,
hvor han fik Løfte om, at der skulde blive sendt
en Karthevserbroder til Danmark for at udse et
passende Sted til et Karthevserkloster, han agtede
at stifte, og drog omsider til Rom for at udvirke
Opfyldelsen af det af Kardinal Nicolaus i sin Tid
givne Løfte. Da det var Kardinal Nicolaus selv,
der som Pave Hadrian IV nu beklædte Pavestolen,
har Ordningen af denne Sag sikkert ikke frembudt
nogen Vanskelighed, og efter at der i Begyndelsen
af 1156 var blevet udstedt en Bulle, der tillagde de
lundske Ærkebisper Værdighederne som Sveriges Primas
og som Pavestolens Legat i Norden, tiltraadte E.,
rigt begavet af Paven, Tilbagerejsen. Undervejs blev
han imidlertid overfalden og udplyndret i Tyskland
og derefter kastet i Fængsel. Denne Begivenhed,
der nær havde foranlediget et Brud imellem Paven,
som med Varme tog sig af E., og Kejseren, fremkaldte
fra den fængslede Ærkebisp et Brev til Konger og
Folk i Danmark, der udmærker sig ved Højhed og ved
Kraft, og i hvilket han indstændig beder om, at man
ikke vil tænke paa at frikjøbe ham. Omsider løslodes
han dog og skal i Henhold til en mindre paalidelig
Efterretning have været hjemme saa tidlig, at han i
Slutningen af 1157 har kunnet krone Kong Valdemar;
men i alt Fald i Avg. 1158 var han kommen tilbage.

Her hjemme var under hans Fraværelse meget blevet
forandret, Landet havde igjen kun én Konge, Valdemar
I. I de første Aar af hans Regering var Forholdet
mellem Ærkebispen og ham uden Tvivl godt, men efter
1159 begyndte deres Veje at skilles. I dette Aar var
der nemlig efter Hadrians Død blevet valgt tvende
Paver, af hvilke E. sluttede sig til Alexander III,
der havde Kardinalernes Flertal for sig, medens
Valdemar paa Grund af sit Forhold til den tyske
Kejser an erkjendte den af denne støttede Modpave,
Victor IV. Da skete det, at E. beskyldte Valdemar
for Meddelagtighed i en hans
Sendebud overgaaet Udplyndring, og at Kongen
ved samme Tid anerkjendte den af den skismatiske
Pave gjenindsatte Biskop i Slesvig, Aage (I, 7),
hvem Ærkebispen derefter lyste i Band. Stor var
Forbitrelsen paa begge Sider, Ærkebispen truede
med en Kirkefejde, Kongen besvarede denne Trusel
med at bemægtige sig Ærkebispens befæstede Gaard
ved Roskilde; derover tabte saa E. Modet, og da
han sagtens har erkjendt, hvor ene han stod med
sine Anskuelser, i det foruden Kongen de fleste
af Landets Bisper nu hyldede Pave Victor, bestemte
han sig til at forlade Danmark (1161). I de 7 Aar,
han derefter opholdt sig dels i Clairvaux og dels i
Sens hos den ligeledes landflygtige Pave Alexander,
og i hvilke det bl. a. faldt i hans Lod at indvie
Sveriges første Ærkebiskop, Stephan (1164), foregik
der imidlertid et Omslag hos Kong Valdemar, i det han
efter Pave Victors Død (1164) nærmede sig Alexander;
dog om at lade Ærkebispen komme tilbage var der endnu
ikke Tale. Først efter at Pave Alexander 1166 havde
bedet Kongen at tilbagekalde E. og havde opfordret
Biskop Absalon og de andre Bisper til at arbejde for
den samme Sag, kunde E. i Foraaret 1168 atter betræde
sit Fædreland.

Det er næppe tænkeligt, at de 7 Aars Landflygtighed
var gaaet sporløst hen over E.; tørste efter
Kongeblod, som Valdemar under det sidste Sammenstød
havde sagt om ham, gjorde han sikkert ikke mere; han
havde lært at bøje og indordne sig. Efter hos Paven
at have støttet Valdemars Bestræbelser for at faa sin
Fader kanoniseret foretog han 25. Juni 1170 i Ringsted
den højtidelige Skrinlæggelse af Knud Lavards Ben og
kronede ved samme Lejlighed Valdemars ældste Søn. Det
følgende Aar var han med paa et Tog til Venden;
skjønt godt til Aars var han altsaa endnu langt
fra at være affældig. Alligevel længtes han stærkt
efter Klostercellens Ro, bort fra det bevægede Liv,
han maatte føre, og rettede, rimeligvis under et nyt
Ophold i Clairvaux (1174-76), en Anmodning til Paven
om at maatte nedlægge sit Embede, men fik Afslag. I
Begyndelsen af 1176 indskibede han sig i Frankrig og
landede efter en stormfuld Overrejse i Ribe, hvor
han fik Besøg af sine Dattersønner Carl (III, 365)
og Knud. Disse havde under Bedstefaderens Fraværelse
indladt sig i en Sammensværgelse om at rydde Kong
Valdemar af Vejen og fik nu, medens de vare i Ribe,
Budskab om, at deres Foretagende var røbet for Kongen,
hvorefter de flygtede til Sverige. E., som holdt meget
af dem, blev i høj Grad bedrøvet over deres Flugt;
det fortælles endog, at han fik et Slagtilfælde og
mistede Mælet.
Syg og nedbøjet traf han Valdemar i Viborg og drog
der fra til Lund, hvor han ved Lægernes Hjælp igjen
fik sit Mæle, men Sorg og Bekymring vedblev endnu
længe at trykke ham. Under disse Omstændigheder er
det let forstaaeligt, at Ønsket om at fritages for
Ærkebispeembedet igjen er opstaaet hos ham; han bad
paa ny Paven om sin Afsked, og denne Gang blev han
bønhørt. I Foraaret 1177 viede han den unge Kong
Knud til Henrik Løves Datter Gertrud og meddelte
ved den Lejlighed Kong Valdemar sin Beslutning. En
Maaned senere mødte en talrig Forsamling i Lunds
Domkirke, Kongen, alle Bisperne og mange gejstlige
og Lægmænd, i hvis Nærværelse E. da efter at have
oplæst 2 Pavebreve, et, som fritog ham for hans
Embede, og et andet, som bemyndigede ham til at
udnævne sin Efterfølger, nedlagde Tegnene paa
sin Værdighed, Staven og Ringen, paa Alteret
og udnævnte sin Slægtning Biskop Absalon til
sin Efterfølger. Kort efter forlod han Landet,
ledsaget af Absalon til Slesvig, hvor han traf
Kongen, og hvorfra Rejsen gik til det ham kjære
Clairvaux. Han optoges blandt Klosterbrødrene og døde
her, o. 80 Aar gammel, 6. eller 7. Sept. 118l, faa Maaneder
efter Kong Valdemar. -- Han havde, førend
han blev Biskop, været gift og havde en Datter,
som ægtede en Dattersøn af Knud den hellige (jvfr. III, 365).

Ved sine Klosteranlæg har E. paa mange Maader
gavnet sit Fædreland, men hans største Fortjeneste
er det under vanskelige Tider at have vaaget over
den danske Kirkes Selvstændighed. Maale sig med
sin store Efterfølger Absalon kan han ikke, men
blandt de betydelige Mænd vil der altid være en
Plads for den hellige Bernhards Ven og Beundrer.

C. Weeke.



Eskil, --1255, Biskop i Slesvig. «Sorte E.», 
Provst i Slesvig Domkapitel, blev 1244 valgt til Biskop og
deltog som saadan den følgende Vinter i et Kirkemøde
i Odense. Han droges stærkt ind i Samtidens politiske
Uroligheder. 1248 beskikkede Paven ham til at tage
sig af Biskop Niels af Roskildes Sag imod Kongen,
og rimeligvis som Følge deraf blev han selv af denne
fordreven fra sit Stift. Senere tillagdes der ham
lejlighedsvis (men vistnok uden al Føje) Del i Kongens
Drab; han oplevede baade Eriks og Abels Jordfæstelse
i sin Domkirke. 1253 blev Slesvig overfaldet af
Holstenerne, Domkirken plyndret og Biskoppen som
Kong Christoffers tro Mand ført fangen bort til
Segeberg. Her sad han et helt Aar og døde ikke ret
længe efter sin Frigivelse, 1255. 

A. D. Jørgensen.



Eskil, --1409, Biskop i Ribe. 
E., som rimeligvis er den E. Feddersen, der 1385 nævnes som Provst i Vard
Syssel, blev Biskop i Ribe 1388 eller 1389 og deltog
som saadan i de store Forhandlinger, der i de følgende
Aar banede Vej for de 3 nordiske Rigers Forening,
indtil han 1397 overværede den første Unionskonges
Kroning i Kalmar. Ligesom Landets øvrige Bisper
støttede E. Dronning Margrethe med Raad og Daad; han
laante hende store Pengesummer og fik til Gjengjæld
det vigtige Slot Trøjborg i Pant, hvorved dettes
forhen slesvigske Underliggende blev knyttet til
Kongeriget. Om E.s Interesse for Kirkens Opgaver
vidne fordelagtig nogle af ham udgivne Statutter,
der omhandle Præsternes Gjerning og Menighedens
Tarv. Han døde 2. Marts 1409.

Kinch, Ribe I, 253. 267 ff.

Kr. Erslev.



Eskil, --1538, Prior i Antvorskov, s. Thomsen.



Esmann, Gustav Frederik, 1860-1904, Forfatter,
er Søn af daværende Sekondlieutenant -- nuværende
Oberstlieutenant -- i Infanteriet Niels Chr. E.; Moder,
Adelheid f. Weber, af tysk Familie, Bedstemoder
paa Fædreneside norsk. E. fødtes i Kjøbenhavn
17. Avg. 1860, gik i Viborg Latinskole 1869-73, i
Odense Latinskole 1873-77 (Faderens Garnisonssteder)
og blev Student 1877. Efter Philosophicum studerede
han i nogle Aar Jura uden synderlig Interesse
for Studiet og opgav det derpaa. Han blev ved
«Politikkens» Stiftelse 1884 fast Medarbejder af
dette Blad, foretrak senere en friere journalistisk
Virksomhed og har i de sidste Aar skrevet i Blade og
Tidsskrifter af forskjellig Farve og Art, bl. a. i
«Dagens Nyheder» Theateranmeldelser. Som Journalist
fører han en smidig Pen, er ofte sarkastisk og
polemisk og har mer end én Gang givet Anledning
til Bladfejder. Ved Siden af denne journalistiske
Virksomhed er gaaet en rent litterær, hvis Resultat
er «Gammel Gjæld», to Noveller (1885), nogle mindre
og et større dramatisk Arbejde. Det sidste, et
Fireakts-Lystspil, «I Provinsen», ventes opført
paa det kgl. Theater i Okt. 1890; af de andre
har «I Stiftelsen» (1886) været spillet paa det
kgl. Theater, «Pebersvende» (1886) paa Folketheatret,
medens Toakts-Skuespillet «Før Brylluppet» er antaget
ved Dagmartheatret. -- I kvantitativ Henseende er E.s
Forfatterskab vistnok ikke stort, men det er af ikke
ringe Lødighed. E. er en dygtig Stilist, hans Prosa
forener Finhed med Naturlighed og er ofte rig paa
Stemning. Han minder i saa Henseende om Topsøe, og
som denne er han størst i Skildringen af den enkelte
Situation og dens 
Stemning, der ofte er af betydelig Virkning. «I
Provinsen» er et fornøjeligt Lystspil med kvikke
og karakteristiske Figurer, men uden synderlig
Handling. -- 6. Juni 1890 ægtede han Fanny
Drewsen, Datter af Papirfabrikant Valdemar D. i
Christiania. -- d. 4. Sept. 1904.

M. Galschiøt.



Esmarch, Heinrich Karl, 1792-1863, Jurist, 
født 4. Sept. 1792 i Holtenau i Slesvig, Søn af den som
Medlem af «Hainbund» bekjendte Chr. H. E., studerede
i Heidelberg og Kiel og blev, efter at have aflagt
glimrende Examensprøver, 21 Aar gammel valgt af
Staden Kiel til Senator, i hvilken Stilling han ydede
Byen vigtige Tjenester i Krigstiden 1813-14. 1816
indtraadte E. i det slesvig-holstenske Kancelli,
blev 1823 Borgmester i Sønderborg og 1834 Medlem af
den slesvigske Overret og Etatsraad. Han var en af
Slesvig-Holsteinismens Forkæmpere i den slesvigske
Stænderforsamling og sluttede sig med stor Iver
til Oprøret 1848. Som Forretningsfører og Kasserer
for den Carstenske Stiftelse, der var en speciel
slesvigsk Institution, stillede han sig, selv efter
at den dansk-preussiske Bestyrelseskommission af 1849
var indsat, i Afhængighedsforhold til det saakaldte
Statholderskab i Rensborg, og det var ikke hans Skyld,
at ikke alle Stiftelsens betydelige Midler derved gik
tabt. Efter Oprørets Slutning blev han undtaget fra
Amnesti og gik da i preussisk Statstjeneste, hvor
han efterhaanden fungerede som Medlem af Overretterne
i Stettin, Stralsund og Greifswald, og døde 15. April
1863 som Appellationsretsraad i Frankfurt a. d. O. I
Litteraturen har E. gjort sig fortjent ved sine Værker
om den slesvigske Straffeproces, Arveret og borgerlige
Ret og ved Udgivelsen af en slesvigsk Lovsamling. Hans
Værker ere dygtige og nyttige Arbejder, om end ikke
strængt videnskabelige. 1856 blev han Dr. juris
honor. i Greifswald. Han var gift med Anna Maria
f. Prehn, og en Søn af ham, Karl Bernhard Hieronymus
E., f. 3. Dec. 1824 i Sønderborg, deltog 1848 i Krigen
paa slesvig-holstensk Side og blev 1855 Professor
juris i Krakau og 1858 ordinær Professor i Prag.

Alberti, Schlesw.-Holst.-Lauenb. Schriftsteller-Lex. 
Allg. deutsche Biographie VI. 
Slesvigske Prov.-Efterretn. III, 124 ff.

Deuntzer.



Esmarch, Heinrich Peter Christian, 1745-1830, Rektor. 
E. er født i Ulsnæs i Angel 21. Febr. 1745,
blev Konrektor i Slesvig 1770, Rektor sammesteds 1778,
Dr. phil 1807, Professor 1820, tog sin Afsked 1822
efter at have holdt 50aarigt Embedsjubilæum, død i
Slesvig 8. Maj 1830. Han var en anset Skolemand og
meget 
alsidig Forfatter; for største Delen i Programmer har han saaledes 
behandlet Historiens Filosofi, oversat Virgils Georgica og Galaterbrevet,
givet «Anleitung zu Sokratischen Ausarbeitungen in lateinischer 
u. deutscher Sprache» og «Anfangsgründe der Naturgeschichte, 
welche zugleich zur Uebung in der latein. Sprache dienen 
können» samt i en Række af Programmer givet Bidrag til den 
slesvigske Flora. 1774 skrev han en Ode: «Die Glückseligkeit 
Dänemarks».

Kordes, Schlesw.-Holst. Schriftsteller-Lex. 
Lübker u. Schröder, Schlesw.-Holst.-Lauenb. Schriftsteller-Lex.

S. B. Thrige.



Esmarch (Esmark), Jens, 1763-1839, Geolog,
født 31. Jan. 1763 i Hovlbjærg i Aarhus Stift, hvor Faderen, Provst Hans Jørgen E., 
var Sognepræst. Moderen, Else Cathrine f. Lassen, var Datter af 
Jubelpræsten Laurids L. i Holbæk og Udby. Allerede som Skolediscipel 
viste E. sin Lyst til Naturvidenskaberne. Han havde tilfældig faaet 
fat i en gammel Lærebog i Kemi og forskaffede sig Midler til at 
gjøre Forsøg ved at forfærdige Pibedæksler, støbe Knapper og 
lignende smaa Fingerfærdigheder, som han gjorde i Penge. Som 
Berzelius siger i sin Nekrolog over ham, kan kun den, der har 
vandret samme Vej, forstaa den Fryd, der fyldte E., hver Gang et
Forsøg lykkedes med de primitive Apparater. E.s Fader havde 
bestemt Sønnen til den gejstlige Stand og saa kun ugjærne hans 
stedse stigende Interesse for Naturvidenskaberne. E. blev Student
1784 fra Randers lærde Skole og begyndte paa det theologiske 
Studium, men vendte sig hurtig til sin gamle Kjærlighed og kastede sig 
over Naturfagene og Medicinen. Han gjorde et Par Aars Hospitalstjeneste,
men opnaaede paa Professor Brünnichs Anbefaling med 
kgl. Understøttelse at blive sendt til Bjærgseminariet i Kongsberg 
for at lægge sig efter Mineralogi og Metallurgi. Nu var E. kommen 
paa sin rette Hylde; i Løbet af 2 Aar tog han Bjærgexamen i 
Kongsberg og juridisk og geometrisk Examen i Kjøbenhavn, hvorpaa 
han fik Bestalling som Landmaaler. 1791-92 studerede han 
ved Bjærgværksskolen i Freiberg under A. G. Werner, et Tidsrum, 
som satte uudsletteligt Mærke paa hele E.s senere videnskabelige 
Virksomhed: han blev ivrig Neptunist til sin Død. Fra Freiberg
gik E. til Chemnitz, hvor han gjennemgik et Kursus i Mineralkemi, 
hvorved han erhvervede sig en Duelighed i Blæserørsanalyse, som 
selv Berzelius beundrer. Efter at have besøgt Bjærgværkerne 
i Siebenbürgen, Polen og Schlesien lagde han Hjemvejen over 
Freiberg for paa ny at besøge Werner og udgav paa dennes Opfordring 
sine Rejseiagttagelser paa Tysk (Freiberg 1798). Han kom 1797 tilbage 
til Danmark og blev udnævnt til Overbergamtsassessor ved Kongsberg. 
Sammen med C. Pram aflagde han 1798 et kort Besøg paa 
Bornholm for at undersøge Kullejerne. 1800 blev E. Medlem af 
det kgl. danske Videnskabernes Selskab, men har ikke leveret noget 
Bidrag til Selskabets Skrifter. Han blev 1802 Lektor i Mineralogi m. m. 
ved Bjærgseminariet paa Kongsberg og 1814 Professor ved Universitetet 
i Christiania i Bjærgvidenskab; foretog senere videnskabelige 
Rejser til England, Danmark og Stockholm og adskillige 
mineralogiske Exkursioner i Norge, hvorom han har udgivet Beretninger. 
Døde 26. Jan. 1839 efter lang Tids Sygelighed. E. var en dygtig 
Mineralkjender og havde et skarpt Øje for Naturforhold. Han 
opfattede saaledes Flytblokkene, Morænerne (i Lysefjorden) og 
Klippernes Afskuring som et Gletscherfænomen, om end han henlagde 
Istiden til Urtiden.

Sin Verdensanskuelse udvikler E. 1824 («Mag. f. Naturvid.» 
2. Aarg. I) i «Bidrag til vor Jordklodes Historie», en Skildring, der 
ligesom er en Forløber for den moderne Evolutionslære i sin mest 
moderate Form, samtidig med at den viser E.s Kjærlighed til sit 
Æmne. For Eftertiden er E.s Navn især knyttet til denne 
Afhandling og til hans Beskrivelse af den i det sydlige Norge udbredte
«Noritformation». -- Foruden sin videnskabelige Virksomhed nærede 
E. en varm Interesse for at ophjælpe Landets Industri og naturlige 
Hjælpekilder, hvad der ogsaa har givet sig Udslag i flere Skrifter
(om Roesirup, Hattefabrikation, Garveri, Farveri, Ølbrygning m. m.). 
-- E. ægtede 1798 Wibecke Thrane Brünnich (d. 1811), Datter af 
Overberghauptmand Morten Th. B. (III, 191).

Kgl. Vetensk. Akad. Handl., Stockh. 1838, S. 312 ff. 
Halvorsen, Norsk Forf. Lex. 
Erslew, Forf. Lex.

K. Rørdam.



Esmarch, Johann Friedrich August, f. 1823, Læge. 
Han fødtes 9. Jan. 1823 i Tønning som en Søn af Fysikus Theophilus 
Christian Caspar E. og Friederike f. Homann, besøgte Gymnasierne 
i Rensborg og Flensborg og studerede derpaa Lægevidenskab i Kiel 
og Gøttingen. I Krigen 1848 tjente han først som Lieutenant i 
Kieler Turnerkorps, derpaa som Underlæge hos Insurgenterne, blev 
taget til Fange ved Bov og interneret i Kjøbenhavn, men udvexlet
kort efter. Endnu samme Efteraar blev han promoveret i Kiel, 
hvor han særlig havde sluttet sig til de berømte kirurgiske 
Professorer Langenbeck og Stromeyer. Hos denne sidste, der ogsaa 
fungerede som Stabslæge, gjorde han baade civil og militær 
Assistenttjeneste og blev selv 1850 Overlæge ved Insurgentarmeen. Siden 
1854 har han beklædt Professoratet for kirurgisk Klinik i Kiel og 
i denne Stilling erhvervet sig et betydeligt Navn baade som praktisk 
Kirurg og lægevidenskabelig Forfatter. Krigskirurgien har han 
særlig dyrket, men ogsaa givet sig af med hygiejniske Æmner; fra 
1881 har han med megen Iver virket for Samaritervæsenets Fremme
og ledet hele denne Bevægelse i Tyskland. Efter sin første Hustrus 
Død (hun var en Datter af Professor Stromeyer) blev han 1872 gift 
med Prinsesse Henriette Elisabeth, Datter af Hertug Christian af
Augustenborg.

Alberti, Schlesw.-Holst.-Lauenb. Schriftsteller-Lex.
Biograph. Lex. der hervorrag. Aerzte II.

Jul Petersen.



Esmarch, Lauritz, 1765-1842, Landmaaler, 
Broder til ovennævnte Jens E., født i Hovlbjærg 15. Maj 1765. Tog 1795 
dansk-juridisk Examen, 1796 Landmaalerexamen og fik næste Aar 
Bestalling som Landmaaler, men blev desuden Volontær, senere Kopist 
og Fuldmægtig i Rentekammeret. 1803 blev han udnævnt til 
Landvæsenssekretær og Chef for Jyllands og Laalands Landvæsenskontor. 
Som saadan udarbejdede han efter kgl. Befaling, støttet paa Kollegialakter, 
sin: «Historisk Efterretning om Sandflugten i Jylland» (1817, 
ogsaa paa Tysk s. A.). Heri paaviser han nøjere Grunden til 
Sandflugtens store Ødelæggelser og giver en Anvisning til at hemme 
den ved Beplantninger. Sammen med H. C. Ørsted berejste han 
Bornholm 1818 og 1819 efter kgl. Befaling for at undersøge de 
derværende Kullejer og Jærnmalme, og Frugten heraf fremtræder i 
«Beretning om en Undersøgelse over Bornholms Mineralrige» 1-2
(1819-20). Kommissionen, som foruden Ørsted og E. ogsaa bestod 
af Bjærgmester Münster, som imidlertid var paa Rejse i Norge, 
supplerede sig med daværende Student G. Forchhammer, et for hele 
Foretagendet utvivlsomt saare gavnligt Skridt. Det erkjendes ogsaa 
i selve Afhandlingen, der, hvad det geologiske angaar, ganske er 
præget af Forchhammers skarpe Blik og bringer en Mængde værdifulde 
Iagttagelser, der altid ville bevare Betydning, om end de 
udviklede Theorier for længst ere afløste og ændrede. Hvor stor en 
Part E, har haft i Arbejdet, lader sig næppe afgjøre. Foruden 
disse Beretninger er E. kun Forfatter til en enkelt Tidsskriftsartikel 
af praktisk Indhold. Blev 1819 første Medlem af 
Landmaaler-Examenskommissionen, 1822 Kommitteret i Rentekammeret, 1826 
Etatsraad. Døde 1. Nov. 1842. Gift 1805 med Birgitte Petrine Bang 
(d. 1812), Datter af Dr. med. Jens B. (I, 482).

Erslew, Forf. Lex.
Hundrup, Stamtavle ov. O. Bangs Efterkommere S. 47.

K. Rørdam.



Esmit, Adolf, --1684--, Gouvernør paa St. Thomas,
yngre Broder til næstfølgende Nicolas E. Da denne sidste 1679 blev 
Gouvernør paa St. Thomas, befandt A. E. sig i Kurland, men 
sluttede sig til Broderen i Vestindien, hvor han først optraadte som 
Fører af et Slaveskib. Der ovre blev han Hoved for sin egen 
Broders Modparti, der 1683 udraabte ham til Gouvernør. Hans 
Kone skaffede ham i Kjøbenhavn Udnævnelse til Gouvernør ad 
interim; men hans Regimente blev en Skandale fra først til sidst. 
Alene for at forebygge, at Englænderne med Magt satte sig i 
Besiddelse af «Røverreden» St. Thomas, maatte man 1684 udnævne 
en anden Gouvernør. Denne kastede A. E. i Fængsel i Steden for 
at sende ham hjem, saa at en ny Expedition maatte udskikkes for 
at hente dem begge. A. E. unddrog sig Processens Følger ved at 
give det vestindiske Kompagni Udsigt til ved hans Hjælp at finde 
Vraget af et spansk Sølvskib. Han blev da atter, 1687, udnævnt 
til Gouvernør og stævnede igjen til St. Thomas. Da Indbyggerne 
imidlertid ikke vilde vide af ham at sige, og da hans Løfter syntes 
at være Mundsvejr, førtes han 1688 endnu en Gang tilbage til
Kjøbenhavn. Her ønskede man kun at blive ham kvit, og da han 
undveg til Kurland, forsvinder hans Navn her i Landet. -- Hans 
Hustru, Charity, der oftere optræder paa hans Vegne, synes at have 
været en Englænderinde og ikke at have haft Børn af dette sit 
andet Ægteskab.

Fr. Krarup.



Esmit, Nicolas, --1680--, Gouvernør paa St. Thomas. 
Som eneste Ansøger om Pladsen som Gouvernør paa St. Thomas meldte 
sig 1679 i Kjøbenhavn N. E. eller Schmidt, som udenforstaaende 
jævnlig kalde ham. Af Fødsel var han en Holstener, af Stilling 
«Kapitajn» eller Skipper, sin Forskole havde han efter eget Sigende
gjort paa Jamaica i engelsk Tjeneste, Anbefalinger afgav han ikke, 
men Løfter des flere, saa at han fik Pladsen. Ved Midten af 1680 
overtog han Embedet, men syntes kun at ville kuldkaste alt, hvad 
hans Forgænger havde opbygget. 1682 udnævnte altsaa Kompagniet 
en anden Gouvernør; men inden Afløsningen endnu var gaaet i 
Orden, styrtedes N. E. fra Magten først i 1683 ved en lokal 
Revolution, der i Steden for ham indsatte hans ovfr. nævnte Broder Adolf. 
Selv naaede han tilbage til Kjøbenhavn, men sattes der i Fængsel. 
Forhørene over ham godtgjorde hurtig, at han var vanvittig, men 
Rettens Gang og den nøje Forbindelse mellem hans og hans Broders 
Sag trak Afgjøreisen i Langdrag. Højesteret tilkjendte ham vel en 
Erstatning hos Broderen paa over 20000 Rdl.; men da intet kunde 
faas, forbarmede Admiralitetsraad Jens Lassen sig over ham og 

ydede ham et tarveligt Naadsensbrød til hans Død. Endog derefter 
understøttedes «hans Hustru» paa samme Maade; men da N. E. 
udtrykkelig angives for ugift, den Gang han var Gouvernør, sigtes 
der ved hint Ord formodentlig til et Kvindfolk, der med Vanhæders
Navn bortjoges fra St. Thomas kort efter hans tvungne Afrejse der 
fra. Der kjendes ikke Efterslægt af ham. 

Fr. Krarup.



Espersen, Johan Christian Subcleff, 1812-59, Sprogmand, 
fødtes i Rønne 12. Febr. 1812 og var Søn af Snedker Jens E. og 
Anna Christine f. Subcleff. Han blev Student fra Rønne Skole 
1830, tog filologisk Embedsexamen 1840 og konstitueredes Aaret 
efter som Lærer ved Metropolitanskolen, ved hvilken han 1843
ansattes som Adjunkt og 1846 som Overlærer. 1857 udnævntes han 
til Rektor ved den højere Realskole i Rønne, hvilken Stilling han 
kun beklædte en kort Tid, i det han afgik ved Døden allerede
4. April 1859. Hans Hustru var Laurette Vilhelmine Emilie f. 
v. Bæhr (f. 6. April 1810), Datter af kgl. Livjæger Frantz Isaac 
Lorentz v. B. (d. 1817) og Johanne Margrethe f. Kolberg. -- Medens 
E. tidligere særlig havde syslet med den klassiske Litteratur -- en 
latinsk Afhandling af ham angaaende Appian tryktes 1851 --, 
kastede han sig i sine senere Aar med Iver over Studiet af sin 
Fødeøs Dialekt og efterlod sig ved sin Død det færdige Manuskript 
til en efter en lignende Plan som Molbechs «Dialektlexikon» 
udarbejdet righoldig bornholmsk Ordbog. I 1875 vedtog Videnskabernes 
Selskab at udgive dette Arbejde og overdrog Ledelsen heraf til 
Professor Sv. Grundtvig, som derpaa besørgede selve Ordbogen 
trykt. Efter hans Død er Afslutningen af Værket blevet overdraget
til Professorerne V. Thomsen og L. Wimmer, der i en nær Fremtid 
kunne ventes at ville udsende E.s fortjenstfulde Værk, suppleret 
med en bornholmsk Lyd- og Bøjningslære fra de sidstnævnte to 
Udgivere selv.

Erslew, Forf, Lex. 
Indbydelsesskr. fra Metropolitanskolen 1842, S. 56 ff., 
fra Rønne højere Realskole 1858 S. 12 ff. 
og fra Roskilde Kathedralskole 1866, S. 54 f.
Tidsskr. f. Philologi og Pædagogik I, 91 f.

M. Lorenzen.



Espolin, Jón Jónsson, 1769-1836, Historiker. Efter
sit Fødested, Gaarden Espihóll i Eyjafjarðar
Syssel i det nordlige Island, har E. taget sit
Tilnavn. Forældrene vare Sysselmand Jón Jakobsson og
Sigriður Stephánsdatter. E., der fødtes 22. Okt. 1769
og privat forberedtes til Studenterexamen, deponerede
ved Kjøbenhavns Universitet 1789, hvor han 1792
underkastede sig juridisk Embedsexamen. Samme Aar
ansattes han som Sysselmand i Snæfellsnes Syssel,
hvorfra han 1796 forflyttedes til Borgarfjarðar
Syssel og her fra igjen 1802 til Skagafjarðar
Syssel. 1825 erholdt han paa Ansøgning Afsked, i
det der af Regeringen tillagdes ham en videnskabelig
Understøttelse, men blev til sin Død, 1. Avg. 1836,
boende paa sin Gaard Frostastaðir. Han var gift med
Rannveig, Datter af en anset Bonde, Jón Egilsson,
paa Vatnshorn i Dala Syssel. E.s Navn vil særlig
mindes ved hans udførlige og fortjenstfulde «Islands
Aarbøger i fortællende Stil» («Íslands árbækur i
sögu-formi»), der gaa fra Fristatstidens Slutning til
Forfatterens Levetid (1262-1832), inddelte i 12 Dele
(1821-55), en Inddeling, som dog paa en uheldig Maade
krydses af andre derfra forskjellige. Aarbøgerne,
hvortil Forfatteren har benyttet alle tilgængelige
Hjælpemidler, trykte og utrykte, navnlig Diplomer,
ældre og yngre Annaler og andre Optegnelser, juridiske
og administrative Aktstykker m. v., hvortil for senere
Tiders Vedkommende vel ogsaa mundtlig Tradition
kommer, maa vistnok i det hele betragtes som et
paalideligt Kildeskrift. Indholdet er i Følge Sagens
Natur hovedsagelig personalhistorisk og genealogisk;
men Forfatteren stræber dog overalt at give Landets
almindelige Historie og at berette denne i Sammenhæng,
saa vidt Hensynet til de enkelte Aar tillader det.

E., der i sine yngre Dage ingenlunde var nogen blot og
bar stuelærd og nok holdt af at vise sin ualmindelige
Legemsstyrke, maa have været en umaadelig flittig
Mand; foruden de nævnte voluminøse Aarbøger har han
nemlig i Haandskrift efterladt sig Oversættelser
og Bearbejdelser af fremmede Landes Historie i
Mængde. Ogsaa som opbyggelig Forfatter optraadte E.;
efter hans Død er saaledes udgivet en af ham forfattet
Salmesamling og nogle «Prædikener». Endelig har han,
som saa mange andre Islændere, sat historisk Stof
paa Vers i de saakaldte «rímur».

Erslew, Forf. Lex.
P. Petursson, Hist. eccl. Islandiæ S. 426 f.
J. Pétursson, Sýslumannaæfir I, Reik. 1881-84, S. 421 ff.

Kr. Kaalund.



v. Essen, Michael, 1746-1831, Rentekammerdeputeret,
en Søn af Kantor ved Latinskolen i Husum Michael Ernst v. E. og 
Elsabe f. Thomsen, fødtes 1746 (døbt 7. Nov.),
blev i en ung Alder Underretsadvokat og
Amtssekretær i Husum, udnævntes 1775 paa Grund
af sine økonomiske Kundskaber til Sekretær ved
den slesvig-holstenske Landkommission, overgik
1777 til Centraladministrationen som Renteskriver
i slesvigske Kontor, blev 1778 Sekretær for de
tyske Forretninger i Rentekammerets Sekretariat,
1779 Kammerraad, 1781 Justitsraad, s. A. surnumerær
og 1782 virkelig Kommitteret i Rentekammeret. Han
omtaltes allerede den Gang som en udmærket duelig,
indsigtsfuld, kundskabsrig og energisk Embedsmand
og gjorde ikke under sin senere betydningsfuldere
Virksomhed denne Dom til Skamme. 1789 blev han tillige
Medlem af General-Vejkommissionen, 1799 Etatsraad,
1810 Deputeret i Rentekammeret, 1811 Konferensraad,
1813 Medlem af Kommissionen til Undersøgelse
af forskjellige Finansanliggender, 1816 tillige
Deputeret for Finanserne og Medlem af Direktionen for
Statsgjælden og den synkende Fond, 1817 Kommandør og
1825 Storkors af Danebrog, 1828 Gehejmekonferensraad
og døde 29. Jan. 1831. Han ægtede 8. Okt. 1773
Maria Dorothea Lass, døbt 2. April 1752 d. 1805,
Datter af Fred. L. og Dorothea Catharina f. Haggen.

G. Kringelbach.



Esskildsen, Frederik Christian, 1810-74, Departementschef, 
en Søn af Havnekapitajn,
Lodsoldermand i Kjøbenhavn Erik E. (f. 20. Nov. 1776 d.
21. Maj 1856) og Albertine Elisabeth f. Marcher
(f. 10. Jan. 1782 f 15. Okt. 1848), fødtes i
Kjøbenhavn 4. Marts 1810, blev 1828 overtallig
Kancellist i Generalstabens Bureau, 1829
Krigsassessor, 1831 virk. Kancellist, 1834 Krigsraad,
overgik 1839 som Kancellist hos Generaladjudanten
for Søetaten, blev 1841 Sekretær hos samme,
udnævntes 1848 til Chef for Marineministeriets
Kommissariatskontor, blev 1852 Justitsraad, var
fra 1863 til sin Død, 16. Juli 1874, Direktør for
Kommissariatsdepartementet, blev 1864 Etatsraad,
s. A. Medlem af den internationale Kommission, som
skulde fastsætte Erstatningen for de under Krigen
opbragte Skibe, og 1874 Kommandør af Danebrog. Han
skal have været i Besiddelse af fremragende
administrative Evner og stor Energi og have røgtet
sin ansvarsfulde Embedsgjerning som Direktør med en
Omsigt og Dygtighed, der navnlig i 1864 kom Marinen
til gode, og som han vel kunde takke for, at han til
Trods for de mange Uvenner, som bl. a. hans noget
kantede, frastødende Væsen havde skaffet ham, kunde
bevare sin Stilling under vexlende Ministerier. Ved
Siden af sin Embedsgjerning varetog han i en længere
Aarrække med stor 
Interesse forskjellige Tillidshverv. Saaledes var han
fra 1855-74 Medlem af det sjællandske Jærnbaneselskabs
Kontrolkomité og fra 1865-74 et meget skattet Medlem
af Kjøbenhavns Borgerrepræsentation. Han blev 24. Juli
1838 gift med Jenny Olivia Wulff (f. 15. Marts 1813
d. 1. Juni 1884), en Datter af Grosserer Jens Andreas
W. (f. 1772 d. 1851) og Olivia f. Lange (f. 1785
d 1843).

G. Kringelbach.



Estrid, --1020--, Ulf Jarls Hustru. E., der ogsaa
kaldtes Margrethe, var en Datter af Svend Tveskjæg i
hans 2. Ægteskab med Sigrid Storraade, Erik Sejersæls
Enke. Hun blev gift (vist før 1015) med Ulf, Thorgils
Sprakaleggs Søn, der deltog i Kong Knuds Tog til
England 1015 og af denne fik høje Poster. Han blev
saaledes, vistnok paa Knuds Tog til Venden 1022,
gjort til Høvding i Jomsborg. Senere indsatte Knud
sin Svoger til Statholder i Danmark og Værge for sin
Søn. I denne Stilling synes Ulf at have gjort sig
skyldig i forræderske eller mistænkelige Forbindelser
med den svenske Konge Anund Jacob. Af Hensyn til sin
Søster tilgav vel Knud ham, men under en Sammenkomst i
Roskilde brød ved en Ordstrid den gamle Vrede ud paa
ny, og Knud lod Ulf myrde ved en af sine Mænd under
Ottesangen i St. Lucii Kirke (29. Sept. 1026). Knud
udsonede sig med E. ved at give hende betydeligt
Jordegods, som hun atter skjænkede til Kirken;
E. byggede ogsaa en Stenkirke i Steden for den gamle
Trækirke. Senere blev E. gift med Robert (le diable),
Hertug (fra 1028) af Normandie; han forskød hende
snart og drog paa Pilegrimsrejse til det hellige
Land (hvor han døde 1035). Af sit første Ægteskab
havde E. Sønnerne Svend, Bjørn og Asbjørn. Svend,
der gjærne blev betegnet efter sin Moder som den
fornemste og længst levende af Forældrene, besteg
Danmarks Trone. I øvrigt raader om flere Enkeltheder
i E.s og Ulfs Historie Usikkerhed i Kilderne.

Johannes C. H. R. Steenstrup.



Estrup, Hector Frederik Janson, 1794-1846, Historiker,
fødtes i Randers 5. Jan. 1794 og var en Søn af den
dygtige Skolemand, ndfr. nævnte Mag. Peder E. Hector
E. blev, 10 Aar gammel, Elev i den lærde Skole, og
den opvakte, livlige Dreng med de lyse, krøllede
Lokker udmærkede sig ved fortrinligt Nemme, Flid
og Interesser, ligesom han tidlig udviklede en egen
Lethed i selskabelig Omgang. Han var endnu ikke 17
Aar gammel, da han dimitteredes til Universitetet
(1810). Allerede fra Studenteraarene 
paavirkedes E. stærkt af sin Svoger, Historikeren
Professor L. Engelstoft (ovfr. S. 526); skjønt han
tog theolog. Embedsexamen med Udmærkelse (1815)
og ogsaa senere havde til Forsæt at søge præstelig
Virksomhed, drev en stærk Tilbøjelighed ham hen
imod den videnskabelige Bane og især de historiske
Studier. Allerede 1814 havde han vundet Universitetets
Guldmedaille for en Afhandling om Trældommen blandt
de gamle Skandinaver, og 1817 disputerede han for
Doktorgraden om Hierarkiets Skikkelse i Danmark i det
13. Aarhundrede, særlig belyst ved Kardinal Vilhelm
af Sabinas Sendelse.

E. drog nu udenlands med offentlig Understøttelse og
ved privat Hjælp -- i hans Hjem var der stadig trange
Kaar --, og overalt, hvor han færdedes i de 3 Rejseaar
(1817-20), viste han en ejendommelig Lyst og Evne
til at tage fat paa reelle Opgaver, hvorimod han
synes i mindre Grad at have søgt til Universiteter og
Forelæsninger. I Dresden, Wien og Venedig studerede
han i Arkiverne og blev mange ukjendte Aktstykker
og Oplysninger vár. I Egnen ved Verona foretog han
Undersøgelser over formentlige Efterkommere af de
gamle Cimbrer, i Roms Manuskriptsamlinger ledte han
efter Breve vedrørende Nordens Kirkehistorie, og han
udarbejdede paa Grundlag af gamle Kort en Afhandling
om Karthagos Topografi. Men overalt nød han tillige
Naturens og Kunstens Skjønhed og knyttede ved sin
muntre, naturlige Optræden Venner til sig. Han var
opmærksom Iagttager af de aandelige Bevægelser og
gav Meddelelser om kirkelige Forhold i Schweits og
i Frankrig, til hvilke Lande han begav sig efter et
Aars Ophold i Italien. I Paris skrev han sit smukke
Skrift «Bemærkninger paa en Rejse i Normandiet i
Efteraaret 1819» (udkom 1821) og indsamlede af franske
Legationsberetninger Oplysninger om Frankrigs Forhold
til Norden i Tiden 1663-89. Ikke mange Historikere
hjembragte fra deres Uddannelsesrejse saa planmæssig
indsamlede Frugter som E.

I hvor høj Grad E. dog paa samme Tid havde erhvervet
sig Overblik og Modenhed, fik han Lejlighed
til at godtgjøre ved sin dygtige Undervisning i
Borgerdydskolen i Kjøbenhavn, ved Forelæsninger
paa Universitetet, ved forskjellige snart efter
offentliggjorte Skrifter og deriblandt ved den
Lærebog i den almindelige Verdenshistorie, til
hvilken han da lagde Grunden, og som udkom 1826,
en af vore bedst gjennemtænkte og mest tankevækkende
Lærebøger, udmærket ved Klarhed og sikkert Syn paa
Hovedpunkterne. 23. Juli 1822 beskikkedes han til
Lektor i Geografi, Historie og Statistik
ved Sorø Akademi. Baade som Lærer for Eleverne og
som Docent for Akademisterne lagde han udmærkede
Egenskaber for Dagen, og da Direktørposten blev ledig,
blev han 1830 konstitueret som og 1831 beskikket
til Direktør for Akademiet og Skolen. Det var en
vanskelig og byrdefuld administrativ Post, han
saaledes overtog. Han havde været en god Kollega og
blev en velvillig overordnet for Akademiets Lærere;
de lysende Øjne og Mundens livlige Smil talte klart
nok om hans Elskværdighed og Interesserthed. Men
den Blanding af Læreanstalt og Skole, som her var
tilstede, var baade mislig og utilfredsstillende,
Akademiet havde kun ringe Tilgang af studerende, og
de betydelige økonomiske Midler og gode Lærekræfter
syntes at maatte kunne virke for et større Formaal og
hidføre et mere tilfredsstillende Resultat. E. havde
mange Planer om en Omdannelse af Akademiet, saaledes
om et Realinstituts og et Realakademis Forbindelse
med Skolen, om Organisationen af et kameralistisk
Studium, men ingen af hans Planer billigedes af de
overordnede, og selv ved Ordningen af den bestaaende
Anstalts Forhold mente han at møde Modstand. Han
var for tilbøjelig til at ile fremad og ønske
hurtige Resultater, han tabte for let Modet under
Modgang og besad ikke altid tilstrækkelig Haardhed,
medens han paa den anden Side stundum kunde forekomme
noget tilbageholden; hans Helbred havde derhos flere
Gange været angrebet. Saaledes var der meget, som
maatte tilskynde ham til at forlade denne Stilling,
hvad hans gunstige Formuesforhold ikke heller
kunde gjøre ham betænkelig ved. E. havde 1822 ægtet
Jacobine Scavenius (f. 1800), en Datter af Etatsraad
J. B. S. til Gjorslev, og var ved dette Ægteskab
bleven formuende. Efter at hans Hustru var bleven
angreben af Brystsyge, havde E. i Efteraaret 1828
fulgt hende til Sydfrankrig og Italien; hun døde i
Mailand (1829). 4 Aar senere ægtede han hendes Søster
Anna Christine Scavenius.

E. havde allerede beredt sig paa at trække sig tilbage
fra sit Embede, da han 1835 kjøbte Herregaarden
Kongsdal (tidligere Tygestrup) ved Sorø; han fik
efter Ansøgning i Jan. 1837 sin Afsked og udnævntes
til virkelig Etatsraad. Som Godsbesidder virkede han
ikke blot for en forbedret Drift af Hovedgaarden og
Optagelse af ny Jord til Dyrkning, men ogsaa for sine
Bønders Vel. Han fik Hoveriet afløst og en bestemt
Driftsplan indført paa Bøndergaardene, han forbedrede
Husmændenes Kaar, stiftede et Sognebibliothek,
en Haandgjerningsskole og et Enkesæde for Præste-
og Skolelærerenker, hvorimod han ikke kunde formaa
Bønderne til at forvandle deres
Fæste til Arvefæste. E. blev 1840 valgt til
Stænderdeputeret og virkede med Iver i Roskilde
Stænderforsamlings Komiteer. I Skrifter og
Afhandlinger udtalte han sig om Tidens brændende
sociale Spørgsmaal; han kunde ikke anse Selvejendom
og den frieste Udstykning som ubetinget Vinding og
var imod Aagerlove og imod almindelig Værnepligt;
med Iver kæmpede han for en bedre landøkonomisk
Undervisning. Stadig lammedes dog hans Virksomhed ved
en om sig gribende Brystsyge, og han maatte frasige
sig sit Kald som Stænderdeputeret 1844. Omsider
bukkede han under for Sygdommen 29. Dec. 1846. Han
havde i sit 1. Ægteskab foruden en Søn, der døde
et Aar efter ham, Sønnen J. B. S. E., den nuværende
Konseilspræsident (s. ndfr.); i sit 2. Ægteskab havde
han ingen Børn.

E. besad et betydeligt Talent som
Historiker, men dette fik især sin Styrke ved hans
menneskelige Personlighed, hans Karakters Renhed og
det humane Sind, der gav hele hans Forfattervirksomhed
som ogsaa hans Livsførelse sit Præg. Hans Studium
kunde mangle kritisk Djærvhed, men hans Opfattelse
var altid præget af Sundhed. E. var kun i mindre Grad
udrustet med Fantasi, og til høje Syner løftedes
han ikke; hans Fremstilling var klar og kort, men
tillige af knappet og stundum tør, i det han hyldede
den Sætning, at Sandhedens Kraft maatte være virksom
nok, uden at ydre Midler vare fornødne. Derimod var
E.s Følelse altid varm og levende, og den affødte ofte
mandige Udbrud. Hans brændende Følelse for Fædrelandet
bragte ham til tidligere end nogen anden dansk
Historiker at fremsætte Danmarks Ret lige over for
Hertugdømmet Slesvig og at klargjøre de vanskelige
Forfatningsspørgsmaal («Om Slesvigs og Holstens
Uadskillelighed efter Forsikringsakterne af 1460»,
1832). Forsigtig, men stadig bestemtere søgte han
at mane Regeringen til i Tide at tage Forholdsregler
mod det vaagnende slesvig-holstenske Røre. Den samme
Følelse bragte ham og hans Hustru til (1843) at stifte
et Legat for en Docent i slesvigsk Lovkyndighed ved
Universitetet i den Hensigt at drage sønderjyske
studerende til Kjøbenhavn. Ved megen Velgjørenhed
i Stilhed og ved flere Legater (for Enker efter
Lærere ved Sorø Akademi og for Randers Skole 1833,
for Valkendorfs Kollegium 1836) viste han sin store
Lyst til at gavne Fædrelandet. Den varme Følelse for
Ret og Uret, set efter de ulige Tidsalderes Syn og
Forhold, lod ham træde op imod mangen ubillig Dom,
saaledes over Middelalderens Klostervæsen, over
Adelens Forhold til Bondestanden («Tygestrup, som
det var, og som det er, en historisk-statistisk
Beskrivelse», 1838; «Om Livsfæste i 
Danmark», 1842). Men naar E. troede at se uheldige
Levninger fra Fortidens Tilstande, var han ikke
bange for at bryde Staven over dem, saaledes som
det skete i hans Skrift «De danske Majorater,
en historisk-politisk Betragtning» (1845), hvori
han paaviste det uheldige, baade for Landet og for
Familierne, i Len og Fideikommisser, af hvilke
derfor ingen nye burde oprettes; disse Udtalelser
toge mange af hans Standsfæller ham ilde op. De
Æmner, som han valgte, vare højst forskjellige og
angik lige saa ofte den klassiske Oldtid (saaledes
hans Afhandling om Fragmenterne af Sanchoniathon,
om Kong Kleomenes III, de makariske Øer og Elisa),
som Middelalderen og den nyere Tid («Absalon som
Helt, Statsmand og Biskop», 1826, «Lüttichs Kamp
mod Hertugen af Burgundien», «Lighedsprincippet
ved Rigsdagen i Kjøbenhavn 1660»). Mest tiltaltes
E. maaske af Undersøgelser, hvori geografiske,
ethnografiske eller statistiske Elementer spille
en Rolle, og han opsøgte snarere med Forkjærlighed
de hvilende Tilstande end Begivenhederne. Hans Enke
(d. 1882) foranstaltede hans samlede Skrifter udgivne
i 3 Bind 1851. -- E. var 1824 bleven optaget til Medlem
af Danske Selskab, 1833 i Videnskabernes Selskab.

E.s Saml. Skrifter I. 
Erslew, Forf. Lex. 
Joh. Steenstrup, Historieskrivningen i Danm. i det 19. Aarh.                   

Johannes C. H. R. Steenstrup.



Estrup, Jacob Brønnum Scavenius, f. 1825, Statsmand. 
E., der er en Søn af ovfr. nævnte Etatsraad
Hector Frederik Janson E. og dennes første Hustru,
er født i Sorø 16. April 1825. Af de to Egenskaber,
Videnskabsmanden og Godsejeren, som Faderen forenede,
var det afgjort den sidste, der dannede Maalet for
Sønnens Udvikling. Han tog Forstexamen i 1844 og
erhvervede sig derved tillige Ret til
at udøve Landmaalervirksomhed. At han i 1846 arvede 
Godset Kongsdal i Holbæk Amt, afholdt ham ikke fra at
fuldføre sin Plan, og hans Navn findes i Fortegnelsen
over Landmaalerne fra 1847. I 1852 overtog han tillige
Skafføgaard i Randers Amt, hvor han siden har haft
Domicil.

Danske Godsejere og danske Bønder, der ere anlagte
for offentligt Liv, begynde i Amtsraad og Sogneraad
og ende i Landsting og Folketing. E. kom til at danne
en Undtagelse fra denne Regel nærmest derved, at han
i sin Ungdom idelig droges bort fra Hjemmet og dets
stedlige Anliggender af sin svage Helbred, der nødte
ham til at søge til Syden. Naar E. har overvundet
sin Brystsygdom og er bleven kraftigere med Aarene,
er det sket ikke mindst 
ved Viljens Magt, ved Selvbeherskelse og hensynsløs-samvittighedsfuld 
Gjennemførelse af en regelbunden og sund Levevis. At E.s 
Karakter, saaledes som den har vist sig i det offentlige Liv, har 
modtaget Paavirkning fra denne Ungdommens og Manddommens 
Kamp med et svagt Legeme, er utvivlsomt.

E. begyndte altsaa sin offentlige Løbebane som Rigsdagsmand, 
i det han fra 1. Dec. 1854 indtil Opløsningen den paafølgende 
Sommer repræsenterede Randers-Kredsen i Folketinget. Det væsentligste
politiske Hverv, der i E.s korte Folketingstilværelse overdroges 
ham, var at være Medlem af det Femogtyvemands-Udvalg, som 
afæskede Ministeriet Ørsted Forklaringer i Anledning af de 
overordentlige Rustninger i Finansaaret 1854-55. E. sluttede sig til
det Mindretal, som vilde frafalde Erstatningsansvar, men opretholde 
det konstitutionelle Ansvar.

Nogle Aar gik nu hen med adskillig kommunal og associativ 
Virksomhed. Tillige indgik E. i denne Hvileperiode fra det 
politiske Liv Ægteskab, i det han 3. Sept. 1857 ægtede Regitze 
Charlotte Conradine Arminie Baronesse Holsten-Charisius (f. 21. Avg. 
1831), Datter af Gehejmekonferensraad, Kammerherre Adam Christoffer
Baron H.-C. til Baroniet Holstenshus og Augusta Magdalena 
f. Friccius v. Schilden. 14. April 1864 indvalgtes E. i Rigsraadets 
Landsting, og siden Grundlovsforandringen i 1866 har han været 
iblandt Landstingsmændene for 9. Kreds (Aarhus, Randers og en 
Del af Viborg Amt). Rigsraadets Landsting havde i hans 
Medlemstid ét Spørgsmaal, der beherskede alt: den nye Grundlov, som 
Fredslutningen i 1864 gjorde nødvendig, og Erfaringerne efter 1849 
gjorde ønskelig. Under Forhandlingerne om denne var E. en
ihærdig Talsmand for Hartkornet, for Grundbesiddelsens politiske 
Mission, for det Fædrelandssind, som den garanterede, og den 
Selvstændighed, som den ydede. Han stillede strax i Samlingen 1864-65
i Overensstemmelse hermed Ændringsforslag, som dog ikke vedtoges. 
Senere var han et virksomt og indflydelsesrigt Medlem af begge 
Fællesudvalgene, til hvis Flertal han hørte. Resultatet af det sidstes 
Arbejde blev den nuværende Grundlov, som Ministeriet Bluhme ikke 
vilde paatage sig Ansvaret ved at gjennemføre. 10. Okt. afholdtes
i Hotel Fønix den festlige Sammenkomst af «store og smaa Bønder», 
i hvilken bl. a. Grev Frijs og E. deltoge, og en Maaned efter var 
den nye Konstellation ved Magten. 6. Nov. 1865 udnævntes
Ministeriet Frijs, i hvilket E. havde Sæde som Indenrigsminister. 
Ministeriet modtoges halv kølig baade af Bondevennerne og de 
national-liberale, men E. hilstes dog i «Dagbladet» som en oprigtig og 
begejstret Ven af den konstitutionelle Frihed og Danmarks nationale 
Selvstændighed.

Det var dog hverken Frihedsbegejstringens eller Nationalfølelsens 
store Felter, tagne i disse Ords sædvanlige Mening fra 1848 
til 1866, paa hvilke Ministeriet Frijs' Indenrigsminister skulde 
bevæge sig. Det Udtryk for Nationalfølelsen, hvortil der først og 
fremmest trængtes, var en Ophjælpning af Landets Velstandskilder 
efter Krigens Veer, og det Omraade, hvor Frihedsprincippet nu 
havde at bryde frem, var ikke Politik, men Kommunalforvaltning. 
Til Samfærdselsvæsenets Fremme udrettede E. meget. Efter at han 
først havde gjennemført Statens Overtagelse af de jysk-fynske 
Jærnbaners Drift fra det engelske Konsortium, der i 1861 havde 
overtaget Anlægget og Driften af disse, skred han til Jærnbanenettets
Udvidelse ved Baner i Vendsyssel, fra Skanderborg til Silkeborg og 
langs Jyllands Vestkyst til Esbjærg; Havneanlægget ved Esbjærg, 
der senere er voxet op til at have væsentlig Betydning for 
Danmarks Export, satte han ligeledes igjennem. Af private Baneanlæg 
erhvervede han ved Lov Bemyndigelse til at give Koncession paa 
den sydsjællandske og. den nordvestsjællandske Jærnbane; endelig 
gjennemførte han ogsaa den omfattende Reform af Vejvæsenets
Bestyrelse. Paa Kommunalforvaltningens Omraade gjennemførte 
han Landkommunalloven af 6. Juli 1867 og Kjøbstadkommunalloven 
af 26. Maj 1868, og ligeledes blev Loven om Borgerrepræsentantvalg
i Kjøbenhavn af 23. Dec. 1865 til under hans Regime. 
«Jærnbaneministeren» E. blev en overordentlig paaskjønnet Mand, 
ubetinget Ministeriets populæreste Medlem, baade i Befolkningen -- og 
da naturligvis mest i Jylland, hvor de to Ting: at gjennemføre
noget i Jylland og at eje Gaard og Grund i Jylland ere de sikreste 
Adkomster til Popularitet for en Minister -- og tillige i Rigsdagen, 
hvis Øre han helt og fuldt havde. E. blev ikke til Ministeriet
Frijs' Afgang. 22. Sept. 1869 afgik han tillige med Kultusminister 
Hansen og Marineminister Suenson, men af højst forskjellige Grunde: 
de 2 sidstnævnte, fordi de ikke egnede sig til parlamentarisk 
Virksomhed, E., fordi hans nedbrudte Helbred gjorde Hvile til en
Nødvendighed.

Under Ministeriet Holstein opnaaede «det forenede Venstre» 
Flertal i Folketinget, og Kampen optoges nu med fuld Kraft for 
at gjennemføre Folketingets Overvægt i Statsstyreisen. Landstingsmand 
E.s Stilling hertil var given: hans Stræben under 
Forfatningsrevisionen havde været at skabe et stærkt Landsting, og hans 
Standpunkt, som han dog efter hele sin Natur ikke forfægtede paa nogen 
agitatorisk eller propagerende Maade, var nu, at Landstinget skulde
bruge sin Styrke. Da Ministeriet Holstein i Juli 1874 opløstes, 
nærmest paa Grund af Mangel paa indre Sammenhold, skete der 
Henvendelse til E. om at træde i Spidsen for et nyt Kabinet. E. 
vægrede sig derved. Han fandt overhovedet ikke, at der forelaa 
tilstrækkelig Grund til et Ministerskifte, en Opfattelse, der ogsaa
skal være næret paa allerhøjeste Sted, og han troede, at det ikke 
vilde være Grev Holstein vanskeligt at rekonstruere Ministeriet. 
Dertil kom den mere udvortes og tilfældige Omstændighed, at flere 
af de Mænd, der Aaret efter kom til at danne Ministeriets Støtter,
nu, da han søgte dem for at forhandle med dem, vare bortrejste i 
længere Sommerferier. At en saa svag Kombination som Ministeriet 
Fonnesbech skulde blive Resultatet, kom uventet for E. Dette 
Ministerium varede kun et Aar. Efter dets Fald -- eller Salg -- 
skete der først Henvendelse til Grev Frijs, der afslog Opfordringen. 
Derefter rettedes Anmodningen til E., som 11. Juni 1875 havde sit 
Ministerium færdigt. Ved Dannelsen af dette vare to Synspunkter 
afgjørende for ham. Det ene var, at hans Ministerium skulde være
et rent og klart Udtryk for Landstingets Flertal, hvorfor han ansaa 
dettes ledende Mænd for ligefrem forpligtede til at følge hans 
Opfordring. Det andet var, at man burde undgaa, i alt Fald strax, at 
benytte de samme Personligheder, som havde haft Plads i det 
forrige Ministerium.

Før 1864 laa Ministeriets politiske Tyngdepunkt i Udenrigsministeriet. 
At denne Portefeuille hyppigst var forenet med 
Konseilspræsidiet, var det ene naturlige. I den Kamp, som nu skulde 
komme, maatte Tyngdepunktet til syvende og sidst komme til at 
ligge der, hvor Landets Pengekasse er. Intet var derfor rimeligere, 
end at Konseilspræsidenten selv stillede sig paa Finansministerens 
Post. Hermed være ikke sagt andet, end at E. nærede Haab 
om fredelig Hidførelse af en modus vivendi mellem 
Lovgivningsmyndighederne. Hans gamle Kjærlighed til Tanken om den store 
og den lille Grundbesiddelses Solidaritet var ikke udslukket og er
det næppe den Dag i Dag. Men lige saa sikkert er det, at E., 
der mere end Politikere, som ved andre Fortrin overstraale ham, 
har Øje for en Sags og en Stillings Konsekvenser, fra første Færd 
var fast bestemt paa, om det blev fornødent, at føre Kampen for 
Kongens og Landstingets Stilling ved alle de Midler, som 
Grundloven indeholdt, derunder navnlig dens § 25. Og naar Maalet er 
klart, gaar det i Henseende til Taktikken under en lang politisk 
Kamp altid til en vis Grad efter Guizots Regel: «On se conduit 
au jour le jour, selon la prudence et la nécessité». Til E.s Opgaver
hørte ved Siden af Hævdelsen af den forfatningsmæssige Magtfordeling 
tillige Styrkelsen af Landets Forsvar i Henseende til Personel, 
Materiel og Tilvejebringelsen af faste Støttepunkter, særlig ved 
Kjøbenhavn, hvor Landets Hovedforsvar efter sagkyndiges Anskuelse
maatte koncentreres, efter at Flaadeudviklingen andensteds 
havde gjort det umuligt for den danske Flaade at forebygge et 
Bombardement af Hovedstaden fra Land- og Søsiden. Til 
Løsningen af sine Opgaver medbragte E. foruden de Betingelser, der 
laa i hans egen Karakter og Personlighed, og foruden den 
ubetingede Tillid, som han nød hos Kongen, i Landstinget og hos en 
betydelig Del af Befolkningen, end videre en særdeles gunstig 
Forudsætning i den Ensartethed og den politiske Evne, der prægede
det øvrige Ministerium, af hvilket endnu kun hans betydeligste Støtte, 
Justitsminister Nellemann, er tilbage.

At skildre E.s Regeringsvirksomhed vilde være enstydigt med 
at skrive Danmarks politiske Historie fra 1875-90. Det kan ikke 
gjøres paa de Blade, som her staa til Raadighed, og Tiden til 
denne Gjerning er heller ikke inde endnu. Kun en Række 
Hovedpunkter maa kortelig berøres.

Efter at der allerede i de nærmest foregaaende Aar var 
forelagt betydningsfulde Forsvarsforslag, forlangte Ministeriet E. i 
Rigsdagssamlingen 1875-76 overordentlige Bevillinger til Beløb 33 Mill. Kr. 
En Del af Folketingets Flertal gjorde et Tilbud om en Bevilling paa 
30 Mill. Kr., der imidlertid dels skulde anvendes til de saakaldte
«flydende Forter», dels var betinget af Vedtagelsen af en Indkomstskat. 
Folketinget opløstes, og nye Valg fandt Sted 25. April 1876. 
Resultatet var et stort Nederlag for Højre: Partiet tabte 15 Kredse, 
og i det nyvalgte Folketing talte Venstre 74 Medlemmer. Efter 
dette ansaa Ministeriet det for unyttigt i de nærmeste Aar at drage 
Forsvarssagen frem. Ikke des mindre var Spændingen fremdeles 
stærk imellem Venstre og Regeringen. I Juli 1876 erklærede J. A. 
Hansen paa et Møde i Haslev, at Regeringen skulde «jages væk 
ligesom Holstein-Holsteinborg», og i næste Rigsdagssamling blussede 
Kampen op paa Finansloven. Striden grupperede sig om de 
bekjendte «5 konstitutionelle Punkter». I Fællesudvalget gav 
Mindretallet (Venstre) vel efter paa flere Punkter, men fastholdt Stiftsmidlerne og 
Kronborg Amtstue, men der var Uenighed nok tilbage, og et 
Forslag fra Mindretallet om at meddele E., at en Overenskomst var 
mulig, men ikke under dette Ministerium, vandt ikke Flertallets 
Tilslutning. Man var naaet til Finansaarets sidste Dag. En 
midlertidig Bevillingslov dækkede kun Tidsrummet fra denne indtil 
15. April. Da indtraf den bevægede Episode af 31. Marts, i hvilken 
Folketingets Formand, Krabbe, afskar E. fra at tale. 4. April 
sluttedes Rigsdagen. 12. April udstedtes den foreløbige Finanslov, som 
kun indeholdt de Poster, om hvilke begge Rigsdagens Afdelinger 
havde været enige, i det Ministeriet dog i den nedlagte Forestilling
om den foreløbige Finanslovs eller rettere Bevillingslovs Udstedelse, 
som offentliggjordes, udtrykkelig reserverede Kongens Ret til at gaa
videre, naar Statsvellet krævede det, da dette, naar en af Rigsdagen 
vedtagen Finanslov mangler, er den eneste Maalestok for, hvad 
der kan udgives. Den foreløbige Bevillingslov vakte paa én Gang 
Harme og Bestyrtelse i Venstre, som i Grunden havde ventet, at 
E. i sidste Øjeblik vilde blive bange for at gjøre Skridtet, og som 
desuden var ikke lidt generet ved den J. A. Hansenske Katastrofe, 
som indtraf netop samtidig; men den øvede en samlende og 
vækkende Indflydelse paa Højre. Om Efteraaret forkastede Folketinget 
(7. Nov.) den foreløbige Finanslov, men inden Udløbet af næste 
Døgn tilvejebragtes der under hele Situationens Tryk ved det 
moderate Venstres Medvirken og imod Bergs Modstand en midlertidig
Bevillingslov, som i et kort før Midnat afholdt Statsraad kunde 
modtage kgl. Stadfæstelse. E.s Holdning under Dagens febrilske 
Virksomhed var, som den plejer i slige Situationer at være, 
nærmest den velvillige Nevtralitet.

Efter 8. Nov. 1877 splittedes Venstre, og først i Midtvinteren 
1878-79 var Krisen igjen akut. Folketinget nægtede at yde Hjælp 
til de vestindiske Plantere, som vare ruinerede ved Negeroprøret 
paa St. Croix i Okt. 1878. 10. Dec. opløstes Tinget, og 3. Jan. 
1879 fandt Folketingsvalgene Sted, ved hvilke Højre vandt 12 Kredse.

I den nærmeste Tid efter Valgene lykkedes det Ministeriet E. 
at gjennemføre forskjellige vigtigere Reformer. Ogsaa Forsvarssagen 
toges op, en ny Søværnslov udkom, Hærloven fik et betydningsfuldt
Tillæg, og nyt Skyts bevilgedes. I Rigsdagssamlingen 1879-80 
gjorde E. imidlertid det, som Fremtiden viste, urigtige Skridt at 
udtage Dyrtidstillægget af Finansloven under Hensyn til, at nye 
Lønningsforslag vare forelagte. Følgen blev, at Dyrtidstillægget
betragtedes som ude af Verden, og at Lønningslovene ikke 
fremmedes. I næste Rigsdagssamling var der fuld Konflikt om denne 
Sag foruden forskjellige andre, deriblandt navnlig Statskassens 
Tilskud til Universitetet og Anskaffelsen af et Panserbatteri. Samtidig 
var Lovgivningsarbejdet næsten stoppet op, i det der af 57 
Lovforslag i Samlingen 1880-81 indtil 7. Maj kun var gjennemført 6. 
7. Maj fandt da Opløsningen Sted ved et aabent Brev, i hvilket 
E. brugte det skarpe og stærkt kommenterede Udtryk, at 
Folketinget havde manglet «Evne eller Vilje» til Sagernes Fremme. Ved
Valgene 24. Maj tabte Højre 1 Kreds. I den nyvalgte Sommerrigsdag 
lykkedes det ikke at komme til et Forlig. En ny Opløsning 
fandt Sted, og Valgene 26. Juli gav det Resultat, at Højre tabte 
6 Kredse.

Valgene i 1881, paa de Æmner, som da vare fremme, og med 
det korte Mellemrum, der levnedes, betegne utvivlsomt et svagt 
Afsnit i Ministeriet E.s Politik. Disse Valg inspirerede Modstanderne 
til at slaa ind paa den saakaldte Visnepolitik, de gave den saakaldte 
«liberale» Bevægelse Vind i Sejlene, og de lagde Grund til det 
for Regeringen lidet heldige «Majforlig» det paafølgende Foraar. 
Men overses bør det ikke, at E. havde Føje til at vente, at hele
Højre med større Enighed og Kraft havde samlet sig om Regeringens 
Program, -- ikke mindst efter den Holdning, som enkelte betydelige 
liberale Politikere i Rigsdagen havde indtaget, og hvorved de 
næsten syntes at ville drive Regeringen frem.

Finansaaret 1881-82 levedes til Ende paa en midlertidig 
Bevillingslov, som E. i Sommeren 1881 havde gjennemført, og næste 
Foraar kom det til det bekjendte «Majforlig» om Finansloven for
1882-83. E. accepterede Forliget, men havde ingen fremtrædende 
Del i dets Tilblivelse. I Højre vakte det højst modstridende 
Følelser.

De 2 næste Rigsdagssamlinger gik hen under voxende Spænding 
mellem Ministeriet og Folketinget. Lovforslag om Kjøbenhavns 
Befæstning, der støttedes ved en Adresse med 106119 Underskrifter, 
som 15. Dec. 1883 overraktes Kongen, forkastedes i begge Samlinger 
i Folketinget. Ogsaa E.s Forsøg paa at gjennemføre en Toldreform 
mislykkedes, i det han ikke saa sig i Stand til at gaa ind paa den 
betydelige Nedgang i Statens Indtægter, som Folketinget satte som 
Betingelse for Reformen. Ved Valgene 25. Juni 1884, hvor E.s
Modstandere: liberale, Venstre og Socialdemokrater første Gang 
gik samlede til Valg, tabte Højre 5 Kredse, deriblandt 3 
kjøbenhavnske og Frederiksberg.
Atter skærpedes Oppositionen imod Ministeriet E. nogle Grader, 
inciteret bl. a. ogsaa ved den Sverdrupske Episode i Norge, som 
indtraf paa samme Tid. «Visnepolitikken», der havde hersket siden
Efteraaret 1881, udøvedes nu under den Form, at Lovforslagene 
forkastedes med en Dagsorden, som erklærede Forhandling med 
Regeringen for ørkesløs. De af Landstinget vedtagne Forsvarslove
delte denne Skæbne. Hvad Finansloven angik, stod man i Marts 
1885 over for hinanden i Fællesudvalget med 130 Uenighedspunkter. 
Nogle fjærnedes, men langtfra alle. I en Adresse til Kongen 
tilkjendegav Folketinget, at en Overenskomst om Finansloven vilde
kunne naas, naar Ministeriet fjærnedes, men Kongen, der fra 
Landstinget modtog en Modadresse, erklærede ikke at kunne lade sig 
sætte et saadant Vilkaar for en Finanslovs Vedtagelse. Der gjordes 
flere Forsøg paa at finde en Form for en midlertidig Bevillingslov,
om hvilken Tingene kunde enes, men de strandede paa Folketingets 
Vægring ved at forlade den tidligere anvendte Formel, hvis mislige 
Dobbelttydighed Finansaaret 1881-82 havde godtgjort, 1. April 1885
udstedtes en foreløbig Finanslov, hvis Ramme ikke var begrænset 
ved de af Folketinget foretagne Nægtelser, og siden dette Tidspunkt 
er Finanshusholdningen ført paa foreløbige Finanslove.

I den første Tid efter Udstedelsen af den foreløbige Finanslov 
af 1885 fremtraadte Misstemningen i den oppositionelt sindede Del 
af Befolkningen i skarpe, stundum endog voldsomme Former. I 
Tale og Skrift antog Agitationen en hidtil ukjendt Karakter, 
væbnet Modstand imod Myndighederne forberedtes paa forskjellige 
Steder gjennem de saakaldte «Riffelforeninger», Opfordringer til
Skattenægtelser offentliggjordes jævnlig, og en Række sporadiske Tilfælde 
af Skattenægtelse forekom. Ved Rigsdagens Sammentræden om 
Efteraaret forkastede Folketinget Finanslovforslaget for 1886-87, og
i Folketingssalen førtes der fra flere Taleres Side et overordentlig 
heftigt Sprog. Bevægelsen kulminerede i et Mordattentat, som 
21. Okt. 1885 af en ung Typograf ved Navn Julius Rasmussen 
foretoges over for E. uden for dennes Bopæl paa Toldbodvejen i Kjøbenhavn. 
Gjerningsmanden affyrede 2 Skud med en Revolver, uden at 
det dog lykkedes ham at tilføje E. nogen Skade. E. viste strax
megen Koldblodighed over for Livsfaren, hvorimod Begivenheden 
som socialt-politisk Fænomen gjorde et dybt Indtryk paa ham. 
Regeringen, der allerede ved en foreløbig Lov af 5. Maj 1885 havde 
grebet ind over for Riffelbevægelsen, udstedte nu foreløbige Love 
om Oprettelse af et militært Gendarmerikorps og om overordentlige
Politiudgifter (begge af 27. Okt. 1885) samt om Straffebestemmelser 
imod agitatoriske Udskejelser (2. Nov. 1885), nvortil senere kom en 
foreløbig Lov om Ansvaret for Dagblade og Ugeblade (13. Avg. 
1886), sigtende til at hindre Benyttelsen af «Straamænd» som 
ansvarhavende for Saadanne periodiske Skrifter. En roligere Stemning 
bredte sig over Landet, og kun undtagelsesvis forefaldt der i den 
følgende Tid alvorligere Excesser, særlig i Jylland. Ogsaa paa
Rigsdagen gjorde snart en mere maadeholden Retning sig gjældende, 
Forhandlingerne gjenoptoges, navnlig efter Bruddet mellem den 
Bergske Fraktion og «det forhandlende Venstre», og en Række 
større og mindre Love udkom i de følgende Aar. Særlig efter 
Valgene 28. Jan. 1887, ved hvilke Højre vandt 8 Pladser i
Folketinget tilbage, tog Lovgivningsarbejdet atter nogen Fart, hvorimod 
den mere yderliggaaende Retning i Oppositionen imod Ministeriet 
E. atter vandt Terræn efter Valgene 21. Jan. 1890, ved hvilke Højre 
tabte 3 Pladser. Finanslovene, om hvilke der i Foraarene 1887,
1888 og 1890 foruden de offentlige Forhandlinger tillige førtes 
Forhandlinger underhaanden mellem E. og Medlemmer af det 
maadeholdne Venstre, som af Berg blev angrebet stærkt herfor, strandede 
derimod endnu stadig, dels paa Udgifterne i Anledning af de 
foreløbige Love, dels paa Uenighed om Kjøbenhavns Befæstning. 
Denne sidste er i de forløbne Aar, i hvilke Regeringen paa eget 
Ansvar har ført Statshusholdningen, fremmet saaledes, at der paa
Landsiden er udført en lettere Befæstning til Sikring imod 
Overrumpling, i alt med en Bekostning af o. 13 Mill. Kr., og at der i 
1890 er paabegyndt Anlægget af et Fort paa Middelgrunden.

Som Finansminister har E. været den gyldne Middelvejs Mand. 
I Finanshusholdningen som i Forfatningsstriden har han været 
Ligevægtens Repræsentant. Hans Opgave har været at sikre Balance 
i Finansstyrelsen, vel at mærke ikke blot under en forbigaaende 
Periodes kunstige Udgiftsbesparelse, men ogsaa for den forudselige
Fremtid, i hvilken Reformerne trænge paa til Løsning og kræve 
Penge. Fra dette Standpunkt har han paa den ene Side holdt 
igjen paa Forsvarsudgifterne for de borgerlige Reformers Skyld, paa 
den anden Side sørget for, at Bunden af Statskassen ikke skulde 
blive naaet, før Forsvarsvæsenets Krav vare fyldestgjorte. Fra dette 
Standpunkt har han ogsaa hævdet Kompensationspolitikken i Toldsagen,
en Politik, der i sin Tid var Gjenstand for megen Mistvivl 
ogsaa i Højre, men hvis Rigtighed har vundet stigende Anerkjendelse 
i Aarenes Løb. Og hvad de almindelige Verdensprincipper
angaar, Frihandelsretningen og Beskyttelsessystemet, som i hans 
Administrationstid have rejst sig til frisk Kamp ude og hjemme, 
har han ligeledes indtaget en Ligevægtens Stilling, der har præget 
hans Forslag til Toldreformer. Som større Opgaver, Finansminister
E. har gjennemført, skulle vi nævne Statens Kjøb af de sjællandske 
Baner (1880), Statsgjældens Konvertering fra 4 til 3 1/2 pCt. (1886) 
og en forbedret Beskatning af Brændevinsbrænding (1887).

E., der ved sin Afgang fra Indenrigsministeriet i 1869 blev 
Storkors af Danebrog, blev i 1878 paa Kongens Fødselsdag 
dekoreret med Elefantordenen. Titler har han aldrig haft eller ønsket 
at have.

Viljekraften er den herskende Egenskab hos E. Selve hans 
ydre Personlighed og Optræden bære Præg deraf. Der er, baade 
naar han taler offentlig, og naar han samtaler, noget distinkt og 
energisk over ham, noget af en Mand, der altid er paa sin Post, 
noget spændstigt og aarvaagent, og Begreber som dolce fa niente 
eller laisser aller ere fjærnt fra det Indtryk, han fremkalder. 
Under en spændt Situation udtalte han en Gang i Folketinget, at 
man kunde forlade sig paa, at han ikke skulde blive nervøs, 
hvorledes det end gik. Andre ville være tilbøjelige til at sige, at E. 
netop gjør et vist Indtryk af Nervøsitet. Sandheden er formodentlig, 
at han er en nervøs Mand, der i smaa og store Situationer forstaar 
at handle, som om han ingen Nerver havde.

En politisk Gjerning som E.s udføres imidlertid ikke alene ved 
Karakterens Egenskaber. Allerede som ganske ung Politiker var E. 
anerkjendt som et skarpt, klart og hurtigt Hoved, og han har i sin
lange Ministervirksomhed - E. har været Minister i 19 Aar, medens 
Hall, hvis Ministerkarriere tidligere regnedes for at være af 
enestaaende Længde, i alt kun var det i 13 - erhvervet sig en 
Fortrolighed med det offentlige Livs Forhold som kun faa. Krieger
har en Gang i Landstinget med Føje fremhævet, at E., skjønt han 
ikke er Jurist. af Fag, besidder den stringente Tænkning, som 
Uddannelsen i Retskyndighed tilsigter at udvikle. E., der altid i sit 
Ministerium har haft et stærkt personligt Initiativ, er tillige i 
Besiddelse af et frugtbart og omfattende Blik for en politisk 
Situations Muligheder og de Veje, som den anviser. En vis Stivhed er 
ofte fremhævet som en Fejl hos E. Bebrejdelsen har maaske nogen 
Berettigelse, men kommer ikke i Strid med, hvad her er sagt. E. 
har den Bøjelighed, som hører til for at handle efter ethvert givet 
Øjebliks Krav, men ikke den, som gjør det let for en Mand at
søge andre og sætte sig i personligt Forhold til dem. Maaske staar 
det i nogen Forbindelse hermed, at E. i en ganske usædvanlig 
Grad nyder, hvad nok saa højtstaaende og udmærkede Mænd ingenlunde 
altid erhverve sig, nemlig personlig Respekt, dette, at ingen 
falder paa at glemme, hvem han er, dette, ved den blotte 
Fremtræden at øve Paavirkning. I politisk Henseende har dette ofte 
været E. en Force, og det har bidraget sit til, at hans Politik og 
hans Person ere blevne og ere vedblevne at være Samlingsmærket
for Højres forskjellige Afdelinger.

E.s politiske Livsgjerning er ikke sluttet endnu, men noget af, 
hvad han havde sat sig for at føre igjennem, er opnaaet. Dommen 
over hans Værk og hans Stræben vil tilhøre en senere Eftertid. 
Men Historien vil ikke nægte ham den Anerkjendelse, som den 
skjænker de Mænd, lykkelige eller ulykkelige, der uegennyttig have 
sat deres Existens ind paa at legemliggjøre Tanker, som kraftig 
have trivedes i deres Samtid.

M. P. Friis.



Estrup, Peder, 1756-1818, Skolemand, Præst,
sidstanførtes Farfader og næstforriges Fader, blev født 6. Okt. 1756 i Nibe, hvor 
hans Fader, Christen E., der tidligere havde været Forpagter paa
Lindenborg, den Gang levede; hans Moder, Magdalene f. Engelstoft, 
døde ved hans Fødsel. Kun 2 Aar gammel mistede han ogsaa sin 
Fader, og han blev nu antaget i Søns Sted af Morbroderen, den 
senere Provst, Mag. Chr. Engelstoft (s. ovfr. S. 523), af hvem han 
ogsaa dimitteredes til Universitetet 1772. Ved Universitetet nød 
han saa vel af Lærerne som af sine medstuderende den største 
Anerkjendelse for sine fortrinlige Kundskaber, navnlig i Græsk. 
Han underkastede sig saa vel filologisk Skoleembedsexamen som 
theologisk Attestats. 1782 tog han Magistergraden og blev samme 
Aar Hører ved Kjøbenhavns Skole. I denne Stilling giftede han 
sig (1785) med den jyske Provstedatter Gedske Cathrine Jungersen 
(d. 1830 i Kjøbenhavn). Fra Kjøbenhavn forflyttedes han 1788 til
Rektorembedet i Randers og tilbragte her 15 lykkelige Aar, 
anerkjendt som en udmærket Skolemand. Ugunstige økonomiske 
Forhold i Forbindelse med Ulyst til at bøje sig ind under den nye 
Undervisningsplan, som paatænktes for de lærde Skoler, bevirkede,
at han søgte gejstlig Befordring. 1803 kaldtes han til Sognepræst 
i Nykjøbing paa Falster, men vendte allerede samme Aar tilbage 
til Randers som Sognepræst ved St. Mortens Kirke og Provst i 
Støvring Herred. Men Præstegjerningen blev aldrig for ham, hvad 
Virksomheden i Skolens Tjeneste havde været. Agtet
og afholdt døde han 31. Dec. 1818. I Koret i
St. Mortens Kirke er opsat en Mindetavle over
ham. Hans Søn, ovfr. nævnte H. F. J. E., har givet
en livfuld Karakteristik af ham. Konferensraad,
Prof. L. Engelstoft var gift med hans ældste Datter.

H. F. J. Estrups Saml. Skrifter III, 519 ff. 
I. Barfod, Den falsterske Gejstlighed I, 26 ff. 
Hundrup, Lærerstanden ved Randers lærde Skole S. 18 ff. 
Saml. t. jydsk Hist. og Topogr. III, 369 f.

A. Jantzen.


Ethelberg, Laurids, s. Lavrids Jørgensen.



Ettersen, Johan, --1652, Handelsmand og Industridrivende, 
var i Christian IV's Tid en driftig Borger i Kjøbenhavn. 1635 
overdroges det ham med flere at have Tilsyn med Postbudene. Han drev
Hvalfiskefangst, dels alene, dels sammen med det
islandske Kompagni. Men hans Handeler gik ikke af
uden Retstrætter. 1635 var der Uenighed mellem ham og 
Tolderen «udi Øresund» Villum Mortensen Rosenvinge om et
af dem i Holland til Regeringen kjøbt stort Parti
Krudt, og sin Hvalfiskefangst drev han ikke altid
inden for de tilladte Grænser. Mellem sine
Ejendomme i og ved Kjøbenhavn havde han et
Garveri, men han nøjedes ikke med denne
industrielle Bedrift. 1633 forpagtede han
Kongens Farveri bag Vandkunsten i Forbindelse
med Valkemøllen Strandmøllen. 1636 blev han Ejer 
af Farveriet, og Strandmøllen udvidede han først med 
en Kornmølle (1635) og derpaa med en Papirmølle (1643), 
til hvis Drift han 1647 fik Eneret til Kludesamling
i Kjøbenhavn og Christianshavn. 1650 fik han
Bevilling til Gjæstgiveri i Vedbæk. Formentlig 1633
ægtede han Mette Christoffersdatter, en Datter af
Renteskriver Christoffer Iversen. Han døde
i 1652, hans Enke levede endnu 1672.

C. Nyrop, Strandmøllen.

C. Nyrop.



Euchel, Gottleb (hebraisk: Jechiel), 1767-1830, jødisk Lærd, Kjøbmand,
var født i Kjøbenhavn 14. Juli 1767 som Søn af
Kjøbmand Abraham E. Han rejste for at studere den
jødiske Litteratur og Filosofi til Tyskland og opholdt
sig navnlig i Kønigsberg og Berlin, i hvilke to Byer
han havde Slægtninger, derimellem Moses Mendelssohns
bekjendte Biograf, E. broder Isak Euchel. Denne,
der vistnok er født i Kjøbenhavn 1756 (ofte angives
som Fødested og -aar: Kønigsberg 1758) og døde som
Kjøbmand i Berlin 14. Juni 1804, var en af de lærdeste
Repræsentanter for den eftermendelssohnske Skole i
Tyskland, hvilket Land han efter sin hele Udvikling
ganske tilhører. Til denne Skole, der fik Navnet
«Measfim» efter det af I. E. og andre grundede 
hebraiske Tidsskrift «Ha-Meassef» eller «Samleren»,
sluttede G. E. sig ganske. Efter at være vendt
tilbage til Kjøbenhavn nedsatte han sig som Grosserer
og giftede sig med Frederica Henriques (f. 1778 d.
17. Juli 1821). Med sine grundige Kundskaber blev
han til stor Hjælp for M. L. Nathanson, da denne
energiske, men paa jødisk Omraade ulærde Mand ved
Oprettelse af Skoler og Tilvejebringelse af Lærebøger
søgte at uddanne den kjøbenhavnske jødiske Ungdoms
Aand. Som Talsmand for sine Trosfæller udad til
optraadte E. 1796 lige over for den da af Regeringen
nedsatte Kommission og 1813 under det livlige Røre,
der var vakt ved Thaarups Oversættelse af «Moses
og Jesus». Paa Grund af sin Sysselsættelse som
Forretningsmand kom han kun til at udgive faa og smaa
Skrifter, men havde hos sine samtidige, saa vel Jøder
som kristne Videnskabsmænd, et meget anset Navn for
sine udbredte Kundskaber og smagfulde Skrivemaade. Han
døde i Kjøbenhavn 7. Juni 1830.

Erslew, Forf. Lex.
Museum I, 139 f.

D. Simonsen.



Euphemia, --1330, Dronning, var en Datter af Hertug
Bogislav IV af Pommern og blev nogle Aar før
1307 gift med Christoffer (II), den Gang Hertug
af Estland, senere Konge af Danmark. E. delte sin
Ægtefælles vexlende Skæbne og urolige Liv. Da den
danske Krone første Gang tilfaldt Christoffer (1319),
opholdt han sig landflygtig i hendes Hjemland; hun
saa ham for anden Gang overtage Tronen i Febr. 1330,
men nogle Maaneder efter døde hun, 26. Juli. Om hendes
Gravmæle i Sorø Kirke og om hendes Børn henvises til
Art. Christoffer II (III, 578).

Johannes C. H. R. Steenstrup.

 1789-1866, Officer">

Ewald, Carl, 1789-1866, Officer, er en Søn
af nedenanf. Generallieutenant Joh. E. og født
i Kassel i. Marts 1789, efter at Faderen havde
modtaget Ansættelse i Danmark. Han nød en omhyggelig
Opdragelse i Hjemmet, fik, endnu ikke fyldt 13
Aar, som Gunstbevisning af Kronprinsen mod hans
Fader Udnævnelse som Stykjunker i Artillerikorpset,
udnævntes 1805 til Sekondlieutenant med Forpligtelse
til senere at tage Examen og fik, efter 1807 at have
underkastet sig denne, Aldersorden i Korpset fra
1804. 1809 avancerede han til Premierlieutenant, 1813
til Kapitajn og stod indtil da nominelt i Artilleriet,
men han forrettede saa godt som ikke Tjeneste i dette
Vaaben, i det han allerede som Sekondlieutenant blev
ansat som Adjoint i Generalkvartermesterstaben og hans 
Virksomhed derved forlagt til Generalstaben, til
hvilken han forblev knyttet hele sin Tjenestetid. 1813
blev han Divisionsadjudant i Generaladjudantstaben og
ansat som Stabschef ved 2. Brigade i den bevægelige
Armédivision, udmærkede sig i Træfningerne ved Boden
og Sehestedt og dekoreredes med Ridderkorset. 1815
var han Stabschef ved i. Brigade af Auxiliærkorpset,
der drog ind i Frankrig. Efter Hjemkomsten tog E. i
de fredelige Dage, der nu paafulgte, levende Del
i den navnlig af Fibiger og Jahn rejste Bevægelse
paa Militærlitteraturens Omraade og var fra 1821-26
sammen med disse Mænd Medudgiver af 4.-9. Bind af
«Magasin for militær Viden skabelighed». Ved Hove var
han meget yndet, og Tillidshverv og Gunstbevisninger
bleve ham til Del i rigeligt Maal. 1822 blev han Lærer
hos Prins Frederik (Frederik VII) i Krigshistorie
og Taktik og hørte til Prinsens Suite paa dennes
Udenlandsrejse 1826-28. Da han kom tilbage, blev han
jourhavende Adjudant hos Frederik VI og Kommandør
af Danebrog, Aaret efter Bibliothekar ved Kongens
Haandbibliothek. 1825 fik han Karakter som Major,
1832 som Oberstlieutenant, 1834 udnævntes han til
Divisionskvartermester og 1838 til Overadjudant
i Generalstaben. Ved Regeringsskiftet 1839 blev
han Adjudant hos den nye Konge, og faa Dage efter
afløste han, udnævnt til Oberst, Frants Biilow
som tjenstgjørende Generaladjudant og Chef for
Kongens Adjudantstab og Bureauet for Armeens
Kommandosager. Kort efter at han saaledes var
traadt i Spidsen for Hærens Styrelse, blev den
store Forsvarskommission, hvis Arbejder førte til
Hærordningen af 1842, nedsat, men han fik næppe
synderlig Indflydelse paa Forhandlingernes Gang,
i det han netop i disse Aar paa Grund af svækket
Helbred maatte opholde sig i Udlandet. Fratraadte 
som Generaladjudant allerede kort efter Frederik 
VII's Tronbestigelse og afløstes af Oberst
T. G. Schøller (XV, 431). Var 1840 bleven Kammerherre, 
1842 Generalmajor, 1847 Storkors af Danebrog; stilledes
à la suite i Armeen, og 1849 afskedigedes han
paa Grund af Svagelighed af Krigstjenesten. E. var
en fint dannet, kundskabsrig og veltænkende Mand, og
det er vist med rette, naar der er blevet sagt om ham,
«at han brugte sin Indflydelse til det gode uden nogen
Sinde at misbruge den». E. ægtede 28. Febr. 1813
Frederikke Amalie Kaas Rosenstand-Goiske, f. i
Kjøbenhavn 16. April 1793, d. 14. Sept. 1855, Datter af
Overavditør Peder R.-G. (f. 1753 d. 1803) og dennes
2. Hustru, Frederikke Amalie f. Kaas (f. 1763 d.
1821). Han døde i Kjøbenhavn 18. Marts 1866.

Erslew, Forf. Lex.
Illustr. Tid. VII, 213.

S. A. Sørensen.



Ewald, Carl, f. 1856, Forfatter. Han er født
15. Okt. 1856 paa Bredelykke ved Gram i Slesvig
som ældste Søn af ndfr. nævnte Professor Herman
Frederik E., den Gang kgl. Landmaaler. C. E. blev
Student fra Frederiksborg lærde Skole 1874. Efter
Philosophicum var han et Aars Tid Huslærer, gik
saa til Landbohøjskolen for at tage Forstexamen,
blev syg, opgav videre Studier og blev Lærer ved
forskjellige Skoler i Kjøbenhavn. Overtog selv i
1880 en Drengeskole, som han drev i 3 Aar, hvorefter
han afstod den til en anden. Kastede sig saa ind i
litterær og journalistisk Virksomhed uden dog for
længere Tid at være knyttet til noget enkelt Blad;
boede et Aars Tid i Smaaland (1884), et andet Aar
(1886 -87) i Svendborg, hvor han skrev en Artikel
om Sydfyn til det illustrerede Værk «Danmark» og
blev Medarbejder af det stedlige Venstreblad. Efter
Tilbagekomsten til Kjøbenhavn fortsatte han her
sin litterære og journalistiske Virksomhed som
Medarbejder ved og Bidragyder til forskjellige
Blade og Tidsskrifter. Den Rastløshed og Uro, der
kjendetegner hans personlige Liv, spores ogsaa i hans
litterære Produktion. Han har arbejdet paa mange
Felter, skrevet Skolebøger, oversat og bearbejdet
fremmede Forfattere, udgivet litterære Piecer,
skrevet Æventyr og navnlig Skitser og Noveller,
hvoraf en Del er samlet i «Smaa Fortællinger»
(1882) og «Smaalandske Noveller» (1883); desuden
de større Fortællinger «Regel eller Undtagelse»
(1883), «En Udvej» (1884) samt «Lindegrenen»
(1886). Hans Produktionslyst og -lethed stode i de
første Aar ikke rigtig i Forhold til det aandelige
Indhold, han havde at raade over, men han udviklede
sig følelig, og «Lindegrenen» er et ganske dygtigt
Arbejde. E. ægtede 1880 Emilie Salomon, Datter af
afd. Sognepræst V. S., blev skilt fra hende 1884
og ægtede 1887 Betty Pon-saing, Datter af Bogholder
Julius P.

M. Galschiøt.

Ewald, Enevold, 1696-1754, Præst">

Ewald, Enevold, 1696-1754, Præst. Han var Søn
af Præsten Niels Enevoldsen (Evald) (f. 1658 d.
1733) og Mette Magdalene Prætorius (f. 1671 d.
1729) og født i Højst, mellem Tønder og Aabenraa,
29. Avg. 1696. Faderen var en Præstesøn fra Nabosognet
Bylderup, men dansk Student fra Frederiksborg Skole;
Moderens Forfædre havde i 3 Slægtled været Præster i
Højst. E. var en tidlig vakt og alvorlig Dreng, der
alt før sit 14. Aar, som han selv fortæller, havde
gjennemlæst hele Bibelen 4 Gange. Som hjemmehørende
i Hertugen af Gottorps Lande sendtes han til tyske
Universiteter, rimeligvis først til Kiel, senere til
Jena og Halle. Paa det 
sidstnævnte Sted stod den Gang Pietismen i sin højeste
Flor, og E. paavirkedes meget stærkt af dens
indtrængende og vækkende Forkyndelse. Han gjenoptog
her sin flittige Bibellæsning og opnaaede, om end
ikke uden Anfægtelser, at komme til aandelig Hvile i
en fast Tillid til det aabenbarede Ord; hans Kjendskab
til Bibelen var enestaaende, og de store Flidsværker,
som han senere forfattede, havde deres sikre Grund i
disse Ungdomsstudier. Efter at være vendt tilbage til
sit Hjem optraadte han her som den første Forkynder
af den pietistiske Kristendomsopfattelse; han holdt
Forsamlinger, prædikede og katekiserede og havde
stort Tilløb fra hele Egnen; det kirkelige Tilsyn
holdt ikke af denne Bevægelse. Han udgav ved denne Tid sine første
Smaaskrifter, baade i bunden og ubunden Stil.

Da i Aaret 1727 det store Waisenhus oprettedes i
Kjøbenhavn, kaldtes E., der var bleven bekjendt i
Hovedstaden ved gjentagne Besøg og Gjæsteprædikener,
til Lærer og et Par Maaneder efter til Præst ved
denne Opdragelsesanstalt. Hans Virksomhed her
faldt i to Perioder; i de første Aar vakte han
Opsigt ved sin Veltalenhed og ved de Tanker, han
fremsatte, senere gik han mere og mere op i sine
lærde Værker. E. synes at have været den første,
som bragte Pietismen til Kjøbenhavn; hans Prædikener
havde stort Tilløb; selv da Waisenhuset var brændt,
og der maatte holdes Gudstjeneste i Ridehuset,
flokkedes rige og fattige om hans Talerstol; «en
større Prædikant og Katekisator haver Danmark næppe
haft», siger en samtidig. Det var dog ikke blot den
Inderlighed og den Veltalenhed, hvormed han forstod
at fremsætte sine Tanker, der droge Folk til ham, men
ogsaa de efter Tidens Lejlighed kjætterske Meninger,
han fremsatte. Saaledes vovede han at paastaa, at der
maatte skjelnes mellem den indre, sande Kristendom
og den udvortes Kirke med dens Naademidler, og at
Mennesket først efterhaanden kunde vinde Naade hos
Gud ved Selvopdragelse i Taalmodighed og Troskab;
ligeledes krævede han Taalsomhed over for anderledes
troende. Følgen blev da ogsaa, at han droges ind i
den forargelige Strid mellem Hovedstadens Præster
og underkastedes Forhør og andre Ubehageligheder;
han beholdt dog sit Embede mod at holde en Kapellan,
som var fri for hans Anfægtelser med Hensyn til
Absolutionen (1734).

Der havde i disse Aar samlet sig en talrig fri
Menighed om E., men senere synes denne igjen til Dels
at have opløst sig, og det blev vanskeligt for ham
at komme ud af det med de meget
smaa Indtægter ved Waisenhuset, som han dog ikke
vilde forlade. Saaledes nødtes han til at paatage
sig andre anstrængende Arbejder; han oversatte
opbyggelige Skrifter og begyndte derefter en brydsom
Forfattervirksomhed: 1741-42 udkom i 2 Bind et
«Tidsregister over det gamle og det nye Testamentes
Kirkehistorie» og 1744-50 i 5 Bind Prædikener over
Mosebøgerne med deres Spaadomme og i 3 Bind den
bekjendte «bibelske Konkordans». Endelig udgav
han et Par mindre Skrifter med opbyggelige Digte
og en Anvisning til Bibellæsning. -- E. blev 1747
tit. Professor theol. og i det følgende Aar Medlem af
Missionskollegiet og Waisenhusets Direktion. Han var
kun én Gang gift, nemlig med Maria Wulf (f. 23. April 1715), 
hvem han ægtede i Avg. 1730, Datter af en 
Bygningsentreprenør Matthias
W., hvis Enke Marie havde været stærkt indviklet
i Sagen om de gudelige Forsamlinger. Hans Helbred
var alt den Gang svagt og nedbrødes yderligere ved
Overanstrængelse; om Sommeren maatte han opholde sig
paa Landet. Senere formaaede han næsten slet ikke
at røgte sit Embede, i hele Aar talte han kun faa
Gange. Han døde 17. Nov. 1754; hans Enke ægtede 4 Aar
efter Hørkræmmer og Overformynder Peder Hulegaard,
men blev atter Enke 1769 og døde 27. April 1791. Af
deres 3 Sønner var Digteren Johannes E. (s. ndfr.) den
mellemste. 

Nyerup, Lit. Lex. 
A. D. Jørgensen, Johannes Evald. 
Tilskueren 1901, S. 233 f.

A. D. Jørgensen.



Ewald, Herman Frederik, f. 1821, Forfatter. 
E. er født i Kjøbenhavn 13. Dec. 1821 og er en Søn af
ovfr. nævnte Generalmajor Carl E. Farfaderen var
den bl. a. af Stralsunds Indtagelse fortjente
Generallieutenant Joh. E., Morfaderen var den
bekjendte Overavditør P. Rosenstand-Goiske, Udgiveren
af «Den dramatiske Journal». Paa Mødreneside havde
E. saaledes en litterær Fortid at slægte paa,
der viste sig stærkere end de militære Traditioner
paa Fædreneside, men ligesom hans mandige Karakter
og dybe Religiøsitet turde være et Arvegods fra
Faderen, saaledes er det ogsaa aabenbart, at
dennes nære Forhold til Hoffet og mange fornemme
Forbindelser ikke have været uden Indflydelse paa
Sønnens fremtrædende Evne til at skildre Personer og
Forhold fra Aristokratiets Kredse.

1841 blev E. Student fra Sorø Akademi og tog
sammesteds Examen philosophicum. Han udmærkede sig i
sin Skoletid ikke ved nogen særlig vedholdende Flid,
men Friluftslivet i de naturskjønne Omgivelser og
den direkte og indirekte Paavirkning af 
Digterkolonien i Sorø gave dog Impulser, der senere
viste deres Virkning. En kort Tid studerede E. Jura,
men da dette Studium aldeles ikke tiltalte ham,
opgav han det snart og besluttede at blive Landmand --
vistnok mindre af egentlig Tilbøjelighed for denne
praktiske Virksomhed end af Lyst til at leve et
ubundet Liv i den frie Natur. Efter at have lært
Landvæsenet -- bl. a. paa Jægerspris -- overtog han
en større Forpagtning (Hovedgaarden Gersdorfslund
under Stamhuset Rathlousdal i Jylland), men maatte
efter nogle Aars Forløb atter opgive den, dels fordi
Krigsaarene den Gang beredte alle jyske Landmænd
særlige Vanskeligheder, dels vel ogsaa fordi han
ikke fuldt ud var Landmand, men havde mange andre
Interesser, der lagde Beslag paa hans Tanker og hans
Tid. Resolut besluttede E, sig imidlertid nu til at
slaa ind paa noget helt nyt, og efter at have taget
Examen som Landmaaler bosatte han sig som saadan
paa en mindre Gaard ved Gram i Nordslesvig. Her
ægtede han 14. Juli 1855 June Caroline Oest, Datter
af afd. Birkedommer i Brahetrolleborg Birk Nicolai
O. og Henriette Emilie f. Volgand, og her levede
han et roligt, lykkeligt Liv indtil 1864, da han
flyttede tilbage til Kongeriget, først til Helsingør
og senere til Frederiksborg; siden 1874 er han bosat
i Kjøbenhavn.

Skjønt E. allerede i Skoletiden skrev Digte, var det
dog først 1860 -- i hans 39. Aar --, at han traadte
offentlig, men anonymt frem som Forfatter med Romanen
«Valdemar Krones Ungdomshistorie». Det kan maaske
siges, at denne sene Debut har medført en vis Mangel
paa Lyrik i E.s Produktion, men paa den anden Side
kan han rose sig af strax ved sin første Fremtræden
at have budt Læseverdenen noget fuldfærdigt, et
helstøbt, fortrinligt Arbejde, der da ogsaa strax blev
anerkjendt som saadant. Den Forfatterpersonlighed, der
træder en i Møde i «Valdemar Krones Ungdomshistorie»,
er en i Livets Skole modnet Mand, der har set meget og
opfattet det klart, og ved Siden af den mønsterværdige
Karakterisering af Personerne kan man ikke noksom
fremhæve den Friskhed, der præger hele Fortællingen,
og den hjemlige Tone, som hviler over den fra først
til sidst. Hurtig fulgte de store Romaner «Familien
Nordby» (1862) og «Johannes Falk» (1865) oven paa den
lykkelige Debut; den første bringer Interiører fra
5oerne, den anden fra den religiøse Vækkelsesperiode
i 3oerne. Ogsaa i disse Værker lægger E. de samme
Egenskaber for Dagen som i sin første Bog; en vis
Bredde kunne de paa sine Steder næppe frikjendes
for, men 
den hænger sammen med den ejendommelige
Vederhæftighed, som leder E. til at gjøre Rede for
enhver sjælelig Rørelse hos de optrædende Figurer,
og den Samvittighedsfuldhed, hvormed han bestandig --
ikke mindst i sine historiske Romaner -- stræber at
skifte Sol og Vind lige mellem de stridende Parter
og modsatte Livsanskuelser.

E.s Ophold i Helsingør førte ham ind paa den
historiske Roman: 1867 udkom «Svenskerne paa
Kronborg». Den monumentale gamle Fæstning har
ligefrem inspireret ham paa samme Maade som Notre-Dame
inspirerede Victor Hugo, og at Digtningen saaledes
er voxet frem af selve den historiske Grund, er
overordentlig betegnende for E.s Arbejdsmaade; hvor
han i Skildringen fra Fortiden ikke kan støtte sig
til sine egne personlige Oplevelser og Iagttagelser,
saaledes som i Nutidsfortællinger, der kræver han dog
noget fast at bygge paa: han vil kjende Lokaliteter
og Dokumenter fra den Tid, han skal behandle, og
først naar han føler sig hjemme i Tidsalderen og
Omgivelserne, begynder han at skrive. Karakteristisk
i saa Henseende er følgende Udtalelse af E. selv,
der findes i et Brev (aftrykt i «For Romantik og
Historie» VIII, 225 ff.), som omtaler Forarbejderne
til hans anden historiske Roman, «Den skotske Kvinde
paa Tjele» (1871). Det hedder her: «Den Kundskab,
der erhverves hurtig, er ikke nok; Sjælen maa modtage
den svundne Tids Aand med den Langsomhed, hvormed
Stenen udhules af Draaben; Fantasien maa gradvis drage
Næring af historiske Beretninger, men især af alle
direkte Overleveringer, Breve, Domme, Love, endogsaa
Samlingernes haandgribelige Skatte, og jeg har gjort
to Rejser til Jylland for at blive lidt fortrolig med
de Egne, i hvilke min Bogs Handling spiller». E. er
imidlertid ikke blind for, at den blotte Samlen af
Materiale aldrig kan være nok, men han tilføjer:
«Ligesom historisk forstenet af den langvarige
Granskning har det krævet Tid atter at frigjøre sig
og faa Syn paa, at det er Duften af Floraen, jeg skal
have, og ikke det hele Læs Stilke og Blade», og man
behøver da heller ikke at have læst mere end én af
hans historiske Romaner for at være paa det rene med,
at han virkelig besidder Evnen til at give «Duften»
af den Høst, han har bjærget i Lade. Han raader ikke
over den Fantasi som Ingemann, og han vælger heller
ikke som denne med særlig Forkjærlighed sine Æmner
i den romantiske Middelalder, men fortrinsvis i de
senere, mere afdæmpede og mindre farverige Tidsaldere;
men til Gjengjæld er der i E.s Romaner en sjælden
historisk Kolorit, en

besindig prøvende Dom, indgaaende psykologisk Analyse
og en egen stilfærdig Poesi, der opruller Billede
paa Billede for en.

Rækken af de historiske Romaner er lang: «Knud
Gyldenstjerne » (1875), «Niels Brahe» (1877),
«Anna Hardenberg» (1880), «Valdemars-Toget» (1884),
«Dronningens Jomfruer» (1885), «Niels Ebbesøn» (1886)
og «Griffenfeld» (1888), men E. har dog ikke for
denne Digtart forsømt den sociale Roman, ved hvilken
han vandt sine første Lavrbær: foruden mange mindre
Fortællinger har han udgivet «Agathe» (1873), «Blanca»
(1878) og «Georg Reinfeldt» (1881). De allerfleste
af hans Bøger ere udkomne i flere Oplag, og en Del af
dem er oversat paa Svensk, Engelsk og Tysk. I Danmark
have de ikke blot fundet Vej til ethvert Hjem, hvor
man i det hele har Interesse for Litteraturen, men
E. er tillige en meget læst og meget yndet folkelig
Forfatter, hvis rene Sprog, noble Livssyn og ægte
nationale Følelse kun kunne virke i god Retning.

Illustr. Tid. XIII, 125.
P. Hansen, Nord. Digtere i vort Aarh., 2. Udg., S. 630 ff.
F. Winkel Horn, Den danske Lit. Hist. II, 415 ff.
Højberg og Rasmussen, Den danske Skønliteratur S. 163 ff.

Sophus Bauditz.



Ewald, Johann, 1744-1813, Officer, er født 30. Marts
1744 i Kassel, hvor hans Fader var Regnskabsfører ved
Overpostamtet; Moderen var født Breithaupt. Fra den
tidligste Barndom stod hans Hu til Krigerstanden,
og 1760 lykkedes det ham at blive Frikorporal i
det hessiske Infanteriregiment Gilsa, i hvilket
han deltog i Resten af Syvaarskrigen og udnævntes
til Officer. 1770 mistede han i en ungdommelig Duel
med en af sine gode Venner sit venstre Øje og maatte
udholde et langt Sygeleje. Under dette studerede han
ivrig Krigskunstens Theori, navnlig den Del deraf,
der omhandler den taktiske Føring af Tropperne,
og ligesom disse Studier strax satte Frugt i et
den regerende Landgreve tilegnet lille Skrift om
Detache-mentskrigen, hvilket 1774 indbragte ham
Kapitajns Udnævnelse, saaledes kom de i Virkeligheden
til at danne det bestemmende Grundlag for Retningen
af E.s hele militære Udvikling. 1776 drog E. som
Chef for et Jægerkompagni i et af England hvervet
hessisk Troppekorps til Amerika og viste sig her under
Kampen mod Fristaterne ved gjentagne Lejligheder som
en tapper og kløgtig Fører. 1781 blev han fangen
ved Yorktowns Kapitulation, udvexledes kort før
Fredslutningen og vendte 1784, hædret med smigrende
Anerkjendelse af de engelske Generaler og med den
hessiske Orden pour la vertu militaire, tilbage til
sit Fødeland. Forholdene her 
vare ikke gunstige for hans Avancement, men ved et
Aaret efter hans Hjemkomst udgivet fortjenstfuldt
Skrift om den lille Krig tildrog han sig fornyet
Opmærksomhed i de hessiske Kredse, saaledes bl. a. hos
Prins Carl, der var dansk Feltmarskal, og denne
skaffede ham 1788 Ansættelse i Danmark, hvortil hans
Skæbne og Slægt fra nu af knyttedes.

Han udnævntes strax til Oberstlieutenant og
Chef for det under Oprettelse værende slesvigske
Jægerkorps og Aaret efter tillige til Chef for
2. slesvig-holstenske Bataillon let Infanteri, der dog
kort efter nedlagdes. E. udfoldede i denne Stilling
en Virksomhed og fik en Betydning, der gik langt
ud over det almindelige. Ved sine Lærebøger, sine
vækkende Foredrag for Befalingsmændene og fremfor alt
ved sit Talent og sit indgaaende Kjendskab til Faget
gjorde han Jægerkorpset til en Mønsterafdeling for
let Infanteri, og han blev banebrydende her hjemme
som Skaberen af den spredte Ordens Taktik. Det
lykkedes vel ikke E. at faa gjennemført, at alt
Fodfolket blev uddannet efter hans System, og i
den lange Fredsperiode, der indtraadte kort efter
hans Død, stagnerede Udviklingen her som overalt, og
Lineartaktikkens stive Former beholdt Overhaand, men
den Raskhed og Lethed, hvormed vore Jægerbatailloner
bevægede sig i Krigen 1848-50, viste, at E.s Aand
var levende i Hæren, og i vore Dage er den spredte
Orden anerkjendt som Fodfolkets Hovedkampform.

1795 blev.E. Oberst, 1802 Generalmajor. 1803,
med hvilket Aar den mere pædagogiske Side af
hans Virksomhed ligesom fandt en Afslutning, blev
der givet ham Kommandoen over Avantgarden af det
Korps, som Kronprinsen ved Franskmændenes Erobring
af Hannover sammendrog ved Ejderen, og i den saa
at sige permanente Lejr, som den danske Hær under
vexlende Forhold og Former fra nu af dannede, var
E. til sin Død den selvskrevne Fører for den Del,
der laa Grænsen og Fjenden nærmest. I 1806, under
Hævdelse af Nevtraliteten, blev han med sit Korps
indviklet i Kampene ved Lybek mellem de franske under
Bernadotte og Murat og Preusserne under Blücher og
havde ved denne Lejlighed et personligt Sammenstød
med den overmodige Murat; i 1807, efter Nederlaget
ved Kjøge og Kjøbenhavns Kapitulation, sendtes han
fra Holsten over til Øerne for at raade Bod paa
Forvirringen; i 1808-9 dannede hans Korps Teten af
Hæren, der skulde gjøre Landgang i Skaane; i Foraaret
1809 gik han paa ny til Hertugdømmerne for at afværge
et formodet engelsk Angreb; dette udeblev dog, men
i Steden for gav Friskarehøvdingen Schills Tog kort efter E. 
Lejlighed til en smuk Vaabendaad, i det han paa eget Ansvar i 
Forening med den fransk-hollandske General Gratien trængte ind i det 
meklenborgske og 31. Maj stormede og indtog Stralsund, hvor Schill 
faldt efter et tappert Forsvar. E., hvem 1808 Storkorset af 
Danebrog var blevet tildelt, belønnedes af Frederik VI for den 
Uforfærdethed og Kyndighed som Anfører, han havde lagt for Dagen,
med Udnævnelse til Generallieutenant og hædredes med den 
hollandske Unions og den franske Æreslegions Orden. Samme 
Efteraar udnævntes han til kommanderende General i Holsten med 
Hovedkvarter i Kiel, og her forblev han indtil April 1812, da han 
stilledes i Spidsen for den saakaldte «bevægelige Armédivision»,
det 10000 Mand stærke Hjælpekorps, som Frederik VI ydede sin 
allierede, Napoleon, ved dennes Marche mod Rusland, og som 
underlagdes Marechal Victor, den daværende højstbefalende i Nordtyskland. 
Inden Krigsskuepladsen det følgende Aar forlagdes her til,
saa E. sig imidlertid paa Grund af Sygdom nødsaget til at afgive 
Kommandoen, og 25. Juni 1813 døde han paa et Landsted i 
Nærheden af Kiel. E. ægtede 3. Febr. 1788 Susanne Ungewitter (d. i 
Juni 1810).

Mag. f. mil. Videnskabelighed IV, 1. 
Vaupell, Den dansk-norske Hærs Hist. II. 
Medd. fra Krigsarkiverne I-IV.

S. A. Sørensen.



Ewald, Johannes, 1743-81, Digter. 
Han var Søn af Waisenhuspræsten Enevold E. (s. foran) og født i Kjøbenhavn 18. Nov. 
1743. Saa længe Faderen levede, undervistes han i Hjemmet, 
Waisenhusets Gaard paa Nytorv, sammen med sin 3 Aar ældre 
Broder Matthias og havde i den Tid forskjellige Lærere. Af hvad 
han selv lejlighedsvis fortæller, fremgaar det, at han havde en
levende Fantasi, og at denne tidlig udvikledes, først ved Børneæventyr, 
senere ved Læsning om Oldtidens Helte i Grækenland og 
Rom og af Kirkens og Missionens Historie; men det er vanskeligt 
at følge ham i den Opfattelse, at hans Forældre og Lærere 
forsyndede sig ved saaledes at nære hans Indbildningskraft og varme 
Følelse for det ualmindelige og det menneskelig store. Da Faderen 
med sit aldeles nedbrudte Helbred vel maatte forudse sin nære 
Død, medens Sønnerne nu efter deres Alder skulde sendes i en 
offentlig Skole, blev der truffet Bestemmelse om, at den ældste 
skulde til Roskilde, medens den mere begavede J. sendtes til
Slesvig, hvor Faderen havde Slægtninger, rimeligvis for at faa en 
fyldigere tysk Opdragelse; han skulde i Huset hos Rektoren, Licht, 
en bekjendt udmærket Lærer. Overfarten foregik selvfølgelig med 
Skipper og var altsaa afhængig af dennes Afrejse, og det var
derfor tilfældigt, at denne netop kom til at foregaa faa Timer før 
Faderens Død, Dagen før Drengen fyldte sit 11. Aar.

Opholdet i Slesvig varede i henved 4 Aar, i hvilken Tid han 
tilegnede sig de almindelige Skolekundskaber, ligesom han opnaaede 
en vis Færdighed i at skrive latinske og tyske Vers. Uden for 
Skoletiden havde han Adgang til Rektorens temmelig betydelige 
Bogsamling, i hvilken han bl. a. fandt en Samling nordiske Heltesagaer; 
Licht elskede nemlig alt, hvad der var dansk, og søgte at 
paavirke sine Elever til at lære og dyrke Sproget, hvis Nytte og 
Skjønhed han fremhævede for dem. Hvad E. i øvrigt fortæller 
om sit Ophold i Slesvig, tyder paa en stadig Udvikling af hans 
medfødte poetiske og æventyrlige Sans, medens han endnu var 
uimodtagelig for selve Digtningens Skjønhed. Saaledes løb han 
bort efter at have læst Robinson for over Holland, paa Vejen til 
Indien, at strande paa en øde Ø, og Rektoren indhentede ham
først 4 Mil fra Byen. Ligeledes drev han med den største Lidenskab 
Krigslegen som en Efterligning af den samtidige Syvaarskrig 
i Tyskland, og han var stærkt optagen af gjentagne Forelskelser. 
Derimod kjedede Oldtidens Digtere ham til Trods for Lærernes 
Bestræbelser for at aabne hans Sans for deres Skjønheder. «Jeg 
havde tvende (Lærere)», siger han, «og de vare begge for brave 
Mænd, de havde for megen Indsigt og for sund Smag til, at de 
enten ikke selv skulde have følt eller ikke have anprist mig
Yndigheder, som det næsten var vanskeligt at overse eller at være 
kold imod. Jeg bilder mig meget mere ind, at min Sjæl da var 
alt for virksom, alt for meget i Gjæring til, at blotte Tanker eller 
Billeder kunde berolige den; det var Handling, som den brændte
efter.»

I Sommeren 1758, i sit 15. Aar, kom E. tilbage til Kjøbenhavn 
og tog med Ære sin Studenterexamen. Han kom i Pensionat hos 
den formuende Hørkræmmer (islandsk Kjøbmand) og Overformynder 
Peder Hulegaard, der et halvt Aar efter ægtede hans Moder, som 
boede i samme Hus, det sydlige Hjørnested ved Kultorvet og 
Frederiksborggade. Samme Efteraar var det, han gjorde Bekjendtskab 
med den jævnaldrende Arense Hulegaard og ved deres første Møde 
blev fuldstændig betagen af hendes Skjønhed og Ynde. Hun var 
Datter af Overformynderens afdøde Broder Oluf H., og hendes 
Stiffader, Oluf Mandix, var en velhavende islandsk Kjøbmand og Ejer 
af Gislingegaard og Gods. E. kom i et tilfældigt Ærende op til 
Familien, der boede paa Vestergade; men næppe havde han set 
og talt med Arense, før han følte sig greben af den heftigste
Forelskelse; han tabte Sans og Tanke for alt andet og var som ude 
af sig selv. Som i en Drøm naaede han hjem, fast bestemt paa at 
vinde denne Pige og saa ikke begjære andet eller mere af 
jordisk Lyksalighed; han var pludselig vaagnet til en ny Bevidsthed 
og et selvstændigt Liv. Hans første Plan var nu i en Fart at 
fuldende sit theologiske Studium; men medens den nærmeste Tid snart 
bragte ham Vished for, at Arense delte hans Følelser, blev det 
ham tillige klart, at han havde farlige Medbejlere i Mænd, hvis 
Alder stod i et rimeligere Forhold til Arenses end hans 15 Aar. 
Han fik da den Indskydelse at forkorte Vejen til en selvstændig 
og anset Stilling i Samfundet ved at gaa i udenlandsk Krigstjeneste,
og da han kunde være sikker paa, at hverken hans Moder eller 
hendes Mand, der med stor Omhu tog sig af Stifsønnerne, vilde 
billige en saadan Plan, løb han sin Vej efter at have forsynet sig 
rigelig med Rejsepenge af Faderens Beholdning. Broderen, som 
var fulgt med og vel endogsaa var den, som fra først af havde 
tilskyndet til Flugt, fortrød snart, hvad han havde gjort, og skrev 
hjem fra Hamborg, hvorefter han hentedes tilbage; men J. lod sig 
hverve til preussisk Husar og fortsatte sin Rejse syd paa med en 
Skipper ad Elben. Det var i Foraaret 1759; han tjente nogen Tid 
som menig Infanterist i den preussiske Hær, men løb derpaa over 
til Østerrigerne, da han følte sig bedragen ved ikke at være bleven
Husar. Efter halvandet Aars Soldaterliv kom han tilbage til sit 
Hjem, grundig kureret for sine Drømme om en æventyrlig Lykke, 
men vistnok tillige svækket ved de unaturlige Strabadser, som hans 
uudviklede og fintbyggede Legem havde været udsat for; den 
forfærdelige Gigtsygdom, som senere ødelagde ham og i Forbindelse 
med Udskejelser hidførte hans tidlige Død, antoges at stamme fra 
denne Tid.

Efter sin Tilbagekomst tilendebragte E. i forholdsvis kort Tid 
sit Embedsstudium; i Sommeren 1762 blev han theologisk Kandidat 
med bedste Karakter, han blev forlovet med Arense og fik Fribolig 
med Stipendium paa Valkendorfs Kollegium. Det synes nu at have 
været hans Plan at søge en videregaaende videnskabelig Uddannelse, 
snarest til en Lærervirksomhed ved Universitetet. Saaledes kom han 
ogsaa til at kappes med jævnaldrende Venner i lettere litterære
Sysler, uden at egentlig digterisk Virksomhed fra først af synes at 
være kommen ham i Tanke. Han skrev en Afhandling om en 
guddommelig Forløsers Nødvendighed og et allegorisk Stykke: 
«Lykkens Tempel», begge i Stil med de Æmner og Former, som 
Jens Schelderup Sneedorf havde indført i sin «Patriotiske Tilskuer». 
Han blev personlig bekjendt med denne udmærkede Forfatter, som 
opmuntrede og vejledede ham, men til stort Tab for Litteraturen 
og særlig for E. alt døde et Par Aar efter (1764). Samtidig løstes 
Forholdet til Arense, hvorefter hun ægtede en anden (Hørkræmmer 
Rasmus Riber), et Brud, som bragte E. til helt at opgive sine 
tidligere Planer for det borgerlige Liv; han besluttede nu, siger han,
«at slentre Livet igjennem».

Naar E. senere var tilbøjelig til at henføre sit Livs Ulykker 
til Tabet af Arense, gjorde han sig dog utvivlsomt skyldig i en 
Forvexling af Grund og Følge. Han tabte i Virkeligheden sin 
Ungdomselskede, fordi hans Sind af Naturen var ustadigt og hans 
Vilje svag, og det var de samme Fejl, som, yderligere udviklede, 
paaførte ham hans andre Ulykker. Efter at have anstrængt sig til 
det yderste i et Par Aar med sine Studier synes han at være 
falden til Ro i spredte og tilsyneladende hensigtsløse Sysler, medens 
han tillige sorgløst hengav sig til et muntert og uregelmæssigt 
Ungdomsliv i Selskab med ligesindede Venner, gode Hoveder og gode 
Kammerater, men farlige for et Menneske med hans lidenskabelige
Temperament. Og da nu samtidig hans geniale digteriske Begavelse 
begyndte at bryde frem og foruroligede ham med sine gjærende 
Ideer og smertelige Stemninger, kan det ikke forundre, at Følelsen 
for Arense traadte i Baggrunden, ligesom det paa den anden Side 
var naturligt, at hun, der, som han siger, var «en dejlig, en fin og 
skarpsindig, en ædel, en majestætisk Arense», under disse 
Omstændigheder brød Forholdet til den umandige Bejler, der ikke forstod
at skjønne paa hendes Værd. Saaledes som det kom, blev Bruddet 
dog snarest en Befrielse for Digteren, der nu kunde hengive sig til 
sit Kald uden noget ydre trykkende Baand eller nogen borgerlig 
Forpligtelse, om det end tillige gav Anledning til, at han mere
uforbeholdent hengav sig til sine Udskejelser. Først senere, da 
Arenses Ægteskab blev ulykkeligt og hans egen Skæbne saa haard, 
vaagnede den første Ungdoms rige Følelse paa ny og sønderrev 
hans Hjærte med Anger og Sorg. Arense glemte heller ikke ham, 
og skjønt hun senere omtalte ham med Bitterhed, slap hun ham
dog aldrig af Syne og var blandt de Venner, paa hvis Hjælp han 
altid kunde gjøre Regning.

Den første Opgave, som E. herefter gav sig i Lag med, var 
et Læredigt om Guds Godhed, knyttet til Historien om Skabelsen, 
Syndefaldet og Forjættelsen. Det blev i det følgende Foraar (1765) 
indleveret til de skjønne Videnskabers Selskab, der dog forkastede det, 
hvorefter han lovede sig selv i 2 Aar at studere Digtekunsten saa 
grundig, at han kunde blive Danmarks første Digter. Han henvendte 
nu sin Opmærksomhed dels paa det klassiske Skuespil i Frankrig 
og den antike Digtning, dels paa Klopstock og hans store Heltedigt
«Messias». Først senere lærte han Wielands prosaiske Oversættelse 
af Shakspeare at kjende; men den forfejlede da heller 
ikke sin Virkning paa ham. Han tog nu sin «Adam og Eva» 
frem igjen, omarbejdede den i fransk-dramatisk Form og udgav den 
i Aaret 1769 som sit første og omfangsrigeste Digterværk. Det 
modtoges med levende Anerkjendelse og stillede ham uimodsagt paa 
den Plads, han havde villet kæmpe for, paa Toppen af det danske 
Parnas. «Adam og Eva» er dog til Trods for den rige og sublime 
Poesi, der er nedlagt i det, mere en Hyldest til Fortiden end et 
Løfte om en ny Fremtid. Det er Digterens Barndoms Verden, 
hans Faders inderlige Fortrolighed med og veltalende Forkyndelse
af Kristendommens Livsanskuelse, der finder sit storslaaede Udtryk 
i dette Drama, som hos os kun har sin Tilknytning i den lutherske 
Salmedigtning hos Kingo og Brorson, den eneste alvorlige Digtning 
af noget Værd siden Middelalderen. Først derefter bliver E. 
selvstændig skabende, med et fuldt personligt Indhold i sin Gjerning.

Forberedelserne hertil gaa gjennem en ny Række Studier og 
Øvelser, saa vel som gjennem nye Tilskikkelser og Fejl. Efter at 
være kommen i Forbindelse med den tyske litterære Koloni, Klopstock, 
Cramer osv., og efter at have lært Engelsk for at kunne 
læse Shakspeare og Ossian i Grundsproget gjorde han sit første 
Forsøg i nordisk Digtning, Sørgespillet «Rolf Krage», efter Saxes 
Fortælling. Den prosaiske Dialog, som var stærkt paavirket af 
Klopstock og Ossian, gjorde dog kun ringe Virkning, og Stykket 
har sin største Betydning i Litteraturen som et første Forsøg paa 
at benytte Oldtidssagnene i moderne Digtning. Som saadant 
vedblev E. bestandig selv at sætte særlig Pris paa det, og det blev 
udgivet (1770) af en Kreds af Mænd af alle Samfundsklasser og fra 
alle Landets Egne; saa store Forventninger knyttedes der alt nu til 
E.s Foretagender. Umiddelbart efter fattede hans tyske Velyndere
den Plan paa offentlig Bekostning at faa ham sendt til Skotland og 
de højnordiske Øer for at indsamle Folkesange i Ossians Smag, og 
han forberedte sig ivrig dertil, da Bernstorffs Fald (Sept. 1770)
spredte den hele Kreds og standsede alle Regeringens Foranstaltninger 
til Litteraturens Fremme. Samtidig hermed blev Digterens 
Helbred mere og mere nedbrudt, og de Skuffelser, han led, bragte 
ham til for en Tid helt at opgive enhver Modstand mod sine
Lidenskaber. Gigtsygdommen plagede ham, som det ses af Breve, alt i 
Foraaret 1769; senere i Aarets Løb forværredes den, medens han 
arbejdede paa «Rolf Krage», og i det følgende Foraar laa han paa 
Frederiks Hospital. Selv her kunde han ikke give Afkald paa sit 
uregelmæssige Liv, og han kom saaledes til en Gang, da han havde 
forladt Hospitalet, at tilbringe en Nat paa Gaden. Lægen forbød 
ham at drikke Punch og anbefalede The; men saa drak han Punch 
af en Thepotte. Efter at være udskreven fra Hospitalet sendte 
Moderen ham paa Landet; han kom til at bo paa Rygaard ved 
Lyngbyvejen hos en god Bekjendt, Torkil Baden, Godsforvalter 
paa Bernstorffs Gods. Han omtales fra den Tid som ligefrem 
forfalden til Drik, ligesom han ofte var sengeliggende; men da man 
den Gang endnu nærede Planer om at sende ham paa Rejser, maa 
han dog have forstaaet at bevare i det mindste det ydre Skin. 
Der fortælles i øvrigt, at han var saa uheldig at blive kastet af en 
Hest og i Faldet at faa et Stød i Siden, som blev Anledning til 
Sygdommens senere kroniske Karakter. Fra denne Tid lod han sig
helt glide ned i «Pølen», ubekymret om Folks Snak og kun svagt 
holdt oppe af sin Moders og sine Venners Advarsler.

Efter Tilendebringelsen af sine større dramatiske Digtninger 
havde han selv følt Mangelen af virkelig Menneskekundskab, 
psykologiske Iagttagelser. Han havde da begyndt at gjøre Optegnelser 
i den Retning, i rigtig Erkjendelse af, at han kun saaledes kunde 
naa frem til indholdsrige Virkelighedsskildringer. Efter Sneedorfs 
Exempel holdt han sig dog i sine Studier til de mindst sammensatte 
Typer, Børn og Almuesfolk fra Land og By. Han søgte 
Omgang med Saadanne; saaledes fortælles der, at han om Aftenen 
samlede Karle og Piger ved sit Sygeleje i Farvergade, lod dem 
snakke og more sig, ogsaa med Dans og Punch, medens han iagttog
deres Tænke- og Udtryksmaade. Disse Studier førte ham da 
ogsaa til at skrive en Afhandling om «Pebersvende» og senere at 
dramatisere den som Holbergsk Komedie; han vilde paa én Gang 
virke som «Patriot» til Samfundets Forbedring, i dette Tilfælde imod
den ugifte Stand, og vise sit Kjendskab til og sin Forstaaelse af 
jævne Folks Maade at være paa. Der kan ingen Tvivl være om, 
at jo disse Øvelser i høj Grad bidroge til at udvikle baade hans Stil 
og Herredømme over Sproget som ogsaa hans Blik for Menneskelivet
og Menneskenaturen; men for Litteraturen ere de i øvrigt 
uden synderligt Værd.

Men hans egne Oplevelser, hans Lidelser og Forvildelser, hans 
Anger og Fortvivlelse, hans viljeløse Hengivelse i Lidenskaben og 
hans religiøse Selvbesindelse og Kamp for at rive sig løs og vende
tilbage til det Samfund, som han havde trodset, -- alle disse 
fristende og smertelige Følelser havde imidlertid gjort ham til en lyrisk 
Digter af højeste Rang. Hvilken sjælden Evne han i den Henseende 
sad inde med, havde første Gang vist sig, da han skulde skrive en 
Sørgekantate over Frederik V (Jan. 1766); det lykkedes ham her i 
faa og simple Ord at give et rørende Udtryk for de Følelser, som 
havde grebet alle ved den folkekjære Konges Død, og det blev
denne «Solo» («Hold, Taare, op at trille»), der til hans egen 
Overraskelse første Gang bragte hans Navn paa alles Læber. Senere 
havde hans lyriske Sprogkunst givet sig Vidnesbyrd i «Adam og 
Eva» og flere samtidige Kantater; men det var dog først nu, under 
de vanskeligste sjælelige Brydninger, at ogsaa hans Lyrik naaede 
sin Fuldendelse. Fra Vinteren efter Opholdet paa Rygaard ere 
Digtene «Pønitenten» og «Hvo kan opholde Ormens Liv»; noget 
senere bearbejdede han Syngestykket «Philemon og Baucis», og ud 
paa Efteraaret offentliggjorde han: «Da jeg var syg». Samtidig 
begyndte Rækken af de berømte Lejlighedsdigte, Bryllups- og Sørgesange,
der til Dels afkjøbtes ham for en ringe Betaling, medens 
andre gjaldt nære Venner som Lieutenant Arnsbach og Fru Thonning. 
Fra denne Tid er ogsaa Digtet til Schleppegrell («Haab og 
Erindring») og til hans Moder («Nyaarsønske») samt «Nattetanker».

Ved sin Moders Omsorg var E. imidlertid bragt ind under 
mindre sørgelige Forhold, i det han fra Efteraaret 1771 kom til at 
bo hos en Fuldmægtig Niels Winther i Vingaardsstræde, hvor han 
ikke blot havde det godt med Hensyn til sine ydre Fornødenheder, 
men ogsaa fandt en venlig Omgang; hans Moder og hengivne 
Venner kom jævnlig til ham, og han fik en ny og trofast Ven i 
Moderens Sognepræst, J. C. Schønheyder, senere Biskop i Throndhjem. 
Som Sjælesørger støttede han E. i hans Kamp mod slette 
Vaner og uværdige Forvildelser, uden at det dog endnu kunde 
lykkes helt at afholde ham fra de mest paafaldende Udskejelser,
saa snart han havde Penge, og Sygdom tillod ham at færdes ude. 
Deraf fulgte da atter bitter Fortrydelse og jævnlige Rivninger med 
hans Moder og de Folk, han boede hos. -- Fra Opholdet i 
Vingaardsstræde hidrøre ikke blot de nævnte lyriske Digte, men ogsaa 
de Lystspil, E. har skrevet, det bekjendte Lejlighedsstykke «De 
brutale Klappere» (som han skrev i 36 Timer paa et Spækkebræt 
i Sengen), det prosaiske «Pebersvendene» og det versificerede
«Harlekin Patriot». I dette sidste søgte han fra et overlegent 
Standpunkt at give en satirisk Fremstilling af det store Røre, som 
var fremkaldt af den Struenseeske Regering og den patriotiske
Reaktion imod den; og skjønt det ikke lykkedes ham at give dette 
Billed den umiddelbare komiske Kraft, som Holberg og Wessel 
raadede over, er dette Lystspil dog ikke blot et mærkeligt 
Tidsbilled, men ogsaa et Bevis paa Digterens Aandsfrihed og sunde 
Blik midt i hans Lidelser og Kampe.

I Foraaret 1773 flyttedes E. ud paa Landet, dels vel for sit 
Helbreds Skyld, dels for at fjaernes fra Hovedstadens Fristelser. 
Han kom til at bo i Rungsted hos den kongelige Fiskemester Oluf 
Jacobsen i Rungsted Kro, det nuværende Rungstedlund, en større 
Landejendom med Krohold, Ølbryggeri, Brænderi og Postexpedition;
Stedets store og smukke Have strakte sig langs Strandvejen til og 
med den saakaldte «Ewalds Høj», en Udsigtsbakke med Lysthus, som 
blev Digterens Yndlingsplads. Som det synes, var Konen i Huset 
en gammel Bekjendt af E. og hans Moder, rimeligvis fra deres 
Landophold i denne Egn i hans Barndom. Det var et dannet 
Hjem og kjærlige Mennesker, og der var i alle Maader sørget for, 
at han her kunde befinde sig vel, arbejde paa sine litterære 
Foretagender og vænne sig til et regelmæssigt Liv. Opholdet i Rungsted
(til Efteraaret 1775) var da ogsaa den lykkeligste Periode i 
hans Digterliv.

Hans lyriske Digte fik her en Tilsætning af Naturskildring, 
der giver dem en endnu fyldigere Baggrund i Tankernes og Stemningernes 
Slægtskab med Omgivelsernes Skjønhed eller Vemod. 
Saaledes især i den berømte Ode «Rungsteds Lyksaligheder» og i 
Digtet til Datteren i Huset: «Solen flygter --», saa vel som i de 
ypperlige Brudstykker «Vinteren» og «Aftenen» («Ned fra Finlands 
nøgne Skjær», «Skjul din Straale, skaan mit Hjærte», «Indsvøbt i 
al sin Skræk»). Af størst Betydning blev dog det Digterværk, som 
fremstod i de to Somre her i Rungsted, Syngestykket «Balders
Død». Det var fremkaldt af Theaterstyrelsen, og den bekjendte
Skjønaand Konferensraad A. G. Carstens deltog i dets endelige 
Redaktion for at gjøre det præsentabelt for de høje Smagsdommere, 
hvorved det dog kun vandt lidt og tabte adskilligt; men selv 
saaledes, som det kom til at foreligge trykt, blev det det første 
følgerige Forsøg paa for hele den danske og norske Læseverden at 
gjenføde Oldtidens Helteliv og Sagnene om vore Fædres Guder. 
Digteren havde opgivet den ubundne Stil fra «Rolf Krage» og 
valgt Verset, i hvis Behandling han nu havde naaet det højeste 
Mesterskab; samtidig var den jordiske Handling sammenknyttet 
med Kampen mellem Guder og Jætter, og de mest ejendommelig
nordiske Myther, om Loke og Valkyrjerne, vare førte frem med 
en enestaaende lyrisk Kraft og Genialitet. Man kan vistnok uden 
Overdrivelse sige, at hele Oehlenschlägers og Grundtvigs oldnordiske
Digtning har sin umiddelbare Kilde i E.s «Balder».

Endelig skrev E. i Rungsted forskjellige Ting, som høre til 
det bedste af dansk Prosa i det 18. Aarhundrede. Det første var 
et paatænkt Ugeblad, «De fremmede», i hvilket han i Romanform 
vilde nedlægge sine psykologiske Studier; det kom ikke ud i hans 
Levetid, men han fik ikke saa lidt skrevet af det, nok i alle 
Tilfælde til, at man deraf kan lære hans egen Synsmaade at kjende. 
Hans Fremstilling er let og flydende, om end noget vidtløftig; han 
er vittig og har gjort mange rigtige Iagttagelser; men i det hele 
og store er hans Opfattelse af Menneskene idealistisk spændt, fuld 
af grelle Modsætninger, saaledes som hans eget Liv havde lært 
ham det. Med langt større Fornøjelse læser man derfor hans egne
Erindringer, hans saakaldte «Levned og Meninger», som han ogsaa 
begyndte her og nedskrev for Schønheyder og Carstens. Han skrev 
om sin Flugt til Tyskland, om «Højen», om sin Svaghed for «Vinen» 
og om Arense, -- disse faa Kapitler, henkastede med løbende Pen,
men gjennemtrængte af en saadan Rigdom af Poesi, af saa megen 
Lykke og Smerte, at de vel kunne siges i senere Tider alene at 
have vundet ham lige saa mange Venner som alle hans Digterværker 
tilsammen.

Des værre for E. døde hans Værtinde i Foraaret 1775, og 
dermed var Freden atter ude. Han havde hidtil med mindre 
Undtagelser levet et regelmæssigt Liv under hendes moderlige Tilsyn, 
men nu faldt han paa den Tanke at ville gifte sig, og det, som 
hans Venner paastode, med en aldeles uværdig Kvinde. Dette førte
til pinlige Forhandlinger med Moderen og Schønheyder, og da intet 
andet hjalp, maatte han fjærnes fra Rungsted og føres til et nyt
Opholdssted, Søbækhus ved Humlebæk, hos Godsforvalteren paa 
Krogerup, Herman Lemn. Det varede en Stund, inden han her 
kunde komme til Ro; han blev trods alle Indsigelser ved sin Plan 
at ville gifte sig og sætte Bo, og Schønheyder maatte ty til de
haardeste Ord og Trusler for at faa ham til at opgive denne 
fortvivlede Tanke. «Ligesom denne Elskovshandel er begyndt,» skriver 
han, «saa har De ogsaa hærdet Dem i den paa samme Maade, 
nemlig at gjøre Deres Indbildning skummende af Paafund og 
Drømmerier -- og Deres Hjærte mere bittert og stormende mod 
alle andre Mennesker uden dem, der smigre Deres Naragtighed,
Deres Stolthed og Deres Begjærlighed, at gjøre alt dette ved daglig 
Drukkenskab!» Den forfærdelige Sygdom, som nu tog nyt Tilløb 
og for en Tid bragte ham Døden nær, medens det mishandlede 
Legem ligesom bukkedes sammen, gjorde en sørgelig Ende paa 
denne Strid; da han igjen kom til Kræfter, var Rusen forbi, men 
han selv fattigere paa Venner, uden Arbejdslyst og Arbejdsevne. 
Kun en enkelt Lysstraale naaede ind i denne mørke Tid, Forholdet 
til Herskabet paa Krogerup, Kammerherreinde v. d. Maase og 
hendes Moder, Generalinde Moltke, hvis Søn Frederik han havde 
undervist som Dreng. Samme Frederik Moltke var nu Kammerjunker 
hos Enkedronningen og kom jævnlig fra Fredensborg til 
Krogerup, hvor han da ogsaa besøgte den syge Digter, som var 
Gjenstand for hans levende Beundring og nu ogsaa snart vandt 
hans personlige Venskab. Ad denne Vej kom E. da atter i Forhold
til Hoffet; han fik nogen Understøttelse gjennem Guldberg, 
skrev en Ode om Indfødsretten og Festdigte til Dronningen og 
Arveprinsen og hævedes derved ogsaa i sine ældre Venners Øjne. 
Af varig Betydning ere dog kun faa Digte fra denne Tid, saaledes 
det betalte Bryllupsdigt: «Dæmp Harpens Klang!», «Ode til Sjælen» 
og den prægtige Sang «Til min Moltke»: «Sværdets Hvinen og 
Skraldet af Skjolde».

I Efteraaret 1777 lykkedes det at faa E. tilbage til Hovedstaden; 
han kom nu til at bo hos en Tømmermesterenke, senere 
Læremoder i Waisenhuset, Ane Kirstine Skou, i Skindergade. Han 
nød her den kjærligste Pleje, og da der nu tillige synes at være
faldet Ro paa hans ubændige Sind, bragte de sidste halvfjerde Aar, 
som han tilbragte i hendes Hus, en vemodig forsonende Afslutning 
paa hans korte Livsbane. Hans aabne, elskelige Natur havde altid
vundet ham hengivne Venner; flere af dem, som han havde knyttet 
til sig i sin første Ungdom, samledes nu igjen med ham i 
Kjøbenhavn, saaledes Digteren P. M. Trøjel, den senere Landsdommer 
Rogert, som komponerede Melodien til «Kong Christian», 
Theologerne Bast og Milling o. fl. Fra en noget senere Tid skrev sig 
Venskabet med Kapitajn Abrahamson, den bekjendte patriotiske
Digter og Forfatter, A. G. Carstens, Schønheyder, Etatsraad Jacobi, 
Medlem af Theaterbestyrelsen, og Fr. Moltke. Hertil kom nu de 
yngre, der havde dannet et «dansk Litteraturselskab», og for hvem 
E, var den enestaaende danske Digter, især i Modsætning til det
«norske Selskab»: Fr. Münter, Ove Malling, K. L. Rahbek, 
Fr. Sneedorf o. a. E. blev nu Gjenstand for en Hyldest, som man ikke 
tidligere havde kjendt over for litterære Berømtheder. Ved 
Opførelsen af «Balders Død», først i en privat Kreds, senere paa 
Skuepladsen (1778), hilsedes han med Jubel; alt, hvad der kom fra
hans Haand, modtoges med den største Anerkjendelse, og hans 
Venner taalte ingen Kritik mod ham, medens de søgte at efterligne 
hans Digtning. Under disse gunstige Forhold og venlig opmuntret 
af Theaterbestyrelsen fremkom hans sidste Digterværk, Syngespillet 
«Fiskerne» (1778). Som dramatisk Arbejde er dette ligesom de 
tidligere Stykker svagt, men dets Lyrik er af uforgængeligt Værd i 
sin Skildring af Havet og Menneskets Kamp med og paa det; her
skal kun mindes om Arien: «Liden Gunver vandrer som helst i 
Kvæld», Terzetten: «Trodsige og vilde brøle Bølgerne», Koret: 
«Havets mægtige Betvinger» og vor senere Nationalsang: «Kong 
Christian stod ved højen Mast». Efter Tilendebringelsen af dette 
Syngespil, der opførtes med stort Bifald, fremkom der kun lidet
fra E.s Haand, om han end udkastede forskjellige Planer. Han fik 
endnu skrevet en Fortsættelse af Erindringerne, suppleret med 
Fortaler dels til sine samlede Skrifter, dels til enkelte af de vigtigste
af dem, et enkelt lyrisk Digt («Til min Moltke»: «Tro mig, Damon, 
vor Sjæl har sit bestemte Maal!») og et mærkeligt Brudstykke: «Om 
Almuens Oplysning», der viser, med hvor stor Kjærlighed han 
omfattede denne Sag og forstod dens Betydning. -- En omhyggelig
Udgave af E.s samlede Skrifter i 8 Dele er besørget af F. L. 
Liebenberg 1850-55.

Hans Helbred var meget omskifteligt, skjønt han stadig led; 
snart syntes Kræfterne at svinde bort, snart fattede han selv, somme 
Tider ogsaa hans Venner, Haab om en fuldstændig Helbredelse. 
Hans Kaar vare forholdsvis gode; han kunde ikke blot komme ud 
af det uden fremmed Hjælp, som redebon blev tilbudt ham, men 
tilbragte endog et Par Somre paa Landet, i Gjentofte. Men det
viste sig dog snart, at hans Livskraft var udtømt; han blev mere 
og mere hjælpeløs, Smerterne rasede uafbrudt i det ødelagte Legem, 
og han behøvede hele sin Sindsstyrke for at holde Modet oppe og 
møde sine Venner med et venligt Smil. I den Henseende viste 
han et Herredømme over sig selv, som var hans dristige Digterflugt 
og hans stort anlagte Personlighed værdigt. Omsider overvældedes 
han dog af Smerterne og sin stærke Aandenød, og han længtes 
efter at udfries fra sine Lidelser. Under den lange Dødskamp 
formede han sin Angest og Nød i det sidste Digt: «Udrust dig, 
Helt fra Golgatha!» Døden indtraf 17. Marts 1781. Hans 
Jordfæstelse paa Trinitatis Kirkegaard blev en enestaaende Hyldest for 
den fattige og frændeløse Mand; et Følge, hvis Lige man ikke
mindedes at have set, fulgte ham ubuden til Jorden, og unge Piger 
strøede Foraarsblomster paa hans Grav.

I vor Historie vil E. bestandig hævde sin Plads som den 
første store Digterpersonlighed, den første, som med Myndighed og 
Mesterskab brugte vort Sprog i Poesiens Tjeneste, og den første, 
som gjenfødte Nordens Heltealder i nyere Digtning.

C. Molbech, Johs. Evalds Levnet, 1831. 
M. Hammerich, Ewalds Levnet, 1860. 
A. D. Jørgensen, Johs. Evald, 1888.

A. D. Jørgensen.


Evaldsen, Anders Christian, f. 1841, Jurist. 
Han er født 2. Juni 1841 i Arlund ved Holstebro, Søn af Murmester Evald (eller 
Edvard) Loldrup i Viborg og Hustru Vibeke Cathrine Christensdatter, 
blev Student 1861 og juridisk Kandidat 1867, kom 1870 ind 
i Justitsministeriets 1. Departement og fungerede under sin Ansættelse 
der et Aar som konst. Assessor i Viborg Overret. E., der allerede 
som Student havde lagt sin videnskabelige Evne for Dagen ved at 
besvare en af Universitetets juridiske Prisopgaver (om Skyldnerens
mora), hvorfor han (1866) fik et hæderligt accessit, blev i Slutningen 
af 1872, efter at have deltaget i en Konkurrence, udnævnt til 
Professor i Lovkyndighed ved Kjøbenhavns Universitet, og der tilfaldt 
ham den vanskelige Opgave at udfylde Savnet af en til den nyere 
Videnskabs Fordringer svarende Fremstilling af den danske 
Obligationsret. Hans Forelæsninger herover, der haves avtograferede, 
indeholde en grundig og paa mange Punkter ny og berigtigende 
Udvikling af Æmnet, væsentlig bygget paa en indgaaende Betragtning 
af de enkelte Tilfælde og Kombinationer og en praktisk
Vurdering af Resultaterne, men den rige Stofmasse har undertiden 
gjort Formen noget tung. Af sit store og besværlige Arbejde
naaede E. at fuldende hele den almindelige Del og
betydelige Afsnit af den specielle Del, forinden han,
hvem den egentlige Lærervirksomhed mindre tiltalte,
i Slutningen af 1885 forlod Universitetet for
at indtræde som Assessor i Landsover- samt Hof-
og Stadsretten i Kjøbenhavn. Af andre større
videnskabelige Arbejder har han foruden sin
Konkurrenceafhandling om Fuldmagtsforhold forfattet
en fortrinlig Fortolkning af Vexelloven af 1880. Han
blev 1887 ansat som fast Censor ved de juridiske
Examiner. E. har været gift med Flora f. Christensen,
Datter af Sognepræst i Søndbjærg M. P. Th. C.,
og har efter hendes Død ægtet Louise Christiane
Emilie Bülow, Datter af Toldoppebørselskontrollør

J. C. B. Deuntzer.



Ewaldsen, Christen, 1819-93, Præst. 
Han er født 15. Jan. 1819 i Kjøbenhavn. Faderen, Niels Børre
E., var Skipper og Borger i Randers; Moderens Navn
var Elisabeth f. Stibolt. Han blev Student fra
Randers 1835 og theolog. Kandidat 1841. 1846 blev
han Lærer ved det lærde Institut i Fredericia, hvor
han tillige 1849-51 redigerede «Fredericia Avis». I
sidstnævnte Aar udnævntes han til Præst i Brodersby
og Thorsted i Gottorp Provsti, og 1857 forflyttedes
han til Nicolai Menighed i Flensborg. Her udgav
han 1860 og 1862 to tyske Salmesamlinger, til Dels
med Oversættelser af danske Salmer, besørgede af
Konrektor C. Schumacher; ligeledes redigerede han et
Missionsblad. Da Preusserne havde besat Flensborg,
blev han tillige med Præsterne Graae og Munck stævnet
for Kirkevisitatoriet 15. Juli 1864, og her forelagdes
der dem bl. a. det skandaløse Spørgsmaal, om de
følte sig bundne af den Troskabsed, de havde aflagt
til Kongen af Danmark. Dette førte til de 2 andre
Præsters Afskedigelse. Men saa vel Civilkommissæren
v. Zedlitz som General Wrangel og især Grev Stolberg
og Frue havde til Slesvig-Holstenernes Ærgrelse
følt sig særlig tiltalte af E.s Prædiken og foretrak
ham for de tyske Præster. Zedlitz sagde ham, at det
ikke havde været hans Mening, at Kirkevisitatoriet
skulde have forelagt ham de samme Spørgsmaal, som
krævedes besvarede af hans Kolleger; han kunde blive
i sit Embede, saa længe han selv vilde. Det blev
ogsaa tilbudt ham at faa et af de største Embeder
i Haderslev Amt; men efter Fredslutningen tog han
sin Afsked. 1865 ansattes han som 1. Kapellan ved
Frue Kirke i Kjøbenhavn og 1876 som Sognepræst paa
Frederiksberg. Han har deltaget baade i den indre og
den ydre Missions Arbejder. 1874 rejste han i Tyskland
for at gjøre sig bekjendt med kristelige 
Opdragelsesanstalter; 1874 blev han Suppleant i Bestyrelsen
for Frederik VII's Stiftelse paa Jægerspris, og han
er Medlem af Bestyrelsen for Idiotanstalten. Han
har end videre udgivet adskillige opbyggelige
Skrifter. -- 1846 ægtede han Henriette
Louise Augusta Bahnson (f. 13. Juli 1821 i
Asmild), Datter af Justitsraad, Branddirektør
B. C. B. Han døde 18. Juli 1893. 

Elvius, Danmarks Præstehist. 1869-84 S. 128 f. 
G. F. A. Graae, 48 og 64 S. 139 f.

L. Koch.



Evens, Otto Frederik Theobald, 1826-95, Billedhugger,
er en Søn af Gjørtlermester Th. M. E. og Ane Margrethe
f. Frederiksen. Han blev født 16. Febr. 1826 i
Kjøbenhavn, kom i sin Ungdom i Gjørtlerlære hos sin
Fader og blev o. 20 Aar gammel som Billedhugger
Elev af H. V. Bissen, besøgte samtidig ogsaa
Kunstakademiet, hvor han arbejdede sig frem til den
mindre Guldmedaille (1851), der tilkjendtes ham for et
smukt Relief af Thetis og Hephæstos. Foruden dette kan
som hans bedste Værker fra Ungdomstiden -- Begyndelsen
af Halvtredserne -- nævnes en siddende Figur i mindre
Maalestok af Holberg, en lille Gruppe af en Karl, der
vander en Hest, og en Gruppe, «Moderkjærlighed», der
belønnedes med den Neuhausenske Præmie (1857). Baade
i disse og i senere Arbejder viser E. sig som en
Efterfølger af sin Mester Bissens senere, mere
realistiske Retning. 1856 opholdt han sig et Par
Maaneder i Paris; som Akademiets Stipendiat levede han
3 1/2 Aar (1858-62) i Italien, især i Rom. Her udførte
han en smuk, legemsstor Gruppe af en Fisker, der
lærer sin lille Søn at spille paa Fløjte, og i lille
Maalestok den forlorne Søn ved Svinene. Senere har
han i Danmark udført nogle offentlige Monumenter
(Ewalds og Wessels ved Trinitatis Kirke,
Dronning Caroline Amalies i Sorgenfri, Statue
af Frederik VII i Sorø), en god Portrætstatue af
C. V. Eckersberg (bestilt af Udstillingskomiteen),
adskillige Portrætbuster (bl. a. af D. G. Monrad,
M. Goldschmidt, Edv. Lembcke), Statuer af Saxe og
Snorre til Frederiksborg-Musæet m. m. I Vinteren
1865-66 opholdt han sig for det Anckerske Stipendium
i Italien; 1871 blev han Medlem af Kunstakademiet.
d. 21. Nov. 1895.

Jul. Lange.



Ewensen, Lorentz, 1728-90, Jurist, født 17. Juni
1728, var først Prokurator og senere Toldprokurør
i Throndhjem, af hvis Videnskabsselskab han var
Medlem. Han er Forfatter til adskillige juridiske
Smaaskrifter, hvoriblandt nogle Afhandlinger om
Odelsret og en skematisk Anvisning til at finde de
Steder i de ældre Love, hvoraf Christian V's Norske
Lov er taget (1762); det betydeligste 
handler om Lavalder eller Myndighedstermin
(1781). Desuden har han udgivet en temmelig broget
«Samling af juridiske og historiske Materier» i 2 Bind
(1784-87). Hans Arbejder vidne om juridiske Kundskaber
og historisk Interesse, og som Prokurator siges han at
have været «et Orakel og en Skræk i Throndhjem». Han
døde 4. April 1790 i Throndhjem.

Worm, Lex. ov. lærde Mænd.
Nyerup, Lit. Lex.
L. Daae, Throndhjem Stifts geistl. Hist. S. 199.

Deuntzer.



Eversteen, s. Eberstein.



Exner, Johan Julius, f. 1825, Maler. E. er født
i Kjøbenhavn 30. Nov. 1825; hans Fader, en Czecher
(f. 1782), var under Napoleonstiden kommet til Danmark
som Musiker, blev Hoboist ved Kongens Regiment
i Kjøbenhavn og ægtede Karen Jørgensdatter fra
Holmsgaard i Vendsyssel. Da E. fra sin Barndom
kun havde Lyst til at tegne og male, blev han
efter Konfirmationen sat i Malerlære og begyndte at
besøge Kunstakademiet, i hvis Skoler han snart vakte
Professor J. L. Lunds Opmærksomhed, saaledes at denne
fik ham ud af Malerlæren. Samtidig med at han lærte at
male hos J. L. Lund og senere hos C. V. Eckersberg,
vandt han Akademiets Sølvmedailler. Hans Hu stod den
Gang til at blive Historiemaler, og blandt hans første
udstillede Billeder vare, foruden en Del Portrætter,
flere Historiemalerier, hvoraf et blev kjøbt til
den kgl. Malerisamling (1849), et andet udført paa
Bestilling af Grev Fred. Knuth til Knuthenborg, nemlig
«Marsk Stigs Døtre» (udst. 1851). Greven, der havde
kjøbt et af hans tidligere Arbejder, nøjedes ikke med,
paa den unge Kunstners frimodige Henvendelse til
ham, at love ham 500 Rdl. for det nævnte Billede,
men anviste ham ogsaa frit Atelier for nogle Aar
i sin Bolig. I Forvejen havde E. for et Portræt
af sin Søster vundet den Neuhausenske Pengepræmie
(1847). I det han paa Kunstnervis især om Sommeren
søgte ud paa Landet for at gjøre Studier, vaktes
hans Sans for det Liv, som omgav ham. Den nationale
Bevægelse, som gjennem flere ældre Kunstneres
Arbejder og N. L. Høyens levende Paavirkning var
bleven det konsekvente Udslag af C. V. Eckersbergs
alvorlige Henvisning til et indtrængende Naturstudium,
hvori denne selv stod for Kunstnerne som et lysende
Forbillede, havde ogsaa hos disse vakt en maaske lidt
ensidig Interesse for Bondestanden, som om et frisk
og oprindeligt Sjæleliv fortrinsvis skulde findes
der, samtidig med at de i Bylivet uvante Dragter,
for en Del i stærkere og livligere 
Farver, end Civilisationen ellers tillod, gjorde det
lettere at opnaa en kunstnerisk, særlig en malerisk
Virkning. Denne Bevægelse greb ogsaa E.; en Studie af
«En Amagerkone, der tæller sine Penge efter», som blev
kjøbt til den kgl. Malerisamling, viste ikke alene,
hvilket Herredømme den flittige Kunstner havde vundet
over sine Midler, men ogsaa det psykologiske Blik,
som giver hans Billeder deres største Tiltrækning. Et
Vink om ikke at nøjes med, hvad han her, ligesom
mere tilfældig, havde grebet ud af Livet, men at
opsøge denne ejendommelige Landbefolkning i dens
eget Hjem og aflure den levende Træk af dens Liv
slog Rod hos Kunstneren, og det næste Billede,
«Et Besøg hos Bedstefaderen», skabte en Succes,
der aabnede ham en lang og glædelig Kunstnerbane
(1853). Udstillingsmedaillen og Erhvervelsen af
Billedet til Nationalsamlingen bleve de første
Mærkepæle for en rask fremskridende Udvikling. Med
stedse større Sikkerhed i Anordningen af tit meget
komplicerede Grupper forbandt sig en fin Følelse for
Farveharmonien i de brogede Nationaldragter og de
gamle Bondestuer, hvortil Optrinnene tit, dog næsten
altid med et heldig gjengivet Blik ud til det fri,
vare henlagte, og et elskværdigt Lune, et mærkeligt
Blik for de Former, hvorunder Sjælelivet kommer til
Orde, samlede det hele til Kunstværker, hvori kun
savnedes en noget større Energi i Foredraget. Efter
at en Række Amagerbilleder i flere Aar havde samlet
Publikum, søgte Kunstneren ud paa Sjælland til «Et
Bondegilde i Hedeboegnen» (1856), førtes derpaa af
Kunstakademiets Rejseunderstøttelse i 2 Aar (1857-58)
til Italien, saa var det Sverige, saa atter Sjælland
eller Amager, saa Fanø, der tiltrak ham og gave ham
Æmner til gode Billeder. Men han fik ogsaa Øjet op
for, at Livet i de saakaldte højere Stænder lod sig
gjengive med malerisk Virkning. «Christian Winther
paa Spaseretur» (til de Lehmannske Digterbilleder) og
flere Portrætgrupper, som ved det smukke Sammenspil
mellem Figurerne danne sande Livsbilleder fra den
dannede Middelstand, ere Exempler i denne Retning. --
I 1863 havde E. ægtet Inger Henriette Sophie
Ringsted. 1864 blev han Medlem af Kunstakademiet
i Kjøbenhavn, 1866 i Stockholm, 1876 fik han
Titel af Professor, og i en længere Aarrække har
han været Lærer ved Kunstakademiets Skoler. 1890
valgtes han efter Etatsraad Heinr. Hansens Død til
Udstillingskomiteens Formand. En Mængde af hans
Arbejder er gjengiven i Lithografi, nogle tillige i
Kobberstik.

Illustr. Tid. 1862, Nr. 168.
Weilbach, Konstnerlex.

Ph. Weilbach.

 Friherre, 1741-1811, holstensk Kansler">

v. Eyben, Adolph Gottlieb Friherre, 1741-1811,
holstensk Kansler, af en ostfriesisk Slægt,
der kom til Holsten i Slutningen af det
17. Aarhundrede. Faderen, Christian August
v. E. (f. 1700 d. 1785), Domdekant i Lybek
og Gehejmeraad, havde 2 Sønner, af hvilke den
ældste, Frederik Ludvig v. E. (f. 19. Avg. 1738),
indtraadte i dansk diplomatisk Tjeneste, var Gesandt
i Neapel fra 1773-76, blev Ridder 1777 og døde
12. Jan. 1793 som Gesandt i Regensburg. Den yngre,
A. G., født i Hamborg 28. Avg. 1741, adopteredes af
sin Farfader, som var Kansler ved Landsregeringen i
Gluckstadt. Han opdroges under Klopstocks Ledelse
og ansattes, efter at have studeret i Jena og
Gøttingen, i den holstenske Landsregering. Med
kgl. Tilladelse og Reservation af sin Anciennitet som
dansk Embedsmand traadte han i Sachsen-Meiningens
Tjeneste, blev Gehejmeraad og udnævntes af Maria
Theresia til Friherre. I 1779 vendte han tilbage i
dansk Tjeneste, blev Vicekansler ved den holstenske
Regering og Ridder og udnævntes 1780 til Kansler og
Gehejmeraad. Hans Duelighed og især hans Kyndighed i
tyskromersk Ret gave Anledning til, at han brugtes
i forskjellige diplomatiske Ærender. Saaledes
var han Kommissær ved Hildesheimer-Kongressen
fra Jan. 1796 til Jan. 1799, Gesandt i Hamborg
i 1801 og samtidig i den nedersachsiske Kreds
indtil Rigets Opløsning i Sept. 1806. Han trak sig
derefter tilbage til sine Godser i Meklenborg og
døde i Luneburg 20. Febr. 1811. 1808 var han ble ven
Gehejmekonferensraad. Han var gift 1. med Henriette
Tugendreich f. v. Rackel (f 1778), 2. (1780) med
Adelheid Benedicte f. v. Qvalen (f 1808).

Manthey, Ridderes Levnetsløb 1809-17 S. 35 f.

P. Vedel.



v. Eyben, Frederik Greve, 1770-1825, Diplomat,
Søn af den foregaaende, var født 24. April
1770. Efter først at have gjort Tjeneste i den
glückstadtske Landsregering fulgte han som Sekretær
med N. Rosenkrantz til Kongressen i Rastadt, blev
derefter Sekretær ved Rigsforsamlingen i Regensburg,
udnævntes 9. Sept. 1803 til befuldmægtiget sammesteds
sammen med Baron Diede og rappelleredes med denne
12. Sept. 1806, da Forsamlingen opløstes. Han sendtes
derpaa i Dec. 1808 som Gesandt til Berlin, hvor
han forblev til Okt. 1816, da han afløstes af Grev
Chr. Bernstorff. Allerede 18. Avg. 1815 var han bleven
akkrediteret som Gesandt ved Forbundet i Frankfurt,
hvor han forblev til sin Død, 6. Nov. 1825. Han var
Storkors af Danebrog siden 1815, og 1817 udnævntes han 
til dansk Lensgreve. Han blev 1803 gift med Dorothea
Caroline Elisabeth v. Veltheim (d. 1811) og efterlod
en Søn, der døde i Meklenborg som Landdrost, og med
hvem den grevelige Linje er uddød, og en Datter, der
ægtede hans tidligere Sekretær og senere Efterfølger
i Gesandtskabet i Frankfurt, Baron Fr. v. Pechlin.

P. Vedel



v. Eynden, Albrecht Philip, 1665-1731, Officer, var af
hollandsk Herkomst, men vistnok norsk af Fødsel. Hans
Fader, Philip v. E., var Major i vesterlenske
Regiment og en Tid Kommandant i Christianssand, men
døde i hollandsk Tjeneste; hans Moder hed Magdalene
Petronelle de Place. A. v. E. traadte 1685 ind i
Drabantgarden med Lieutenants Rang, men kom efter
2 Aars Forløb til sjællandske Infanteriregiment,
hvor han 1692 blev Kapitajnlieutenant, 1694
Kapitajn. Med Hjælpetropperne gik han 1700 til
Sachsen som Brigademajor og 1701 til Nederlandene
som Oberstlieutenant ved 1. Bataillon af Prins Carls
Regiment. 1704 blev v. E., der s. A. var bleven saaret
i Slaget ved Hochstedt, Oberst og kaldt hjem for at
overtage Kommandoen over fynske gevorbne Regiment,
som han førte i Skaane 1709-10 og i Nordtyskland
1711. S. A. blev han Generalmajor og 1712, efter at
have været med ved Erobringen af Stade, Kommandant
i denne Fæstning. Aaret efter fratraadte han baade
Kommandantskab og Regiment for som Deputeret at træde
ind i Generalkommissariatet for Felthæren. Som Tegn
paa Kongens Tilfredshed med hans Virksomhed i denne
vigtige Post blev han 1714 Ridder af Danebrog og 1715
Generallieutenant. Da man i Jan. 1716 frygtede for,
at Carl XII over Isen skulde gjøre Landgang paa
Sjælland, udnævntes v. E. til «Interimschef» over
Armeen, der fra forskjellige Sider blev trukken til
Fyn for samlet at gaa Fjenden i Møde, men Tøbruddet
gjorde Ende paa Carl XII's Planer og dermed paa v. E.s
Kommando. Efter at v. E. havde været med ved Lejren
om Kjøbenhavn i Efteraaret 1716, blev der i Juli
1717 atter tiltænkt ham en særlig Kommando, nemlig
over en projekteret Landgangsexpedition til Gulland,
men 14 Dage senere blev denne Plan atter opgivet,
og v. E.s tjenstlige Virksomhed bestod dernæst i en
Række Mønstringer, Kommissioner og Overkrigsretter
saa vel i Danmark som i Norge, i det den lange
Krigsperiode i Hjemmet og endnu mere Afgivelsen af
Hjælpetropper til fremmede Magter havde givet rig
Anledning til Forviklinger af forskjellig Art. 1725
tog v. E. Afsked af 
Krigstjenesten og trak sig tilbage paa sine Godser. Han
havde nemlig 1717 kjøbt den store Herregaard Frydendal
mellem Holbæk og Kalundborg, hvortil han, foruden
forskjellige mindre Erhvervelser, 1730 føjede den 
nærliggende Bjærgbygaard. Han  døde  19. April 1731 
og ligger begravet i Kundby Kirke. 1716 havde han 
giftet sig med Vibekke Krag (f. 1691 d. 6. Marts  
1778), Datter  af Gehejmeraad Niels K. til Egeskov 
og Sophie Juel. Hun solgte 1745 Bjærgbygaard og 
1763 Frydendal. Slægten uddøde 1799 med deres eneste Søn, 
Generalmajor Christian Frederik Ludvig v. E.

H. W. Harbou.


*

