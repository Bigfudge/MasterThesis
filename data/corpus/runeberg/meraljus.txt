
N:r 13.
SVENSKA FOLKETS ÖRESKRIFTER.
Utgifna på Folkupplysningsföretagets förlag.
Redaktör: DAVID BERGSTRÖM.
=================================================
Mera ljus.
Några ord till arbetarklassen om
själfundervisning.
Af
K. J. Gabrielsson.
=================================================
Pris: 5 öre.
(Eftertryck utan redaktionens tillstånd förbjudes.)
Postadress för meddelanden i redaktionsärenden: Folkupplysningsföretaget,
Redaktionen. Stockholm.
För andra meddelanden: Folkupplysningsföretaget, Expeditionen, Stockholm.
———————————————Stockholm, Gustaf Lindströms boktr., 1897.


Svenska Folkets Öreskrifter
utgifvas på det af Folkriksdagen grundlagda
Folkupplysningsföretagets förlag. Dessa skrifter utgå i
massupplagor om 50,000 à 100,000 exemplar, och de äro
ytterst prisbilliga, endast 5 à 10 öre för hvarje skrift.

Svenska Folkets Öreskrifter äro afsedda att
värksamt bidraga till svenska folkets politiska och
samhälleliga upplysning. Närmare angifvet komma
de att behandla ämnen företrädesvis inom följande
hufvudområden:
historia och folkbeskrifning;
statsrätt och politik;
kommunalkunskap;
folkrätt;
sociologi (samhällslära);
nationalekonomi;
finansrätt (jämte skattelära och budgetfrågor);
industri- och jordbruksarbetarefrågor;
bonde- och jordbruksfrågor;
undervisningsfrågor;
allmänna kulturfrågor (jämte litterära frågor);
försvars- och militärfrågor;
statstjänst och ämbetsmannavälde;
juridik.
När därtill finnes anledning, kommer öreskrifternas
text att beledsagas af illustrationer, grafiska
framställningar o. s. v.

Det skall bliifva redaktionens allvarliga bemödande
att, i enlighet med den af Folkriksdagen utstakade
planen, gifva öreskrifterna ett så godt och allsidigt
innehåll som möjligt.

Men det är icke nog att innehållet blir af bästa
slag. Redaktionen vill sätta som sitt ögonmärke, att
dessa skrifter skola framträda i en så klar och
lättbegriplig form, ätt de därigenom och genom sin
prisbillighet kunna bana sig väg till hvarje hem och sålunda i
egentlig mening och fullt ut skola förtjäna att kallas
Svenska Folkets Öreskrifter.
Stockholm 1897.

Redaktionen.

Önskningsmål i fråga om skrifternas innehåll, förslag å ämnen som böra behandlas o. s. v. torde benäget insändas till Redaktionen.————————————————————————————————————————————————————————— 


N:r 13.
SVENSKA FOLKETS ÖRESKRIFTER.
Utgifna på Folkupplysningsföretagets förlag.
Redaktör: DAVID BERGSTRÖM.
=================================================
Mera ljus.
Några ord till arbetarklassen om
själfundervisning.
Af
K. J. Gabrielsson.
=================================================
Pris: 5 öre.
(Eftertryck utan redaktionens tillstånd förbjudes.)
Postadress för meddelanden i redaktionsärenden: Folkupplysningsföretaget,
Redaktionen. Stockholm.
För andra meddelanden: Folkupplysningsföretaget, Expeditionen, Stockholm.
———————————————Stockholm, Gustaf Lindströms boktr., 1897.



Mera ljus.
Huru kan arbetareklassen skaffa sig kunskaper?
——

Detta tal ställes till arbetareklassen i allmänhet,
men isynnerhet dock till dig, du, som går litet
hvarstädes ute i landet, försänkt i oklara drömmerier, med
bitterhet i sinnet, med en tärande längtan efter ljus och
med en modlös känsla af att du intet kan göra för din
egen och dina medbröders upplysning. Det ställes till
dig därför, att jag vet att du finnes, och därför, att du
förr eller senare får tillfälle att utöfva inflytande på din
omgifning, då den kommer till dig och beder dig om råd.

Du säger dig sakna tid att inhämta kunskaper. Du
säger, att det hårda kroppsarbetet, i förening med det
dåliga kosthållet, hotar att förslöa både själ och kropp.

Det är sant, du har mycket som ursäktar dig!

Men hvad skulle månne en kunskapstörstande träl
från medeltiden säga — och säkert har det funnits
sådana olyckliga, andliga cellfångar — om han sattes i
tillfälle att jämföra vår tid, då kunskaper bokstafligen
strös ut för alla vindar och då äfven den fattigaste kan
läsa, med sin tid, då böcker icke funnos och då folket
i alla fall icke skulle kunnat läsa dem; en tid, då män,
som nitälskade för mänsklighetens uppryckande ur
mörker och försoffning, stenades och brändes?

Helt säkert skulle han anse vår tid som ett
paradis. Och antagligen skulle han bli mycket förvånad
öfver, att människor med sådana resurser fortfarande
underkastade sig slafveri på grund af okunnighet.

Och han skulle ha rätt!



Stora hinder

ligga visserligen i vägen för våra dagars arbetare, då
han vill skaffa sig kunskaper. Men mycket af det, som
hindrar, måste dock skrifvas på modlöshetens och
likgiltighetens konto. Så illa som nu behöfde det icke stå
till med folkupplysningen, trots vår dåliga, långt ifrån
eggande folkskoleundervisning och trots fattigdom, hårdt
arbete och andra vidrigheter.

Det är ju icke meningen, att hvar och en skall bli
lärd som en professor — åtminstone icke i vår
generation. Men folket bör åtminstone skaffa sig



så mycken upplysning,

att det kan döma i sina egna och landets
angelägenheter. Därförutan befrias det aldrig från mer eller
mindre själfrådiga förmyndare, hur än de politiska
systemen växla. Eller hvarför kan det sägas att Amerika,
med dess allmänna rösträtt, är det största utsugareland
i världen, fyllt af vingelpolitici, om inte därför, att
folket saknar håg för allmänna angelägenheter och
följaktligen försummar att skaffa sig kunskap om dem?

Den kunskap, som en arbetare kan skaffa sig, är
så kallad



allmänbildning.

För att förvärfva specialkunskaper, kräfves mera
både håg och tid. Det arbete, som härför erfordras, bör
taga vid, sedan man genom allmänbildningen fått
begrepp om, hvad specialkunskaperna hvar och en i sin
stad betyda för det hela.

Hvad arbetaren i vår tid främst behöfver, är just
allmänbildning. Han behöfver en riktig och vidsträckt
öfverblick öfver världen och dess förhållanden; han
måste lära känna, huru släktet vuxit, liksom
individen, från en obetydlig början till våra dagars
utomordentliga möjligheter; han måste lära förstå, hvarför
det vuxit så och icke annorledes, samt, på grund af
lagarne för det helas gång, lära sig sluta till, hvad
framtiden sannolikt kommer att bära i sitt sköte.

Han bör också lära känna hvad djupsinniga,
forskande män tänkt om vårt och världens väsen och lära
förstå hvad den noggranna, fullt vetenskapliga
forskningen vet om tillvarons s. k. gåtor; sådan kunskap
räddar varmhjärtade personer från vidskepelse och från
alt gifva sig första bästa religiösa system med dess
irrbilder i våld.

Arbetaren måste också lära förstå huru våra stater
äro och ha varit bygda och att inse skilnaden mellan
olika regerings-, representations- och skattesystem och
jämföra deras värkningar.

Och sist, men icke minst: han bör läsa god
skönlitteratur! Därigenom förfinas sinnet och sederna, samt
hålles hågen varm för det sköna i lifvet, hvaraf följer
ett samlif sådant som det bör vara: ett förhållande af
förbindlighet och tillmötesgående mellan människorna.

Af allt detta: allmän kulturhistoria, filosofi,
statskunskap och skönlitteratur, inhämtas som bekant



intet eller ytterst ringa

i våra folkskolor, och detta säkerligen icke endast till följd
af lärjungarnes ungdom, utan också till stor del emedan
sådana kunskaper äro minst lika farliga i egoistiska
maktinnehafvares ögon som riktigt röda agitatorer och
uppviglare. Men just därför är det af så mycket större
vikt, att dessa kunskaper komma ned till folket.

Och ingen må bli rädd för de oerhörda
bokvolymer, man vid första påseendet tror sig skymta bakom
här uppräknade titlar, eller föreställa sig, att böcker i
sådana ämnen kan en arbetare aldrig skaffa sig. Saken
är långt ifrån så svår, som den ser ut.

Tack vare människovänligt tänkande personer,
finnes i dessa och andra nyttiga kunskapsämnen en mängd



smärre skrifter,

särskilt anpassade för själfstudium, och hvilka för en
ringa uppoffring kunna bli äfven den fattiges egendom.

Sådana skrifter äro Verdandis småskrifter, hvilka,
så långt vi läst dem, värkligen förtjäna rekommendation.
Och vi hoppas, att Svenska Folkets Öreskrifter, och öfriga
skrifter, som komma att utgifvas enligt Andra
folkriksdagens beslut, äfven skola innehålla ett värdefullt urval,
liksom en del arbetarebibliotek för lån redan äro ganska
väl försedda.

När man vet, hvad man vill läsa, kan man
föröfrigt ofta ganska lätt och billigt komma öfver hvad
man önskar, t. ex. hos en antikvarisk bokhandlare.

Men den som icke har det allt för dåligt stält och
har fått läslusten väckt, han skall snart



längta ut

till de vida vidderna och de stora djupen. Det
kommer en tid, då han inte känner sig nöjd med äfven
de allra bästa populära redogörelser för saker och ting,
utan vill gå direkt till originalvärken. Här resa sig
nya svårigheter. Det kommer tillfällen, då man, för att
läsa ett arbete, måste kunna



främmande språk.

Nu går det för långt! säger du kanske, tålmodige
läsare. Men vänta litet: äfven den saken är dock icke
svårare, än att mången arbetare gått i land med den.
Det kommer blott an på hur man går till väga.

Man måste vara praktisk. Du vill lära läsa
språket och har intet behof af hvarken att kunna tala eller
skrifva det. Om vi nu antaga att det är fråga om tyska,
så aktar du dig visligen för att taga lektioner i en
"borgarskola" eller hos en lärare, som börjar med att plugga
i dig grammatik och fortsätter med att plugga i dig
grammatik, tills du om tre år kanske, om allt går väl,
visserligen kan rätt böja en del tyska verb, men är
alldeles oförmögen att läsa en enkel tidningsnotis — vi
sakna icke exempel på sådan arbetareundervisning ens
i landets hufvudstad.

Nej, gå och köp en enkel lärobok i de första
grunderna och läs den, låt oss säga i två månader, eller
tills du förstår ungefär hvartannat ord i en
tidningsnotis eller en lättfattlig bok — det är inte nödvändigt att
förstå hela meningar. Gå sedan och köp ett lexikon
och lägg bredvid dig, då du läser, samt slå däruti upp
de svåra orden. Det går långsamt att läsa i början,
men det går. Lagar man så att man efter hand får
nya böcker att läsa, hålles inträsset vid lif och nya ord
inläras oupphörligt.

Är man inte allt för dum och lagom flitig, kan
man genom denna metod



på ett halft år

lära sig läsa vanliga uppsatser; efter ett år läser man
redan tysk filosofi, hvilket enligt mångas samstämmiga
omdöme lär vara bland det svåraste här i världen.

Kan man därefter få tillfälle att lära grammatik
och att tala, bör man naturligtvis icke försumma det.
Men man bör icke tråka ut sig själf från början, när
man är lycklig nog att få bestämma öfver sitt eget öde;
mången stackars skolgosse får minsann inte det.

Och när du väl fått makt öfver tyskan, hvem vet
om du icke en vacker dag — aptiten växer medan man
äter — griper dig an äfven med engelska och franska.
Och skulle du aldrig komma längre än att du nödtorftigt
kan läsa språken, men begagnar denna färdighet till
att taga reda på hvad snillrike män tänkt och velat,
så blir du i alla fall mera bildad och i högre grad en
sann människa, än mången ytlig sprätt eller fröken,
som genom trägen öfning från barndomen lärt sig
"parlera" franska med mer eller mindre äkta näsljud, men
icke fått lära tänka, emedan det yttre skenet på
fåfängans marknad alltid varit det förnämsta både för
deras uppfostrare och dem själfva.

Kan du icke hinna så långt, som här blifvit sagt,
så gå så långt du kan. Vi måste bli



ett upplyst folk,

om vi vilja bli ett fritt folk. “Snillet trifves icke i
okunnighetens skräpkamrar“, sade en gång Tegnér. Men
icke häller det sunda förståndet trifves där, och ett
land, som ligger försänkt i okunnighet, är prisgifvet åt
ett mindre antal klippska, vanligtvis hänsynslösa
individer, hvilka alltid drifvas att missbruka sin makt till
flertalets skada och egen vinning.

Och det är sannerligen icke något offer för den
enskilda individen, om han med tanke på det allmänna
beslutar bryta med gammal slentrian och börja det skenbart
mödosamma arbetet att skaffa sig kunskaper för egen del,
för vidare befordran till omgifningen. Det blir en möda,
som äfven personligt lönar den djärfve, hvilken något vågar,
och lönar honom på ett rikare sätt än han i början anar.



Bildningens lycka.

Om man är en okunnig drömmare af förut
omtalat slag, som, uppfyld af längtan efter något okänt,
dväljes i en omgifning, hvilken icke förstår en, men
som nöjer sig med trånga hvardagsförhållanden, på
hvilka en annan för länge sedan blifvit uppledsen; —
om man är en sådan person, och en vacker dag, sedan man
börjat läsa, finner sig vara en själsfrände till sådana
män som en Göthe, en Schiller, en Geijer eller en
Tegnér — visserligen en mycket, mycket obetydlig frände.
men likväl i besittning af någon gnista från den ande,
hvilken besjälat mänsklighetens ljusa förtrupper — så
fins det säkert ingen himmel skönare än den, i
hvilken man då känner sig vara. Det är en upphöjelse,
hvilken ingen mäktar fatta, som icke erfarit den.
Den kan icke beskrifvas, men man får kanske en
aning om den, ifall man besinnar, att den oftast skygge
drömmaren lidit mycket af sin olikhet med alla andra,
och att han känt en ensamhet, som beröfvat honom
tron på sig själf.

Bilden om befrielse från ett mörkt, beständigt
fängelse, till frihet och bländande ljus, blir svag, jämförd
med en sådan människas ställning; ty det ena gäller
mera yttre förhållanden, medan det andra gäller något
ojämförligt mycket känsligare: människans förnimmande
inre, eller det, vi uppfatta som ett sådant.

Då den själfstuderade första gången finner sig
kunna obehindrat läsa en uppsats på ett främmande språk,
erfar han en känsla som knappast är mindre intensiv,
om också af ett något annat slag. Den kan jämföras
med — man tillåte jämförelsen — hvad en yngling
förnimmer, då han första gången fått bevis för att han är man.
Något liknande måste också de ynglingar ha erfarit,
hvilka lagerkröntes inför hela landet vid idrottsspelen i
det gamla Grekland. En känsla af berusande stolthet
och jublande segervisshet.

Många erfarenheter — bland dem säkert också de
ofvan skildrade — äro förbehållna ensamt åt den
själfstuderande arbetaren.

Till honom komma förnimmelserna sedan han
mognat i lifvets skola och kan reflektera, samt sedan han
känt hela bitterheten i att stå utanför, medan de träffa
andra studerande redan i pojkåren, då sinnet icke känner
något större behof efter dem, utan allt inläres som en
ufanläxa.

***

Den som täres af längtan att komma



upp till ljus

och en medveten syn på tingen, gör dumt, om han af
missmodet låter sig förledas att dränka bekymren och
sin intelligens i glaset; ty lugn får han ändå aldrig på
den vägen, utan slutar med att bli antingen en
hypokondrisk stackare eller en dålig människa. Bättre är då
att med friskt mod kasta sig in i det nya, som rör sig i
tiden, och att skaffa sig upplysning, obekymrad om
alla svårigheter.

Fattar arbetareklassen sin ställning rätt, så finner
den sig visserligen vara en fattig socknens son nere vid
dörren i kyrkan, medan andra sitta längre fram i de
bekväma herrskapsbänkarne. Men den skall också finna
sig ha intelligens och kraft nog att taga reda på det,
som förkunnas från vetandets predikstolar, och att
tillgodogöra sig detsamma till sin egen och det helas
välgång.

Och många af de både egoisliska och för det
allmanna bästa likgiltiga herrar, hvilka nu intaga de första
platserna och i sin maktfullkomlighet blicka med förakt
på det lägre folket, skola en dag finna hvad de nu icke
ana, nämligen sig själfva distanserade af blusmännen,
hvilka drifvas framåt af sin okufliga längtan efter

frihet och ljus.

*



Svenska
beskattningförhållanden.

——

Bränvinsbeskattningens historia.

Samma riksdag, 1853—54, som nedsatte alla tullar,
 åttadubblade i ett enda slag den dåvarande bränvinsskatten.

Under Gustaf 3 och hans efterföljare hade
bränvinsbrännandet varit statsmonopol; år 1810 frigafs bränvinsbrännandet på
landet och kort efteråt äfven i städerna. Samtidigt infördes en
bränvinsskatt på högst 21/2 öre pr liter. Som det emellertid var
omöjligt att kontrollera hur stora mängder i själfva värket
producerades inom en industri, som var utbredd öfver hela landet och
fördelad på 30 till 40 tusen små brännerier, och enär förbättrade
tillvärkningsmetoder gjorde det gamla beräkningssättet (efter
pannrymden) onöjaktigt, blef följden, att sannolikt endast en bråkdel af
det i värkligheten framställda bränvinet betalade den åsatta skatten.
Skatten, hvars samlade belopp år 1810 uppgick till 820,000 kr.,
hade därför, trots befolkningens och välståndets tillväxt, år 1850
endast stigit till 840,000 kr.

Vid riksdagen 1853—54 höjdes emellertid skatten med
ens till 50 öre pr kanna ( = 19 öre pr liter). Nästa riksdag,
1856—58, höjdes den ytterligare till 60 öre pr kanna; år 1867,
första riksdagen efter representationsförändringen, sattes den till 70
öre, år 1871 till 80 öre, år 1879 en kr. pr kanna; med
införande af det nya måttsystemet afrundades beloppet uppåt till 40
öre pr liter, hvilket till sist år 1888 ytterligare höjdes till 50 öre
pr liter.

Tillvärkningskostnaden för 1 liter svenskt bränvin gick efter
kontrollbyråns beräkningar år 1890 till 13,03 öre pr liter.
Bränvinsskatten till staten utgör alltså nära 400 procent af varuvärdet
— oafsett de till kommunerna m. fl. utgående
försäljningsafgifterna, som ensamma för sig torde uppgå till i medeltal ungefär
240 procent af tillvärkningsvärdet.

Bränvinet är helt visst en utmärkt skattekälla, och ingen
torde misstycka att den användes; man får blott ej glömma bort,
att äfven bränvinsskatten är en skatt och därtill en sådan, som
enligt sin natur i alldeles öfvervägande grad drabbar den
obemedlade befolkningen.

*


Svenska Folkets Öreskrifter

N:r1.Veta, vilja, vinna af redaktör Mauritz
Hellberg5öre.
„2.Folkens vandringar af filosofie doktor
O. W. Ålund10„
„3.Profeterna — oppositionsmännen inom
Israels folk af L.10„
„4.Ordens-humbugen af redaktör Axel
Svenson5„
„5.Egna hem på egen torfva af skriftställare
J. Stadling5„
„6.Lungsoten och dess bekämpande af läkaren
d:r Paul Rosenius10„
„7.Bönderna och deras naturligaste bundsförvanter
af L—t5„
„8.Vårt insjöfiske. Huru skall del förbättras?
af ordföranden i Värmlands läns
fiskeristvrelse, medicine o. filosofie d:r
Carl Cederström10„
„9.Hänförelsens makt och betydelse af En
återkommen svensk-amerikan5„
„10.Medeltidens bonde af skriftställare August
Strindberg5„
„11.Förklaringen af människans rättigheter
af skriftställare Ernst Wallis10„
„12.Europas kineser af redaktör Valfrid
Spångberg5„
„13.Mera ljus., Några ord till arbetareklassen
om själfundervisning af redaktör K.
J. Gabrielsson5„
„14.Sveriges småbönder. Ett ord till de frisinnade,
i landet af redaktör Viktor
Larsson5„
„15.Skogshushållning. En hjälpreda för
smärre skogsägare af jägmästare Hugo
Samzelius10„


*

Svenska Folkets Öreskrifter

utkomma under år 1898 kvartalsvis, och med minst fem skrifter i
hvarje kvartal.

Hela årgången kan rekvireras å posten till ett pris af 1 (säger
en krona), postarvodet inberäknat.

Öreskrifterna försäljas dessutom genom Folkupplysningsföretagets
expedition (Humlegårdsgatan 16, Stockholm), genom särskilda
länsagenter och platsförsäljare, samt slutligen genom hvarje välförsedd
bokhandel. Hvarje skrift kan erhållas för sig, till pris af 5 à 10 öre.

*

Anmärkningar och förslag i fråga om öreskrifternas expediering och spridning torde benäget adresseras till Expeditionen.—————————————————————————————————————————————————————
Svenska Folkets Öreskrifter

spridas och försäljas landet rundt enligt en särskild
skriftspridningsplan, i hvilken en hvar inträsserad förening eller enskild person
uppmanas att medvärka. Den, som det gör, bidrager därigenom
till folkets upplysning, på samma gång han kan bereda sig en
afsevärd och lätt förtjänt biinkomst.

Enligt den faststälda skriftspridnmgsplanen antaga vederbörande
länscentralstyrelser inom de organiserade rösträttsföreningarna,
arbetare- och fackföreningarna, nykterhetsföreningarna, fredsföreningarna
o. s. v. länsagenter (landskaps- eller distriktsagenter), hvilka
förestå, leda och öfvervaka öreskrifternas försäljning inom länet, antaga
platsförsäljare i de olika kommunerna, å de större arbetarecentra
etc. samt kvartalsvis värkställa redovisning till
Folkupplysningsföretagets expedition.

Till platsförsäljare antagas inträsseräde och för
ordentlighet kända personor, hvilka äro i liflig beröring med befolkningen
å sin ort. De, som vilja tjäna den goda saken såsom
platsförsäljare, torde sålunda skyndsamt anmäla sig till vederbörande
länsagent och med honom öfverenskomma om försäljningen, om
provision o. s. v.

Upplysning om länsagenternas namn och adress återfinnes i
Aftonbladets Halfveckoupplaga, Folkbladet, Morgontidningen och
Stockholmstidningen, första numret i hvarje månad.

*

Folkupplysningsföretagets adresser.

Alla meddelanden i redaktionsärenden torde adresseras:Folkupplysningsföretaget.Redaktionen.Stockholm.

Alla meddelanden, som röra öreskrifternas försäljning oeh expediering, torde adresseras:Folkupplysningsföretaget.Expeditionen.Stockholm.

Redaktören träffas dagligen 5—6 e. m. Valhallavägen 45 B. Allm. tel. 48 07.

Expeditionen är öppen dagligen 1—2 e. m. Humlegårdsgatan 16.

Tidningar och tidskrifter, som göra Svenska Folkets Öreskrifter till föremål för omnämnande eller granskning, torde benäget sända sina uttalanden till Öreskrifternas redaktion.————————————————————————————————————————————————————————————————————————————

