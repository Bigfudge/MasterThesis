Jultomten
1924


SKOLBARNENS JULTIDNING ~ ~ TRETTIONDEFJÄRDE ÅRGÅNGEN 
UTGIVEN AV SVENSK  LÄRARETIDNING, STOCKHOLM.


Teckning av H. ARTELIUS.

HERODES OCH STJÄRNAN

Det var en gång en natt, då Herren tände
ett heligt ljus i Österns stjärnehär.
Och änglar sjöngo: »Se, den gudasände
har stigit ned, som världens konung är!»

Men när Herodes såg den klara stjärna,
som sade honom, att en kung var född,
då blev det natt och vrede i hans hjärna,
och han gick länge tankfull och förströdd.

Han gav sitt krigsfolk bud och lät befalla
att döda barnen uti Betlehem.
Han tänkte så: »Om blott jag dräper alla,
skall kungabarnet väl förgås med dem.»

Och varje knekt drog ut sitt svärd ur skidan
och dräpte skoningslöst med blodig hand,
och runt kring staden hördes gråt och kvidan,
som fyllde hela Galileens land.

Då steg i Josefs dröm en ängel sakta.
»Flyn!» sade ängeln. »Konungen är hård,
och ondskefullt hans knektar eftertrakta
det ljusets barn, som gavs i eder vård.

Flyn till Egyptens land, och Gud skall vara
er följeslagare, varhelst I gån.
Och frukten icke! Genom död och fara
I bären Frälsaren med eder son.»

Och Josef och Maria ödmjukt lydde
och stodo upp och följde ängelns bud.
Hur ringa hem och allt för dem betydde ... !
De buro ju sin framtid och sin Gud. 

HARALD JOHNSSON.




BLÅKLOCKORNA.

Legend av HUGO GYLLANDER.

DET VAR EN sommardag för många hundra år sedan i det soliga Italien. En fattig, gammal munk vandrade landsvägen fram. Han hade gått länge och kände sig nu trött. För att vila ut lade han sig ned i gräset, i skuggan av en lummig ek.

Runt omkring honom stod allt i blom, fåglar sjöngo, och fjärilar fladdrade av och an.

— Hur vacker är ej Guds natur! mumlade den gamle för sig själv. Men ack, endast få se dess skönhet! Och ännu färre äro de, som förmå skåda bakom ytan och där uppfatta en skymt av den allgode Skaparen.

Och han suckade.

Han kom senast från en stad, fylld av split och tvedräkt, där människorna behandlade varandra som fiender, och där blodsutgjutelse och mord hörde till ordningen för dagen.

Han lutade trött huvudet mot en mossig tuva, och hans ögonlock sänkte sig. Men innan han slumrade in, fäste sig ofrivilligt hans blickar på en grupp av stora blåklockor,
som sakta vajade för vinden.



Den synen följde honom i hans dröm, eller rättare den skapade en underbar dröm i hans själ.

Han tyckte sig plötsligt förnimma ett klingande ljud. Det lät, som om man med något föremål sakta slagit mot en silverbägare.

Varifrån kunde dessa milda, ljuva toner komma?

Han såg sig omkring. Först uppfattade han intet, men till sist såg han klart något häpnadsväckande, nytt.

Det var blåklockorna, som sände ut välljudet! Och när han närmare betraktade dem, fann han, att de undergått en förändring. De hade väl behållit sin färg, men det var,
som om de fått metallens hårdhet. Och inuti dem hängde små kläppar, och när vinden strök fram och de böjde sig, slogo kläpparna mot klockornas sidor.

Den gamle munken lyssnade till välljudet med stilla glädje i sin själ. Då var det, som om själva klangen plötsligt börjat tala i ord. Och han tyckte sig höra en röst, som viskade:
— Människorna se oss väl, men deras blickar äro lika skumma för oss som för hela den övriga naturens skönhet. De gå
sovande förbi utan att tänka på Skaparen och hans verk. För att väcka dem måste man tala till alla deras sinnen, även till deras hörsel. Man måste ropa i deras öron, och
man måste mana: Se och hör! Se och hör!

Vinden dog i detsamma ut. De dallrande klockorna hängde orörliga på sina stjälkar. Och den gamle munken vaknade.

Han gned sig i ögonen. Hade det varit verklighet, eller var det endast en dröm?

Nej, det måste ha varit en dröm.

Men de vackra, milda tonerna klingade ännu inom honom. Han kunde ej bli dem kvitt. De svällde ut allt mäktigare, och de
väckte tanke efter tanke.

När han omsider reste sig upp för att fortsätta sin vandring, stod en enda tanke kvar, som helt fyllde hans sinne.

Att han aldrig förr kommit att tänka på den! Och likväl var den så klar och enkel, att även ett barn borde ha funnit den av sig själv och utan någon underbar dröm.

Det fattades något i världen!

Den gamle mannen hade under sitt långa liv skådat hundratals kyrkor, ståtliga katedraler och enkla bytempel, byggnader i marmor och byggnader av tegel, ja, till och
med av trä. Alla hade de väckt hans fromma känslor till liv. De hade erinrat honom om Skaparen, och han hade i dem förrättat sin andakt. Men han hade också sett, hur
tusenden och åter tusenden likgiltigt gått dem förbi. Och kanske hade det någon gång dunkelt förekommit honom, som om
någonting saknades.

Nu visste han, vad det det var. Blåklockorna hade lärt
honom det!

Han fortsatte sin vandring, grubblande och med sänkt huvud.
Stolta riddare redo honom förbi, en och annan kanske med
en känsla av vördnad men de flesta utan tvivel med en känsla
av medömkan om ej rent av förakt. Rika krämare, enkla borgare och fattiga bönder kastade i förbifarten en likgiltig blick på den gamle. En vandrande fattig munk — en helt vanlig företeelse!

De hade ej en aning om, att denne ödmjuke man, som gick där med sänkt huvud, bar på en tanke, som ingen förut tänkt, en tanke som skulle taga form och toner över hela världen, ja, som skulle ge arbete och bröd åt tusenden efter tusenden.

Ty för munken stod nu klart vad som hittills saknats i kyrkor och kapell: klockorna.

Den dagen, säger legenden, är kyrktornens födelsedag. Från dem ha sedan sekel efter sekel kyrkklockorna varje söndag och helgdag sänt ut sina röster av malm över städernas trånga gator och över landsbygdens vidder, över skogar och sjöar och grönskande fält.

Och de ha ropat som blåklockorna i munkens dröm:

— Vakna upp! Hör oss!

Om sedan deras röster ej höras, om de blivit så vanliga och kända, att de flesta människor knappast lyssna till dem — vad mera, det är ej deras fel! De ropa och de mana fortfarande: Lyften edra hjärtan till Gud!

De mana till andakt. De mana i glädjens tid och i sorgens, vid de öppnade gravarna. För den, som vill och kan för ett
ögonblick slita sig ur dagens omsorg, ligger det i alla fall något underbart i ljuden. Även om han ej har en aning om den gamle munken, som en gång, liksom i en uppenbarelse, fick den första idén till klockorna och som hängde upp dem i deras torn.

Århundraden ha gått sedan dess. Den fromme munkens namn är glömt, eller åtminstone osäkert, och hans kropp har blivit stoft i stoftet. Men legenden lever kvar. Den är bunden vid klockorna, men den kan ej spräckas som de eller smältas ned. Den fladdrar fram som en brokig fjäril, men en fjäril, som aldrig kan dö och som ingen kan fånga.

Eller rättare, den vajar sakta för vinden som en blåklocka,
belyst av sommarens söl, en blåklocka, som aldrig vissnar.

Här i livet knyter sig dröm till verklighet och verklighet till dröm. Vad vi tro vara vissast, det vi kunna ta och känna på, flyktar ofta bort som en tom dimbild. Men det ogripbara, det i drömmen förnumna blir verklighet.

Så lyder sägnen om munken och om blåklockorna, som
skapade något nytt i världen.


Teckningar av H. ARTELIUS.




Rangstriden

Fabel av Hugo Gyllander
Illustrerad av Louis Moe

En anka träffade en tupp
på öde hed
en sommarkväll, när sol gick ned.
Det mötet avlopp inte väl,
ty nästan strax man kom i gräl
om vem, som var förnämst och störst,
om vem, som skulle hälsa först.

»Du borde skåda till mig upp»,
förklarade vår stolta tupp.
»Min sångtalang
har gett mig rang
som första klassens sångartist.
Och på min sporre se du kan,
att jag är född till riddersman!»

Men ankan gav sig ej så lätt.
»Din röst! Nej, tala tyst om den,
min lille vän!
Den är ett oljud blott, ett skrål,
och sporrarna ett löjligt prål!
En mästersimmare som jag
ej skådar upp
till någon tupp.
Det är ju klart, att jag är störst,
och att du borde hälsa först!»

En hare, som vid tuvan satt,
brast nu i skratt:
»Nej, kära vänner, båda två
ni äro ändock lika små
på alla vis,
mot mig, som tagit snabbhetspris.

Nu blev det ännu mindre väl,
ty nu så kommo tre i gräl.

De stodo käbblande i ring,
och hörde, sågo ingenting.
De glömde för sin hederstvist
all världens svek och argan list,
och Mickel Räv, som lockats ut
och sakta smög
allt närmare för var minut.

Ett språng — och Mickel denna kväll
belåtet log
och sedan slog
tre stora flugor i en smäll.

Så illa kan det stundom gå,
när man för mycket håller på
sin egen rang
och sin talang
och tvistar om, vem som är störst,
och vem som borde hälsa först.


Jätten och myggan
Fabel av Hugo Gyllander
Illustrerad av Louis Moe

Det var en gång en jätte,
för vilken folket rös.
Och hela skogar blåste bort,
när bara jätten nös.
Så svallade hans jätteblod
till sist av övermod.

Han tänkte: »Jag är mäktig,
en man av gudars slag.
Det bör ej finnas varelse
på jorden mer än jag.
Jag måste dra i världen ut
och göra slut
på allt, som liv och anda har,
och lämna intet kvar.»

Men ska man dra i världen ut
och rycka upp med rötterna
vart minsta liv, då är det bäst
att vara hel om fötterna.
Ty fast han ej den mätte,
så visste väl vår jätte,
att jorden är betydligt stor.
Och därför satte han sig ned
uti sin jättekula
att klacka och att sula
och lappa sina skor.

Hans tråd var som en kabel
och nålen som en mast.
Men när som bäst han svettades,
då flög där fram med hast
en mygga fräck och slog sig ned
— förutan minsta vett och sed —
på jättens jättenäsa.
Det kom hans sinn att jäsa.
Ett sådant kryp! Och i sin harm
han ryckte till ... och stack sig
med nålen i sin arm.

Han springer upp i ilska
med ett förfärligt tjut
och jagar efter myggan,
som strax förskrämd flög ut.
Med jättearmar långa
han sökte kräket fånga.

Det blev en jakt kring skogen,
ett väldigt jätte-sken.
Men se, där låg på stigen
en liten, liten sten.
Och hur nu jätten fumlade,
han halkade på stenen,
han halkade och tumlade
och bröt sitt ena ben.

Det var en tur för jorden,
det var för mänskan väl!
Den stolta jättesagan,
den slöt med vrål och klagan
och jätten svalt ihjäl.

Men mänskorna och djuren,
som kände nu sig trygga,
de firade med pomp och ståt
vår lilla käcka mygga,
ty hon var ganska flink och bråd
att sprida ut sitt hjältedåd.

Men ack, den lilla skogens sten,
som jätten kom att halka
och bröt hans ena ben,
den blev ej firad och berömd!
Den låg där glömd ...
Ty den, som ej kan surra
och skrika ut, vad han har gjort,
av den blir sällan något stort! 



Skogsfolket i skogsbacken

Saga av ANNA WAHLENBERG.

HÄR SKA JAG bygga mig ett fint hus och leva goddagar, sade handelsmannen till bonden, som rådde om
skogsbacken, på vilken de stodo.

Han var varken gammal eller orkeslös, handelsmannen, men
han hade förtjänat så mycket pengar på att köpa och sälja, att han inte ville arbeta längre utan menade sig ha råd att lata och roa sig. Och nu skulle köpet av skogsbacken göras upp på fläcken, ty den passade honom. Den var vacker och låg så nära staden, att han när som helst kunde fara dit och njuta av dess förlustelser.

Men bonden såg betänksam ut.

— Inte skulle jag bygga just på detta stället, för det bor några förut under marken, sade han. Vandrare, som legat här över natten, säger, att de blivit dragna i håret och knäppta
på näsan av något slags skogsfolk, endera tomtar eller troll. De vet inte så noga vilket.

Handelsmannen bara skrattade. Han brydde sig inte ett dugg
om sådant där prat. Och så köpte han skogsbacken av bonden
och byggde sig på den ett riktigt litet fint hus, i vilket han flyttade in så fort det blev färdigt.

Men några goddagar fick han precis inte därinne. Så fort han
slog sig ner i en stol för att vila, var det någon, som bakifrån drog honom i rockärmen eller nöp honom i örat. Satt han och åt, försvann matbiten från gaffeln, utan att han såg vart den tog vägen. Och om natten, när han låg i sin stora, präktiga säng, började den bäst det var att gunga som en vagga, och bakom sänggardinen sjönga små gälla röster:

	Vyss, vyss, du rikeman!
	Sov så sött, i sängen grann! 

Även hans hustru blev nupen, frånryckt maten och vyssjad i
sin säng utan att hon varseblev vilka det, var som ofredade henne, och hon stod inte ut med det längre än två dar. Sedan packade hon sin kappsäck och lät vagnen köra fram.

— Nu vet jag, att det där skogsfolket, som huserar här, inte
kan vara annat än troll, sade hon till sin man. Och med troll har jag inte lust att bo ihop.

Handelsmannen måste ge sin hustru rätt. Det var säkert troll
de bott tillsamman med, ty tomtar bruka ju inte vara så elaka som de osynliga kanaljer de haft att göra med. Utan att betänka sig klev också han upp i vagnen. Och så foro de i galopp in till staden och bjödo ut skogsbacksgården till salu.

Men ryktet om dess osynliga innevånare hade redan gått ut
över hela trakten, så att inga köpare anmälde sig, förrän en
utsocknes änkenåd, till vilken pratet inte nått, fattade behag till gården och köpte den för en billig penning.

Det gick dock inte bättre för henne än för handelsmannen.
Fastän hon var så förnäm, att hon aldrig räckte mer än ett
lillfinger till hälsning och bara blundade i stället för att svara ja på en fråga, hade de inneboende dock inte
större respekt för henne än för honom. Liksom han blev hon nupen, knuffad, avryckt matbitarna och vaggad i sin säng av
osynliga händer, och efter ett par dar rymde också hon fältet och bjöd ut gården till salu. Men nu hade ryktet om det otyg, som huserade där, nått alltför långt för att någon skulle köpa den i ovetenhet därom, och fastän den kunde fås för lumpna femtio daler, såg det inte ut, som om
någon skulle vilja låta misshandla sig för det priset.

Till sist trädde likväl mäster Holger, en ung skomakare, in till änkenåden och lade framför henne de erfordrade femtio
dalerna. Det var sparpengarna, som han tänkt sätta bo för, men som han inte kunnat använda till det ändamålet, därför att hans fästmö, bagarens Babina, nyss hade övergivit honom för att lyssna till en rikare friare. Och nu var Holger så ledsen och ond på hela världen, att han hellre ville vara tillsamman med troll än med människor.

Han fick gården och drog samma dag in i den med tio par
skor, som skulle lagas, sina verktyg, sin trebenta stol och sin skomakarbänk. Dessa sina grejor ställde han upp i den vackra salongen, vilken liksom de övriga rummen var alldeles tom på möbler, sedan de förutvarande ägarna flyttat bort sina tillhörigheter. Och så började han arbeta.

Men när becktråden skulle igenom den trasiga skon, var det någon bakom honom, som drog så hårt i den, att den nästan skar sönder fingret på honom. Han tittade sig om. Nej, där
syntes ingen till.

— Seså, nu har jag dem här, de leda trollen, som gjort sig osynliga, tänkte han.

Men högt sade han:

— Jaså, det är de små tomtarna, som vill leka med mig, kan jag tro, för de vet nog att jag är en stackars ensam människa, som så väl behöver litet sällskap.

Det lät som fnissningar bakom hans rygg, och många styng hade han inte tagit förrän någon åter drog i becktråden, så den skar in i hans fingrar. Men han bara skrattade och pratade tok som om han varit med i en rolig lek, och när de osynliga fridstörarna en åtta, tio gånger dragit i tråden, tröttnade de och började i stället att dra honom i håret.

— Ack, så rara ni är, som vill smeka och trösta en fattig
stackare, sade han.

Och hur ont det än gjorde när de ryckte och revo i hans hår,
log han blott, tackade dem för att de smekte honom så vänligt och lent och försökte arbeta så gott han kunde.

Så blev det middagsdags och han tog fram ett stort grovt
rågbröd, bröt av ett par bitar och böljade äta. Men medan han tuggade på den ena biten, nappades den andra ur hans hand och försvann, utan att han såg vart den tog vägen.

— Nej tänk, så snällt av er, små tomtar, att ni vill dela min enkla måltid, sade han. Håll till godo! Håll till godo!

Och han bröt hela brödet i småstycken, som försvunno, allt
eftersom de föllo ur hans händer.

Då kvällen kom bar han in halm från stacken utanför och
gjorde sig en bädd på golvet, svepte om sig sin kappa, lade sig och somnade. Men strax därpå vaknade han vid att hela bädden ruskades och vaggades fram och tillbaka, under det att gälla, små röster sjöngo:

	Vyss, vyss, da fattigman!
	Aldrig bättre säng du fann. 

Mäster Holger var både sömnig och arg, men likafullt
skrattade han.

— Jo, det är till att ha det bra, att bli vaggad så här skönt, sade han.

Och så stämde han in med de osynliga vaggarna och sjöng:

	Ja, ja, jag fattigman
	mår så gott som ingen ann. 

Och hur det var somnade han in igen och sov fridfullt och
gott, fastän han nog förnam, att han hela natten ruskades och skakades som i ett såll. Han var nu van vid sitt sällskap, och vad det än tog sig för, lät han sig ingenting bekomma.

Följande morgon märkte han till sin förvåning, att sällskapet också tycktes ha vant sig vid honom, ty det behandlade honom betydligt bättre än under gårdagen. När de osynliga händerna nu sleto i becktråden, var det liksom på skämt, när de drogo honom i håret, kändes det som riktiga smekningar, när de nappade till sig av hans bröd, var det endast några smulor de nändes ta, och när de på kvällen
vaggade honom i hans bädd, gjorde de det så lätt och behagligt, att det påminde honom om den tiden, då han var barn och gungades i sin moders armar.

Men när han den andra morgonen vaknade, blev han ändå mera förvånad, ty där, mitt framför honom, stodo alla skodonen uppställda i en lång rad. Och alla voro de lika nätt lagade, som om han hade gjort det själv.

Det kunde inte vara några andra än hans osynliga sällskapare. som hjälpt honom. Och han kände sig så glad och tacksam, att han sträckte ut armarna i luften och klappade och klappade, alldeles som om han haft några att klappa på.

— Tack ska ni ha, käraste små tomtevänner! sade han.
Och nu trodde han, att han kallade sina sällskapare vid rätt
namn, och att de voro tomtar och inga troll. Fastän alldeles säker kunde han ju inte vara, eftersom han inte sett dem.

I en blink kastade han på sig kappa och mössa och begav sig
till staden med de lagade skodonen, lämnade av dem till ägarna och hämtade på andra ställen trasiga till lagning. Hemkommen satte han sig genast att arbeta, och flink och flitig, som han var, fick han rätt mycket gjort före kvällen. Mer än fjärdedelen av lagningen hade han dock inte hunnit med, och han undrade storligen, om han även denna natt skulle få hjälp.

Då han på morgonen slog upp ögonen, varseblev han också till sin förtjusning, att han fått det. Där stodo alla skodonen par om par i en prydlig rad framför honom.

Nu var hans lycka som skomakare gjord. Hur många skodon han än tog hem till lagning, stodo de han inte kunnat laga vaije morgon hela och snygga bredvid dem, som han själv lagat. Och det allra märkligaste var, att de sulor, som påsatts dem, tycktes ha förmåga att draga sina ägare till
skogsbacksgården för att beställa nya skodon. Från att bara vara lappskomakare blev Holger en berömd finskomakare, som gjorde de allra utsöktaste skor och stövlar åt de allra förnämsta herrskapen i staden.

Folk kom till honom i strömmar, och snart blev han så förmögen, att han kunde köpa de präktigaste möbler till hela sitt vackra hus.

Nu hade han bara ett bekymmer, nämligen det, att han aldrig
fick se sina hjälpare, så att han riktigt säkert kunde veta, om de voro tomtar eller troll. Voro de tomtar var ju allt gott och väl, ty att umgås med sådana kunde man inte ta skada av. Men en annan sak var det, om de voro troll. En daglig samvaro med varelser av det slaget skulle kanske inte vara så nyttigt i längden, hur vänskapliga de än ställde sig.

Under tiden hade emellertid Babina fått det litet tråkigt.
Hennes nya fästman satt varje kväll på värdshuset och spelade bort sina pengar, så att det nu inte fanns mycket kvar av dem. Och när hon fick höra, att Holger blivit en välbärgad man, ångrade hon så bittert att hon övergivit honom, att hennes syster Regina, som hade ett gott och varmt hjärta, beslöt att försöka styra allting till rätta för henne.

En dag letade denna reda på ett par trasiga skor, gick till
mäster Holger och bad honom laga dem,

Han lovade också att göra det, men när han tagit emot skorna
stod hon alltjämt kvar vid dörren och tycktes ha så svårt att gå, att han måste fråga, om det var något mer hon ville. Och så fick han veta hennes rätta ärende.

— Ack, mäster Holger, sade hon, Babina ligger och gråter
varendaste natt, för nu vet hon, att det är er och ingen annan, som hon tycker om, och nu vill hon så gärna träffa er igen.

Skomakaren plirade med ögonen.

— Nej, tänk då! Och jag som trodde att hon låg och grät för
att hennes nva fästman blivit fattigare än jag, genmälde han.

På det visste Regina inte vad hon skulle svara, så hon vände
sig bara sorgsen om för att gå. Men i detsamma hörde Holger en röst viska i sitt öra:

— Bjud hit skön jungfrun och systern med! Bjud hit skön
jungfrun och systern med!

Han visste nog, att det var en av de osynliga, som viskade
och bestämde sig strax för att göra honom till viljes.

— Nå, eftersom Babina så gärna vill träffa mig, ropade han
efter Regina, som redan var utom dörren, så kan ni ju komma
hit bägge två och se hur jag har det.

Flickan lyste strax upp igen, och så blev det avgjort, att
besöket skulle äga rum följande dag.

Redan tidigt morgonen därpå visade sig också de båda systrarna på skogsbacksgården, och Babina hade gjort sig så fin hon kunde bli för att behaga mäster Holger. Hon bar en röd klänning med spetskrås om hals och ärmar och bandrosetter både fram och bak, under det att Regina blott tagit på sig en grårandig bomullsklänning för att synas så litet som möjligt bredvid systern.

Mäster Holger kom ut på trappan och välkomnade dem, förde dem omkring i de vackra rummen och till sist in i matsalen, där de satte sig ned vid en uppdukad läcker måltid. De pratade och skämtade, och Babina beskådade med förtjusning både möblemang och husgeråd, ty hon kände sig nu så gott som säker på, att hon skulle bli ägarinna till alla de vackra sakerna såväl som till hela den präktiga gården.

Bäst det var hoppade hon emellertid till på stolen, tog sig
häftigt om huvudet och tittade bakom sig.

— Det var någon, som drog mig i håret, skrek hon. Holger,
du har väl aldrig troll hos dig, som folk påstå?

— Troll eller tomtar. Endera är det väl, svarade han.

Hon spärrade förskräckt upp ögonen och skulle just säga något, då Regina spratt till, i det hon liksom systern tog sig om huvudet. Hon hade ävenledes blivit dragen i håret, men hon skrek inte utan bara skrattade.

— Jag tror det är tomtar, jag, sade hon. Det var bestämt en
liten skämtsam tomtenisse, som ville gyckla en smula med mig.

Så fortsatte de sin måltid, och Holger och Regina pratade
muntert, men Babina satt tyst. Hon hade svårt att hämta sig från sin förskräckelse, och plötsligt hoppade hon i luften igen och betraktade likblek sin gaffel, från vilken köttbiten försvunnit utan att hon såg vart den tog vägen.

I nästa ögonblick ljöd ett skratt från Regina. Hennes gaffel hade blivit tom lika oväntat som systerns, men hon
tyckte blott det var lustigt.

— Seså, Babina, inte ska du vara rädd, sade hon. Det är ju bara små snälla tomtar, som leker med oss.

Babina svarade inte. Hon kunde varken tala eller äta längre, och då hennes stol strax därpå började röra
sig, så att hon vaggades fram och åter, störtade hon upp och sprang baklänges långt ut på golvet, allt under det hon
stirrade på stolen, där hon suttit. Och häpen stirrade nu också Holger och Regina på denna stol, ty på dess ryggstöd satt en liten figur i brun kolt och röd toppmössa och bligade vänligt på dem.

— En tomte, viskade Regina.

— Ja, en tomte, sade Holger, lätt och varm om hjärtat, ty nu
hade han ju riktigt säkert fått veta, att det inte var troll utan tomtar han bodde tillsamman med.

Men Babina stod utom sig av förskräckelse och höll händerna
framför sig liksom till skydd för figuren på stolsryggen.

— Ett troll! Ett troll! ropade hon.

Holger och Regina tittade från Babina till den lilla figuren på stolen. Och nu upptäckte de, att han fått svans och hårtofsar på öronen och grinade mot Babina med en mun, som gick upp till öronen. Det var verkligen inte underligt, att hon trodde honom vara ett troll. Men det märkvärdigaste av allt var, att när han åter vände sig mot Holger och Regina, var han på nytt en liten vänlig och nätt tomte, och det blev dem med ens klart, att han var tomte för dem han tyckte om men troil för dem han inte tyckte om.

Babina hade emellertid återfått sin talförmåga.

— Kom, Regina, skrek hon och nappade tag i systerns klänning. Jag vill ut på minuten, och aldrig mer sätter jag min fot i detta hus.

I flygande hast drog hon systern med sig ut genom dörren.
Men när de sprungo över gården, kom Holger springande efter
med ett paket i handen.

— Du ska väl ha dina lagade skor, ropade han till Regina,
sprang i kapp henne och gav henne paketet.

Så vände han om och gick in i sitt hus. Och systrarna gingo
hem till sig.

Morgonen därpå, då Regina satte på sig sina lagade skor, kände hon emellertid, hur de ville draga henne bort nånstans, hon visste inte vart. Och när hon lät dem föra sig ditåt de ville, märkte hon snart, att hon var inne på vägen till Holgers skogsbacke. Och när hon stod vid dess grind och tittade in över gårdsplanen, såg hon att dörren till boningshuset öppnades och att Holger kom emot henne precis som om han väntat att hon skulle stå där.

De hälsade och togo i hand men kunde inte sedan släppa
varandras händer utan gingo hand i hand kring backarna och
pratade och skämtade, tills Regina var tvungen att gå hem. Nästa dag drogo dock skorna henne åter till gården i
skogsbacken, och den dagen och många därtill vandrade hon och Holger likaledes omkring hand i hand och pratade
och skämtade.

Men så en dag släppte han alls inte hennes hand utan drog henne med sig till prästgården, i vilken de gingo in och blevo vigda till man och hustru, varefter de följdes åt till Holgers hus. Och fastän Regina stannade kvar där i hela sitt liv, såg hon aldrig mera till någon figur, som liknade ett troll.

Men väl kunde både hon och Holger då och då skymta en liten leende och nickande tomte bakom sänggardinerna eller bakom kistor och skåp.

Teckningar av AINA MASOLLE.

SÄTER I SCHWEIZ.
Akvarell av Elsa Moeschlin.
ITALIENSKA BARN.
Akvarell av G. Magnusson.

Kungens trädgårdar.

DET VAR EN GÅNG en kung, som var rik och sträng. Han hade ett stort slott med två trädgårdar, en som låg omkring slottet och en som låg ett stycke därifrån. I den trädgården, som låg längre bort, fanns det många vackra och
underliga träd. Bland träden var det ett, som var vackrare och underligare än alla de andra. Det hade inte bara en sorts frukt utan många olika. Där fanns t. ex. en frukt, som var röd med gula prickar, en blå med vita ringar, och den allra underligaste frukten var till formen som ett hjärta, grönt med prickar, som sågo ut som stjärnor. Vem som helst i kungens hela land fick gå till trädgården och köpa frukt. Men de fingo ej betala med pengar utan de måste utföra något svårt, som kungen befallde. Men det var nästan aldrig någon, som kunde göra allt det svåra kungen bestämde.

Men en dag kom där linkande och pustande en gumma till
kungens trädgårdsmästare, där han gick och skötte om den
fina trädgården.

— Oj, oj, oj, vad det gör ont i mina gamla ben! Och vad
det var långt till kungens trädgård! sade gumman.

— Vad vill Ni då, min gumma lilla? sporde trädgårdsmästaren.

— Jo, jag vill köpa en frukt, som kan göra min sjuke gubbe frisk! svarade den gamla.

— Ja, då får Ni själv välja ut frukten, menade trädgårdsmästaren.

Och så linkade gumman iväg från träd till träd och tittade
och tittade. Till sist kom hon till det vackraste och
underligaste av alla träden, det med de många olika frukterna. Där stannade hon och såg tveksam ut, men när hon
fick se det gröna hjärtat med stjärnorna, blev hon så glad, så hon slog ihop händerna.

— Det ska göra min gubbe frisk; det vill jag köpa! utbrast hon.

— Ja, gå då till kungens slott och gör allt vad kungen befaller Er, så får Ni hjärtat sen, sade trädgårdsmästaren.

Gumman satte sig på en sten, vaggade fram och tillbaka och var mycket orolig.

— Hur ska jag, gamla stackare, kunna det? suckade hon.

Men så tänkte hon på sin gubbe, som låg sjuk och väntade och längtade. Hon steg upp och gick och gick, tills hon kom till kungens slott. Nog var hon rädd för den stränge kungen,
hjärtat bultade allt hårdare, ju närmare slottet hon kom, men hon blev modig igen, när hon tänkte på sin gubbe. I slottet blev hon förd till kungens stora fina guldsal, där han satt på sin guldtron med guldkrona på huvudet. Hon neg
ända till marmorgolvet och bad med darrande röst att få köpa frukthjärtat i kungens trädgård.

— Ja visst, nickade kungen, men då ska du först göra tre ting, som jag befaller. Gå med min kammartjänare, så ska han visa dig, vad du ska göra. När du utfört allt, kan du komma hit igen.

Gumman gick med kammartjänaren genom många, många rum, utför många, många trappor, och hon var så trött, så trött. Slutligen kommo de till ett litet mörkt rum, kammartjänaren öppnade dörren och sade till gumman:

— Gå in här!

Gumman gick in. Hon såg, att rummet var fullt av skräp.

— Det här ska du göra i ordning, sade kammartjänaren och stängde dörren om henne.

Där satt nu gumman och visste inte, var hon skulle börja.
Bäst det var, hörde hon det prassla vid dörren. Hon vände på
huvudet och fick se en liten rödklädd gubbe, som frågade:

— Varför är du så ledsen?

— Oj, oj,oj, hur ska jag kunna göra i ordning här? pustade
gumman. Och kan jag inte det, så blir min gubbe inte frisk.

Den rödklädde gubben tog fram ett litet spö och rörde vid
gumman. Då kände hon, hur stark hon blev, alldeles som
när hon var ung. Hon började genast ordna skräpet, lade allt
papper i en hög, alla tyglappar i en annan, glasbitar i en
tredje, järnbitar i en fjärde. Efter en kort stund var alltihop färdigt. Då öppnade gumman dörren. Kammartjänaren, som väntat utanför, kom fram och frågade:

— Inte är det väl färdigt redan?

— Kom och se! sade gumman.

Och kammartjänaren blev mycket förvånad.

— Så fort och bra har aldrig någon gjort det förut! menade han.

Sedan förde han henne till ett annat litet rum, och när han
släppt in henne där, stängde han dörren mycket fort, ty det rummet var alldeles fullt av små vita råttor. Men först ropade han till henne:

— Dessa ska du tämja!

De kilade omkring på golvet, på väggarna, på stolen, på bordet, upp på gumman, kilade omkring på henne, på huvudet, halsen och armarna. Hon kunde inte få bort dem. Då hörde hon
något prassla vid dörren, vände huvudet ditåt och fick se en liten blåklädd gosse.

— Varför är du så orolig? sporde denne.

— Hu, hu, hu, jag är så rädd för alla de små råttorna, snyftade gumman, jag kan aldrig tämja dem. Men kan jag inte det, så blir min gubbe inte frisk!

Gossen tog fram en vippa av långa mjuka fjädrar och viftade i luften över alla råttorna. Då satte de sig runt omkring honom alldeles stilla.

— Nu ska ni lyda snällt, befallde gossen, och gör ni inte det, kommer jag med en annan vippa, som inte är så mjuk!

Och så sade han gumman, att nu kunde hon befalla råttorna, vad hon ville. Hon satte sig på en stol mitt ibland råttorna och sade:

— Sitt!

Genast satte de sig på två ben framför henne i rader och sutto alldeles tysta.

— Sjung nu! sade gumman.

Och alla de små vita råttorna pepo strax den allra finaste lilla sång för gumman. Sedan sträckte gumman ut handen
över råttorna, och då lade de sig allihop ner på golvet i långa rader. Därpå sade gumman:

— Sov, sov!

Då somnade alla de små råttorna. Gumman gick då ut, och
kammartjänaren kom fram och frågade:

— Inte är det väl färdigt än?

— Kom och se! menade gumman.

Kammartjänaren höll på att ramla baklänges av förvåning, när han fick se råttorna ligga och sova. Så förde han
gumman ut ur slottet till en vacker gräsmatta i trädgården.
Där ritade han med en käpp en fyrkant i gräsmattan och sade
åt gumman, att hon i den fyrkanten skulle leta reda på fyra
saker, som kungen ville ha. Gumman satte sig i gräset och
undrade, hur hon skulle göra. Inte kunde hon se något
märkvärdigt på den lilla fyrkanten, det var precis likadant gräs där, som överallt på gräsmattan. Då hörde hon något prassla bakom Sig, och när hon vände på huvudet, fick hon se en liten vitklädd flicka.

— Varför ser du så bekymrad ut? frågade flickan.

— Jag måste i den här fyrkanten ta reda på fyra ting, som kungen vill ha, svarade gumman, men jag kan ingenting
märkvärdigt se, och ingenting har jag att gräva med.

Då lockade flickan med en röst, som klingade som en
silverklocka :

— Kom, kom, råttan min!

Då kom en av de vita råttorna kilande. Flickan pekade på ett ställe i gräset. Genast sprang råttan dit och började gräva och gräva, tills hon nästan stod på huvudet i jorden. Så kom hon fnysande upp igen, och då hade hon i munnen en
glänsande guldring. Den lade hon i gummans hand.

— Här har du kungens önskering, sade flickan, när han har den, behöver det aldrig finnas några fattiga i hans rike.

Så tog hon fram en smal spade av silver och började själv sakta och försiktigt gräva i jorden. När hon fått ett litet hål, bad hon den gamla titta ner där. Gumman gjorde så och
såg något grönt, glänsande, som rörde sig därnere.

— Stick ner lillfingret i hålet! sade flickan.

Det gjorde gumman, och när hon drog upp det igen, följde en liten skalbagge med.

— Här har du kungens önskeskalbagge, förklarade flickan, den är grön, och det betyder, att när kungen har den, känner han sig alltid glad.

Sen tog flickan fram en liten yisselpipa, böjde sig ner mot jorden och visslade sakta. Det lät, som när bäckarna porla om våren. Då hörde gumman nere i jorden ett sakta prassel.

Bäst det var, stack det upp något, som glänste som silver, och så kom det fram en vacker silvermask. Den lade flickan
i gummans hand.

— Här har du kungens önskesilver-mask; när kungen har den, är han aldrig hård och sträng.

Sen tog flickan fram ett långt smalt rör, och det sköt hon ner i jorden och lät det sitta kvar där. Strax hörde gumman ett sakta brusande i röret, och så kom en klar, smal vattenstråle sprutande högt upp i luften.

— Här har du kungens önskedryck, sade flickan, när han
har den, kan han aldrig bli sjuk. Tag nu med dig ringen,
skalbaggen och masken och här får du en bägare! I den ska
du hämta en dryck av önskevattnet; och alltsamman ska du
bära till kungen.

När gumman kom gående i trädgården, bärande på kungens fyra önskesaker, mötte hon kammartjänaren, som gått och väntat på henne.

— Inte har du väl lyckats? undrade han.

— Jo, se här! sade gumman.

Kammartjänaren blev så glad, när han fick se ringen,
skalbaggen, masken och vattnet, att han dansade runt fyra varv. Sen förde han gumman till kungen, som satt i sin stora, fina guldsal på sin guldtron med guldkrona på huvudet och såg ledsen ut. Men när gumman kom in och räckte kungen alla de fyra önsketingen, blev kungen så glad, så glad, så han kunde inte sitta stilla på sin tron längre, utan han dansade runt, han också. Därpå gav han gumman en guldtavla, där han skrivit till sin trädgårdsmästare, att gumman i hela sitt liv hade lov att ta så mycket frukt hon ville i kungens trädgård. Gumman neg ända till marken för
kungen, och sedan sprang hon ut ur slottet och till trädgården; hon brydde sig inte om, hur ont det gjorde i benen. Där fick hon det gröna frukthjärtat med stjärnorna, och så neg hon för trädgårdsmästaren och skyndade sig ut ur
trädgården, raka vägen hem till stugan, där gubben låg och väntade och längtade. När hon kom in i rummet, gick hon med det gröna hjärtat i båda händerna med armarna högt upplyfta fram till gubbens säng, så att han såg det gröna hjärtat
med stjärnorna. När han sett en minut, kände han, att febern var borta. När han sett en minut till, var värken i kroppen borta. Efter ännu en minut kunde han sätta sig upp i sängen. Efter en minut till kunde han gå upp ur sängen. En
minut senare kunde han äta maten, som stod på bordet, och efter ännu en minut var han alldeles frisk. Då tog gumman frukten och hängde upp den på ett silversnöre bland blommorna i fönstret, och där kunde gubben och gumman se den alla dagar och voro mycket lyckliga och glada, så länge de levde.

ELSA BESKOW.

Teckningar av E. Österberg.

DEN LILLE MANNEN I DEN LILLA TRÄDGÅRDEN.
Akvarell av Gerda Tirén.
(Se text å sid. 15.)
MIN MORFARS GÅRD.
Akvarell av Gerda Tirén.
(Se text å sid. 15.)

GRANHOLMA HÄSTAR.

DET FINNS ETT land, som hänger i luften 
bortom molnen, bakom månen, och i det 
landet är allting olikt vad vi har här.

Och där bor Granholma hästar.

De ha manar som långt utslaget kvinnohår
och svansar som långa släp
och öron som spetsiga torn
och tänder som tangenter på ett klavér
och hovar som stora fruktskålar
och skor av silver och gull med söm som tindrande stjärnor
och ögon som sjöar i storm.
Och den ena är blå som en sommarhimmel
och den andra är grå som en hösthimmel
och den tredje är vit som en snöig vinterhimmel.

Granholma hästar har varken betsel eller töm och ingen har
någonsin suttit på deras rygg.

När de stampa i sitt stall, då skälver jorden
och när de gnägga, skallra rutorna i stad och på land
ocli när de springa på bete i sin hage, då faller det hagel så stora som hönsägg på jorden.

Och det landet där de bo, det hänger och hänger sen världens
begynnelse och runtomkring det dallra himmelens stjärnor.
Den blåa hästen heter Gemmel
den gråa heter Skimmel
och den vita heter Rammel.

När de gått däruppe i flere tusen år, fick de lust att se sig om i världen och då gick de till Gyllensmeden
Slaggi-slag, stampade så jorden skalv och gnäggade så rutorna i stad och på land skallrade, och sa:

— Slå en bro till jorden, vi vill se oss omkring i världen.
Slaggislag gjorde strax som de bad.

Han bultade och smidde och glödgade och slog, och bäst det var drog han ut en bro så gullande grann i flera färger och kastade den som ett band ut i rymden.
Och det blev regnbågen, det.

Granholma hästar satte sina tornöron rätt till väders och stirrade med ögonen som sjöar i storm och släpade sina milslånga svansar och fladdrade med de långa silkeslena manarna och så bar det i väg på bron.

— Klamp klamp klamp, sa Gemmel.

— Tropp tropp tropp, sa Skimmel.

— Tramp tramp tramp, sa Rammel.

Och så gick de i en rad och lyfte de gullskodda hovarna så högt, att sömmen gnistrade som stjärnor.

Men när de kom till jorden, var där eld och rök och skrik och ett stort krig rasade med förödelse och jämmer.

Skogarna låg omkullslagna
fälten var nedtrampade
husen brända
och människor och barn grät av sorg.

— Här vill vi inte vara, sa Granholma hästar och vände hem igen, och på jorden såg barnen upp mot himlen och sa:

— Det ser alldeles ut som där gick tre hästar.

— Det är moln, ingenting annat än moln, sa de stora.

Men Granholma hästar gick in i sitt land bakom månen.

— Slå din bro till en annan planet, sa Granholma hästar åt Gyllensmeden Slaggislag.

— Det kan jag väl, sa han och drog in regnbågen och kastade ut den som ett brett band till Mars.

— Hähähähähähä, gnäggade Granholma hästar, så rutorna på jorden skallrade, och så gick de till Mars.

— Tramp tramp tramp, sa Gemmel.

— Tropp tropp tropp, sa Skimmel.

— Klamp klamp klamp, sa Rammel.

Men när de kom till Mars, reste sig manarna rätt i vädret på
dem som skyar och svansarna slängde omkring som dimmor och
deras ögon lyste som mareld av förvåning.

På Mars gick alla människor med huvudena under armen och
när de blev onda på varandra, kastade de dem som klot i luften och då hände det, att de gick sönder eller kom bort så de fick vara utan sedan, men det brydde de sig inte om. De hade i alla fall ett gult öga mitt i bröstet att se med, och någon mun behövde de ej, för de åt ingenting.

När Granholma hästar såg de underliga varelserna, sprang de
hem i sken över regnbågen, och då föll en hagelskur så svår över jorden, att gamla människor suckade och sa:

— Nu är det världens ände, nu kommer yttersta domen.

Men Granholma hästar frustade snart i sitt eget land, glada att vara hemma igen och de gick mellan träden av gull och buskarna av silver och betade blommor, som doftade så starkt, att de blev yra i huvudet och drack vatten ur sjöar av klaraste vin, där fåglar med blodröda näbbar och smaragdgröna vingar simmade omkring och sjöng brusande klart som kyrkorglar.

Sen sprang de i vildaste fart så hagel stora som hönsägg föll mot jorden, hem till stallet och där stampade de med gullskorna i spiltorna så det gnistrade som stjärnor och jordklotet i rymden

— Å, suckade en liten gubbe i en grå stuga långt borta i en
granskog, nu stampa Granholma hästar.

Och det ska ni tro är riktigt sant, för jag var själv med, när jorden skalv.

 SAGO-GRETA.

Teckningar av JOHN SJÖSVÄRD.

Den lille mannen i den lilla trädgården.

(Text till tavlan å sid. 12.)

En liten trädgård, här du ser,
där rosor spira och solen ler.

Och här du skådar en liten man.
Den lilla trädgården sköter han.

Här ser du en liten häst, så trygg,
den lille mannen han bär på sin rygg
till liten trädgård i solens sken,
där rosor spira från rosengren.

Så kommer en liten geting stygg,
den vill stinga hästen, som bär på sin rygg
den lille mannen, som har i sin vård
den lilla prunkande rosengård.

Och här du skådar en liten tupp,
som vill äta den lilla getingen upp,
som vill stinga den lilla hästen där,
som den lille mannen på ryggen bär
till liten trädgård i solens glöd,
där rosen prunkar så frisk och röd.

Men en liten räv kommer smygande då,
han vill visst en läcker måltid få
på liten tupp,
som vill äta den lilla getingen upp,
som vill stinga den lilla hästen, som bär
den lille mannen på ryggen där
till liten trädgård i solens sken,
där rosor hänga på gren.

Men liten hund kan ej sitta still!
Den lilla räven han jaga vill,
som bita vill vår lilla tupp,
som vill äta den lilla getingen upp,
som vill stinga den lilla hästen, som trygg
den lille mannen bär på sin rygg
till prunkande rosengård.

Så skådar en liten påk du här,
som vill slå den lilla hunden där,
som den lilla räven jaga vill,
som vill bita ihjäl vår lilla tupp,
som vill äta den lilla getingen upp,
som vill stinga travande, liten häst,
när den lille mannen rider som bäst,
till sin lilla fridfulla trädgårdsvrå,
där rosorna röda stå.

Och här en liten eld du ser,
som vill bränna till aska påken ner,
som vill den lilla hunden slå,
som den lilla räven jaga vill,
som vill bita ihjäl vår lilla tupp,
som vill äta den lilla getingen upp,
som vill stinga den lilla hästen, som bär
den lille mannen till trädgården där,
där rosorna glöda i sol.

Så skådar du här en liten å.
Den vill släcka den lilla elden då,
som vill bränna den lilla påken opp,
som vill den lilla hunden slå,
som den lilla räven jaga vill,
som vill bita ihjäl vår lilla tupp,
som vill äta den lilla getingen upp,
tom vill stinga den lilla hästen, som bär
den lille mannen till trädgården där,
där de röda rosorna gro. 

HUGO GYLLANDER.


Min morfars gård.

(Text till tavlan å sid. 13.)

Min morfar har så rara får
på landet, i gröna hagar.
De springa i flock, och de hoppa glatt
och bräka alla dagar:
“Bä-bä!“ — Det klingar som sång.
På min morfars gård blir tiden ej lång
bland får i gröna hagar.

Min morfar har så feta gäss,
som snattra vid bäckens strand,
och höns, som trippa beskäftigt kring
och sprätta i jord och sand.
“Kluck, Kluck!“  Ett korn här och där
och en mask ibland som lön för besvär — 
På min morfars gård, i vindens sus,
flyr dagen lätt och ljus.

Min morfar har en rolig gris,
så rund och tjock som ett klot.
Han orkar knappast för fetma gå
och vacklar på sin fot.
“Nöff-nöff!“  Min morfars gris
han har det bra på alla vis — 
Jag honom minns från sommarns dar,
då allt så härligt var.

Min morfar har en yster häst,
som gnäggar i gröna hagar,
och kor, som ramande svara “bu“!
och beta alla dagar — 
Men nu har vintern kommit så kall,
och hästen står i sitt mörka stall,
och jag sitter hår vid läxan snällt
och ser som i drömmen gröna fält
på min morfars gård, med äng och skog,
där sommarvinden drog. 


GULLIVER.


Kära mina små vänner!

Så hjärteligt Er hälsar
Er gamle tomtevän!
Till alla Sveriges bygder
nu kommer jag igen
med alla tomtebarnen
på marsch i långan rad
med många juleklappar
till både land och stad.

*

Så många granna tavlor
jag har att bjuda på.
Jag målat djur och jättar
och glada flickor små ...
Så mycket vackert finnes
på alla dessa blad
och roligt står att läsa
på mest varenda rad.

*

]ag har så vackra sagor
och mången vers också,
och flera gamla ramsor
jag också funnit på ...
Skriv sen ett brev till Tomten
— det tror jag nog Ni kan — 
och tala om i brevet,
vad roligast Ni fann! 

 God Jul och Gott Nytt År

 önskar Eder gamle

 Farbror Jultomten. 

Adress: Svensk Läraretidning, 
Stockholm. C.
FLICKA MED GITARR.
Akvarell för Jultomten av Einar Nerman.

FÖR REDAKTIONEN: A. HAMMARLUND.
BESTÄLLNINGAR INSÄNDAS TILL SVENSK
LÄRARETIDNINGS FÖRLAG, STOCKHOLM C.

JULTOMTEN UTSÄNDER ÅR 1924 SIN
TRETTIOFJÄRDE ÅRGÅNG. REKVIRERAS HOS SVENSK
LÄRARETIDNINGS FÖRLAG, STOCKHOLM C.

PRIS 55 ÖRE

Stockholm 1924. Kungl. Hovboktryckeriet Iduns Tryckeri A.-B.
