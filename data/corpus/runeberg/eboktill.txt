<table o>
<td c><h2>SKRIFTER</h2>
<td c>AV
<td c><h1>ALBERT ENGSTRÖM</h1>
<td c><tab>
<td c><h2>EN BOK TILL</h2>
<td c><img></img>
<td c><tab>
<td c>STOCKHOLM<br><small>ALBERT BONNIERS FÖRLAG</small>
</table>


<table o>
<td c><h1>EN BOK TILL</h1>
<td c><small>AV</small>
<td c><big>ALBERT ENGSTRÖM</big>
<td c><img></img>
<td c>STOCKHOLM<br><small>ALBERT BONNIERS FÖRLAG</small>
</table>
<table o>
<td c><i>Stockholm</i><br><i>Alb. Bonniers boktryckeri</i><br><i>1946</i>
</table>

<chapter name="Företal.">
            <h2>FÖRETAL.</h2>

     Min vän förläggaren har begärt det. Jag
skulle själv aldrig kunnat hitta på det. Här är det!

     Jag har kallat detta opus <sp>En bok till</sp>,
emedan jag för åtskilliga år sedan hos samme
förläggare utgav <sp>En bok</sp>, vilken titel man då fann
originell, och det är ju originaliteten man vill åt.

     Jag hoppas alltså att Svenska Folket vänligen
vill anse även <sp>En bok tills</sp> titel lika originell
som <sp>En boks</sp>, eller om möjligt originellare. Jag
känner mig med en visionärs säkerhet tacksam på
förhand.

     Jag vill att denna utmärkta samling
<sp>Originalberättelser</sp> skall verka som ett härskri
eller (kanske finare tänkt) som en vacker, rent,
klangfullt ljudande ton bland alla gnisslingar
bakom stallet, vilka i år liksom alla år komma att
ljuda i jullitteraturen. Sluten edra välformade
öronmusslor, kära svenskar, för alla röster utom
för min! Detta är min blygsamma bön. Ingen
skall vara tacksammare än eder gamle vän

                                    <i>Albert Engström.</i>
</chapter>

<chapter name="Tankar ute i havsbandet.">   
<h2>TANKAR UTE I HAVSBANDET.</h2>

     Jag som är född långt inne i en skog — hur
kan jag tycka om havet mer än allt annat? Jag
borde väl egentligen sitta i en grandunge och
lyssna till suset i de vaggande topparna och
taltrastens melodi och älska någon torpflicka, som
spinner och sjunger »Till Österland vill jag fara».

     Om det än finns sådana torpflickor. De jag
känner sjunga

            <poem>Kovan är min, festårru
            lika mycke som din, festårru</poem>

och ha velociped och en underbar hatt, bestående
av sopor och pappersbitar och halm och ståltrå.
Utom Skansens flickor, förstås, som gå klädda i
dräkter från Nordiska Kompaniet och gyckla om
sin hembygd.

     Ja, nu är jag inne på mitt gamla ämne, men
jag lämnar det just nu.

     Jag återvänder till havet och skulle vilja kunna
sjunga om det, så att det susade i min hemskogs
grantoppar. Men poesin är ju också antikverad,
och skalderna vältra sig i sjuka 
självhädelse—äktenskaps—själsdarrnings—homosexualitets—heteroevnuckitets—poliomyelitssensationer, som bero på
att de gynnats och senterats av sina lärare i
svenska i de lägre klasserna. Den olycklige, vilken
som gymnasist inte är kapabel att påta ihop en
diktsamling och få den recenserad i en tidning, kan
gå in vid polisen eller ägna sig åt hönsskötsel,
ty han passar inte alls i vårt högkulturella
samhälle.

     Men jag skulle ju tala om havet. Genom
fönstren, innanför vilka jag just nu vistas, ser jag
en stor fjärd med skärgårdar som blå streck mot
horisonten. Segel lysa vita, havet glittrar, vinden
sjunger och vågorna sjunga.

     Jag tror knappast, att jag förrän i dag fått en
verkligt stark förnimmelse av vågornas
sångförmåga. Jag satt nere vid bryggan och tänkte på, hur
skalderna ha talat om vågornas sång. Jag hade
hittills uppfattat det där ljudet mera vetenskapligt,
kosmiskt, nivellerande, som klockor, som ringa till
invigningen av ett nytt kaos, där bruset så
småningom förtonar till evig tystnad — tills tiden
varder fullbordad igen som otaliga gånger förut
och en bubbla höjer sig och brister och föder nya
strider och kärlek och dödar och människor.

     Jag hade tyckt, att detta var en nog så stor
tanke. Men just i dag fann jag, att de små
skalderna ha rätt — alldeles som små älskliga barn,
som tro på storken. Och jag hörde verkligen
en orkester, välskött och stor och absolut felfri.
Men detta berodde på, att jag hade varit ute och
härjat i havsbandet och varit förkyld — som det
kallas — och var nervös av arbete och litet alkohol.
Jag hade med ens blivit skald.

     Jag bleknade över hela kroppen och gick in
igen och tog min värds boxhandske och började
slåss mot en vägg. Satte in hela min vikt i
maggropen och ansiktet på Fantasos, tills han låg där
blodig och knocked out!

     Vet ni, goda människor, det var på ett hår
nära att jag blivit skald och börjat ruinera mina
förläggare. Sådant hade nästan varit synd mot
Den Helige Ande.

     Det är egentligen den kurren jag ville tala om.

     Jag har mött honom många gånger i mitt liv,
ju äldre jag blivit desto oftare, och i olika gestalter.
Ibland var han en färg, en gammal bok, en riktig
linje, en melodi, eller bara en ton — eller en
darrning i ett aspblad, ett moln, som gick igenom
min själ, en kornblixt bort emot finska sidan, en
solstråle som på bottnen i en av mina vikar lydde
vågornas spel.

     Ibland var han en kvinna — gud nåde oss
alla. Då var åska i luften, och när den slog ned
—   ja, det är orätt att tala om. Men jag var ung
då. Jaja, jag är väl inte lastgammal än. Men gud
nåde oss alla!

     Men roligt är det att segla i alla fall härute.
Det är som om man komme själva kärnan i saken
närmare. Två man, säkra pojkar, vid skoten, och
en säker prisse vid rodret, och döda djävlars andar
som fylla luften med skrän och hot, medan skummet
blixtrar i solskenet och de gröna sjöarna lyfta
stäven högt, som sutte man i en gunga. Det är
liv, pojkar, och är något helt annat än att sitta vid
skrivbordet, där man bara blir sentimental eller
arg på alla som begära att få svar på sina länge
sedan bordlagda utgjutelser.

     För resten har jag börjat måla och finner, att
det är uppfostrande. Färgen drar en med sig, det
är som om penseln skulle vara själen och man
själv bara gjorde grovarbetet och ströke plank.
Där finns avgrunder av vishet och lycka, och i dag
då jag såg på min palett från i går — ja, jag gladdes
som en nyfödd unge, som är hungrig och får
bröstet, ty den var vackrare än i går. Men nöje
kan man inte kalla det. Kalla det med något
vackrare namn än lycka.
</chapter>
 <chapter name="Slagruta">

              <h2><small>SLAGRUTA.</small></h2>

    Häradsskrivaren, xylografen,
trädgårdsdirektören, disponenten och jag sutto inbegripna i livligt
samspråk i häradsskrivarens trevna våning. Vi
hade med anledning av vinterns oväntade ankomst
sökt leka jul med dopp i grytan, glögg och fet
mat. Vi voro fjärran från människor — d. v. s.
vi dvaldes för tillfället i utkanten av en småstad
långt utåt havsbandet, i en idyll med
stadsfullmäktige och rådmän och den oundviklige gamle
postmästaren med plommonnäsa och spår av tusen
toddar i sitt poröst fläskiga anlete. Snö över
ängden. Frid över allt landet. Senaste valfejdens
hetta kom en dimma att sväva över
vinterlandskapet. Jag antar att poliskonstapeln sov hos sin
gumma i den mörknande kvällen, medan hans
fruktansvärda svärmor vakade över de öde
gatornas otvivelaktiga säkerhet. Utanför våra fönster
nalkades roslagsnatten mörkblå och skön, och om
vi icke varit sysselsatta med förtärande av punsch,
hade de finkänsligaste av oss säkerligen förnummit
havsvikens brus som ett svagt surr mot våra
fönster.

     —       Och de skickade en hel mängd ingenjörer
och sådana där att ta reda på vatten, för fabriken
behövde ju vatten! Nå, de borrade och
beräknade och borrade igen, men det kom intet vatten,
pengarna gick åt och dagtraktamentena började
inte räcka till — — —

     —  Nå, det var då en förbannad lögn —

     —       Lugn, gosse! Du vet lika väl som jag att
det blev nytt styrelsesammanträde, och dom fick
en och femti per skrov till — nå, då kojn Johannes
Mattson från Lillön och sa: — Fan, här borrar di
å borrar ända te Australien, så borre går varmt, låt
mej gå mä slagruta tie menuter, ska I få både te
rakvatten å fabrik!

     —       Slagruta! invände jag, berättaren, tror ni
på sånt här utåt havet än?

     Det blev cirka fem sekunders tystnad.
Häradsskrivaren, disponenten och trädgårdsdirektören
vidöppnade sina beslöjade ögon och stirrade på
tvivlaren. Xylografen, som öppnat sina på glänt,
slöt dem igen, medan ett outgrundligt leende
spelade under hans gula hängmustascher.

     Så häradsskrivaren: — Tror du inte på
slagrutan?

     —       Nej, min gosse, det gör jag inte. Hur vill
du förklara, hur vill du inbilla gammalt folk och en
gammal kamrat därtill sådant där? Tror du på
den?

     —       Visst fan, därför att jag sett hur den
fungerar. Det var nere i Östergötland — dom
hade sökt vatten och grävt och borrat och jäklats
förgäves i flera månader och så kom en gammal
gubbe med slagruta och sa: — där ha vi ådern
—   dom grävde och fick vatten på femtiåtta fot.
Dom börja tröttna förstås efter en femton fot, men
gubben gav sej faen på, att där skulle finnas vatten.
Dom grävde tjugufem   fot, men han sa  bara: — håll
i,     gubbar! Dom grävde och grävde  och till slut
fick dom vatten — — — 

     —   Nå,   vet du,  om den där femtiåttafots-
brunnen gör tjänst än?

     —       Nej, det vet jag inte! förklarade
häradsskrivaren sanningsenligt.

     —   Nå,   den gav  kanske vatten       till ett par
toddar efter en regnnatt — eller den gav kanske
tusen liter i timmen, vilket du vill, men vill du
fortfarande inbilla mig att tro, att du, en gammal
akademiker och medprisse tror på sånt där?

     —   Tro och tro! jag vet bara att jag har sett
det och Seneca säger ju — — — 

     —       Ja, det var tusan att du inte vill tro på det,
avbröt trädgårdsdirektören. Märkvärdigt är det,
men det måtte väl finnas något egendomligt
samband mellan krafterna i vattenådrorna och krafterna
i slagrutan. Det är ofelbart, att slagrutan böjer sig
över källdraget eller där det finns rinnande vatten.

     Xylografen, som suttit till synes frånvarande,
upphov sin röst och sade: — Ja, det är ju själva
fan!

     —       Du tror inte du heller, sade disponenten
och tog en bottenfock. Men jag har flera
exempel på saken. Det är alldeles detsamma som
elektricitet, sir du, min skeptiske vän!
Elektriciteten går som en röd tråd genom det hela. Jag vill
tala om ett exempel. Vi sökte vatten för en
fontän i backsluttningen över min trädgård, och
den som gick med slagrutan var en gammal erfaren
vattensökare. Han gick och gick och började
spotta och fräsa efter ett par timmar, för han fick
intet vatten fast där efter alla naturlagar måste
finnas vatten. Så kom jag att se på gubbens
fötter, han hade galoscher, naturligtvis, gummi
isolerar, av med galoscherna, vips fick han vatten
—   är det inte märkvärdigt?

     —       Jo, det är själva fan, sade jag och sökte se
övertygad ut. Nå, ni grävde förstås?

     —  Om! vi grävde trettisju fot  och då ville
arbetarna ge  sej! Men  gubben svor på att vattnet
var där i närheten, och vi tog upp en grop ett
par famnar därifrån och där fick vi vatten, men
dåligt, det var bara en liten åder, men då kom
jag att tänka på att gubben möjligen hade
kautschuk i byxhängslena — visst hade han det; han
tog av hängslena och gick med slagrutan igen och
rätt som det var böjde hon sig lodrätt ner, så att
ena kvisten   bröts av.   Där grävde vi  fyrtio fot
och där fick vi vatten, äcke de fan?

     —       Jo, vaknade xylografen, det var
verkligen fan! men håller man på på det där viset
och plockar av folk all kautschuk, ända från
galoscher och hängslen till klockskyddare och
radergummi och hattsnodd och samtidigt byter
om plats för grävning, så vore det väl märkvärdigt,
om man efter några gångers försök i en
bergsluttning, där det efter alla naturens regler bör
finnas vatten, inte skulle hitta på ådern! Vad
skall man för resten med vatten för resten, när
det finns öl?!!

     —       Det är sorgligt, sade häradsskrivaren och
gjorde en långgrogg, att gammalt bildat folk skall
vara så absolut utan auktoritetstro!

     —       Du sörjer väl inte lungsot på dig, sade
xylografen, som jag, till exempel. Men det beror
inte på slagruta utan på kärlek! Skål!

     —       Ni skojar om det här, go vänner, sade
direktören och höjde sitt punschglas med spets
av en liten, liten konjak. Men det ska ni inte
göra, för jag har sett det och vet det och jag vill
härmed högtidligen fråga herrarna, om jag inte
kan få inbjuda er alla på en liten seans med
slagruta i morgon bittida!

     Jag gjorde en ädel handrörelse åtföljd av en
bugning och sade: — Jo, gamle vän! Och jag
hoppas de andra närvarande, värden naturligtvis
i första rummet inberäknad, icke misstycka, om jag
även efter seansens slut skulle framhärda i min
egenskap av tvivlare!

     —       Ingalunda, ingalunda! utbrusto alla liksom
med en mun.

     Xylografen log ett trött löje och försäkrade
sig vara så långt ifrån ovillig för företaget, att han
tvärtom desto mera gillade det.

     Vi åtskildes.

     Flertalet av mina läsare veta kanske icke,
vad som menas med en slagruta. Jag vill förklara
det under ett avlägset och som jag hoppas ohörbart
morrande över okunnigheten som trots folkskolor,
präster och tungomålstalande ännu vidlåder vårt
älskade fosterland. En slagruta är en kvist av ett
träd, en kvist bestående av två grenar. Denna
kvist kan vara av vad trädslag som helst, men
traditionen förmäler att den bäst skäres av
<sp>flogrönn</sp>, d. v. s. en rönn som kommit att slå rot i
någon gammal trädstam, alltså en parasitrönn.
Flogrönnskvistarna äro effektivast om de skäras
under nymånens skimmer Men det går lika bra
med andra trädslag, kanske bäst med vide, näst
flogrönn. Jag har sett folk försöka med al- eller
tallkvistar. Bäst äro de färska, men gamla män
ha försäkrat, att det lyckas även med torrt
björkris.

     Alltnog — man fattar kvisten, avancerar sakta,
och då man passerar en källåder, måste kvisten
böja sig nedåt. Man må anstränga sig att hålla
emot hur mycket som helst — den sänker sig
och går till och med av, om man gör motstånd.
Där den sänkt sig, kan man lugnt gräva sin brunn,
den måste ge vatten.

     Detta med slagrutan är ganska intressant, ty
man träffar folk som man måste kalla
genomkultiverade — efter vanliga mått, bildade, kunniga
—  som tro på slagrutan, eller om icke
genomkultiverade, dock i besittning av hälsosam skepsis på
de flesta mystiken — eller ockultismen —
berörande områden. Jag läste för icke så länge sedan
en allvarlig artikel om slagrutan i »<sp>Die Woches</sp>»
vetenskapliga avdelning. Författaren trodde kanske
icke på slagrutan, men — han behandlade ämnet
med risk att tangera det löjeväckande. Nå! Die
Woche är ju en satans tidning, men ändå! Den
läses över hela världen.

     Slagrutans ursprung döljer sig i sagor och
natt. Jag har för liten plats här att ge mig in på
de frågorna. Jag låter mig hellre efter en drömlös
natt vakna hos min värd häradsskrivaren, morna
mig och inse att jag befinner mig väl, utsövd och
längtande efter frukost med gammal finkel, tillsatt
med svarta vinbär. Jag sträcker mig lättjefullt
och bereder mig att somna om igen, då någon
brutalt underrättar mig att mannen med slagrutan
väntar. Han, som trädgårdsdirektören skulle bjuda
på.

     Slagruta!! Jag vacklar ur bädden och börjar
kläda mig, medan jag söker fatta att jag
verkligen medvetet är på väg att syssla med mystik.

     De äro färdiga, häradsskrivaren, xylografen,
trädgårdsdirektören, och medan vi äta frukost,
växer realisten inom mig, medan mystikern,
idealisten, ockultisten, som min själ döljer, kvider av
brist på plats.

     Vi gå ut i trädgården. En gammal vithårig,
ärevördig man står där med slagrutan, en
videkvist, i handen. Han hälsar oss värdigt, nästan
sorgset värdigt. Han börjar gå med slagrutan.
Han går med fackmannens tvärsäkerhet och hans
dubbelgrepp om kvisten verkar vana. Han går
avmätt, med Roslagens vemod under sina vita
ögonhår. Slagrutan sänker sig sakta, stupar rakt
nedåt.

     —  Här går ådern, säger han likgiltigt, 

     —       Låt mig försöka, säger jag, och han lämnar
mig den mystiska kvisten. Jag får lära mig
greppet och går, avmätt och med ett kanske
misslyckat försök att inlägga samma vemod som den
gamle i min blick. Men fåfängt, slagrutan pekar
upp mot zenit. Jag ber att få veta orsaken. Han
ler sorgset, outgrundligt. Jag går omigen med
samma resultat.

     Xylografen går också, avmätt, dystert. Med
samma resultat. Han anmärker, att det kanske är
fel att ha mässingsstift i skorna.

     Men den gamle mannen svarar:

     —       Det beror bara på nerverna! Si det är
elektricitet si, och det är skillnad på folk si!

     Häradsskrivaren och trädgårdsdirektören gå
på skilda ställen och de känna hur slagrutan
fungerar: — Här finns vatten och här och här!
och den gamle vane säger: — Ja, si vattnet går
och grenar sig som ådrorna i människokroppen
si; det finns mycket vatten här i trädgårn!

     Jag frågar, om inte slagrutan verkar, även
om två hålla den samtidigt. — Joo då!

     Jag och den gamle fatta kvisten båda med
var sin hand. Plötsligt känner jag, hur den gamle
humbugen börjar vrida sin gren. Jag observerar
hans hand och säger: — vrid inte! Han svarar
intet, men hans vemod blir outhärdligt. Jag håller
emot så mycket jag orkar, och den gamle skurken
måste vrida, tills hans kvist går av.

     —  Här går ådern! säger han igen.

     —       Hur mycket kostar det? frågar
trädgårdsdirektören efter några ögonblicks tystnad.

     —       50 öre, svarar den gamle, för jag har ju
gått ifrån arbetet för att visa herrarna det här.

     Han fick mina småpengar, 90 öre, och sade
det vara för mycket. Det tyckte jag också, men
lärdomen skall ju betalas.

     Emellertid blev jag djupt allvarlig. Jag
frågade häradsskrivaren och trädgårdsdirektören, om
de trodde att min oförmåga med slagrutan
möjligen kunde bero på någon okänslighet, något rått,
okultiverat i min själ, eller någon lumpen sida i
min karaktär. Jag blev helt bedrövad. Jag trodde
mig tillhöra vårt lands finast kännande andar.
Och så skall man icke ens känna var ett uselt
källsprång rinner under ens fötter, då man har
instrumentet i sin hand! Det är sorgligt — och
jag klämde sönder en tår i vänstra ögat.

     —       Kanske det borde ha varit whisky i ådern?
sade xylografen lumpet.

     —       Men du kände ju ingenting heller?
invände jag slagfärdigt.

     —  Nej, för där fanns intet öl!

     —       Men häradsskrivaren kände ådern utan
punsch och trädgårdsdirektören utan konjak —
vi måtte vara särskilt ofinkänsliga, du xylograf,
inte sant?

     Nu uppträder för min fantasi den vakne och
intelligente goodtemplaren som antages ha åhört
samtalet. Han frågar: — Men vi <sp>grävden</sp> I
icke efter dessa härliga drycker — jag menar
naturligtvis vattnet — för var gång slagrutan
lutade, förd av de troendes händer, den gamles,
häradsskrivarens, trädgårdsdirektörens?

Det glömde vi. Och det hade blivit för
dyrbart för resten. Vi hade inte tid, om vi också
haft råd.

— Och upptäckarna grävde inte heller för att
övertyga er?

— Nej!

— Då står frågan om slagrutan på samma
ståndpunkt som förut?

— Ja!

</chapter>
<chapter name="Farbror Bergklint">

<h2>FARBROR BERGKLINT.</h2>

I dagens tidning ser jag att gamle kapten
Bergklint, f. d. ägare och förare av skonertskeppet
Atlantic, gått till sina fäder. Den gubben var en
dundergubbe av första ordningen, sjöman i varje
tum, sade aldrig nej till en romtoddy, hade seglat
på alla hav, talade engelska som en infödd och
rådbråkade för resten alla språk som talas i en
hamn. Just nu frammanar jag hans bild för min
själ. En liten, kolossalt grov, vithårig gubbe med
väldig kroknäsa, blind på ena ögat — utslaget av
en neger i Bahia — en svart kritpipa med
tumslångt skaft i ena mungipan, och hes som i kronisk
difteri. Gick alltid med stövelskaften utanpå
byxorna då han var ombord, bar svart ylleväst
natt och dag och en mössa som nog varit med
sina trettio år. Men gick han i land var han fin
som en amiral och drog handskar till och med
—  fast sådana nummer, han behövde, finnas säkert
inte i Sverige, ty hans händer voro fruktansvärt
stora och tätt bevuxna med långt rött hår.

    Gubben var en framstående historieberättare
och hade den sällsynta förmågan att ge även de

mest halsbrytande lögner verklighetens färg. Men
han berättade endast för att bräcka föregående
berättare. Av andra motiv började han aldrig
en historia. Med kännedom härom kunde hans
vänner ibland draga upp honom gång på gång
under en hel kväll, men han var nogräknad, han
brydde sig ej om att bräcka en alldaglighet eller
en dumhet. Men i timtal kunde han med
förstört humör sitta och fixera en misslyckad
berättare, tills denne kände sig formligen uttittad.

     Jag trodde verkligen att gubben för länge
sedan lagt upp för alltid, då jag för några år
sedan befann mig i trakten av Västervik och såg
i tidningen att Atlantic låg i hamnen där. Jag
gjorde en mils promenad för att hälsa på min
gamle vän. Han var på väg till Gävle för att
lämna fartyget i andra händer och gjorde nu sin
sista resa som kapten.

     Det blev stor fest i kajutan med romtoddy
och supé. Men gubben var inte i sina gamla tag.
Han var ju sjuttinio år gammal och försäkrade,
att det var slut med honom, fast jag ingen
förändring kunde se. Samma rödlätta hy, samma
rörlighet — för att inte tala om samma kostym.
Hans mössa hade blivit monstruös. Han svor över
gikten och klagade över svindel — — —

     —       Men nu går du inte hem i natt, utan du
kinesar hos mej i andra kojen! försäkrade farbror
Bergklint. Inge resonemang, man lyder om
skeppsbord! Och så äter vi sillfrukost i morron
bittida — sen kan du få dra för fan i våld, för
vi lättar kl. 8 om vind står. Kasta en stövel i
 skallen på mej om jag snarkar och vill du ha
nattgrogg, så vet du var skåpet finns. Nu är klockan
11  och gubbfan kojar — gammal förstår du —
duger inte mera — får inte sova ändå — ligger
och glor efter dagern i ventilen hela nätterna.

     —        Farbror har kanske något att låta mig läsa
bara fem minuter, sen jag kojat. Det är en ovana.

     —        Läsa! Nehej, min gosse, har aldrig läst
andra böcker än bibeln och katekesen och knappt
dom, äger ingen bok, men vi kan ju säga till vakten
—  jag ser att pojkarna ligger och rotar i böcker på
frivakterna.

     Han gick till dörren och ropade utåt: — Hallå
där — jaså, det är du, har du någon bok i din
kista? Ja, just bok, och gapa inte som en haj
för det!

     —   Ja, nog har jag en bok, men den är på
engelska och — — —

     —        Det var fråga om en bok, några <sp>men</sp> tål
jag inte, langa hit’en på fläcken, din långbenta
fan!

     Jag fick boken, en flottig lunta med titeln
Wonderful Stories.

     Vi kröpo ur kläderna och i kojerna.
Gubben låg tyst och jag började studera. Det var
små berättelser ur äventyrens värld från alla tider
och världsdelar.

     —        Vad läser du för smörja? hördes det ur
farbror Bergklints koj.

     —        Ja, det är en historia om ett par trogna
negrer, som bar sin husbonde i öknen 30 engelska
mils väg. Han hade blivit riven av ett lejon.

     —  Bar de honom? — hur bar de honom?

     —       Jo, det ser ut som om de burit honom i
gullstol.

     —       Såna idioter! Ja, se i böcker får man inte
lära ett dyft. Jag minns i Kalkutta, jag seglade
med en engelsman och gubben söp sej
regelbundet dödfull i hamn. Han ville aldrig gå i land
ensam, utan jag och styrman måste följa med. Det
första han gjorde första kvällen var att köpa en
grov fyra alnar lång bambu och styrman och jag
undrade på fan, vad han skulle med den. Men
innan vi kom in på krogen, så sa han: — Nu om
jag mot vanligheten skulle bli på snusen, så tar
ni den här bambun och sticker in den under västen
vid nacken på mej och ut genom ena byxbenet och
sen bär ni mej ombord. Naturligtvis blev gubben
full som en kanon, och rätt hade han — det är
fanimej det enda sättet att bära en full eller sjuk
på. Får du lära dej sådant i böcker, va? Nej,
min gosse, sådant lär man av livet. Hade nu de
här dumma niggrarna skurit sej en bambu, så
hade det inte varit tal om’et mera, och nu skall
det tryckas därför att de var dumma. Godnatt med
dej! Dumskallar!

     Om ett par minuter hade jag fördjupat mig i
sagan om Polykrates ring.

     —  Läser du än, vad läser du för smörja?

     —  Om Polykrates ring.

     —  Va fan är det för nånting?

     Jag gjorde ett hastigt sammandrag av sagan.

     —       Skulle <sp>det</sp> vara nånting märkvärdigt? Har
jag inte alltid sagt, att böcker är nån förbannad
lappskoj. Kan d u tycka att det där är nånting
så extra, att det kan vara värt trycksvärta?

     —       Åja, nog är det väl litet ovanligt, att om
någon kastar en ring i sjön, han får igen den i en
fisk.

     —       I samma farvatten, nej, min gosse, det är
inte märkvärdigt alls, inte ett dugg. Men att få
igen nånting hundratals mil därifrån, det kan
tyckas litet konstigt. Hör du, du som har friska
ben, kliv opp och laga mej en liten, liten
groggunge, ska du få höra på fan, du!

     —       Jo, ser du, år 1852 seglade jag styrman
med en kustskonare som gick mellan Port San
Diego och San Francisco. Så var det en natt strax
före 8 glas, hög sjö, svart som i en säck, då vi fick
en by över oss. Det var att fira brammen, giga och
skota, närmaste man opp och beslå, och det var jag,
förstås. Nå, jag opp, tar in buken på seglet, går ut
på lä nock för att fånga opp resten. Men skotet
hade inte kommit i sitt läge när seglet gigades opp
utan slog och piskade i luften, och jag fick en kyss
tvärs över nos och käft så blodet sprutade. Redan
då hade jag tre löständer — jag fick smockan av
en irländare en gång — lösgommen gick i två bitar
och i hastigheten spottade jag ena halvan med två
av tänderna i sjön. Den andra halvan behöll jag
och gömde den i min sjömanskista.

     Men sex år efteråt sitter jag på en krog i
Stavanger och äter såna där förbannade fiskebollar
som baggarna joxar ihop. Rätt som det är håller
jag på att bryta sönder en oxeltand på något hårt.
Jag ser efter och förbanna mej är det inte mina två
tänder och halva lösgommen som jag spottade ut i
Stilla Havet. Biten passade precis med resten jag
hade i kistan. Det var nån fan till fisk som huggit
den förstås. Nu ser du själv att det aldrig står
något märkvärdigt i böcker! Nej, livet självt är
bästa lärarn! Erfarenheten, ser du. Godnatt med
dej! Förbannat dum bok!

— Skall jag läsa opp något mera för farbror?

— Nehej du, den gubben går inte! Du vill
pumpa mej, din fan! Godnatt, du vet var
groggvirket står. Lägg bort böckerna, det är mitt råd,
du blir bara kort om skallen. Dumma jäklar!

Morgonen därpå skildes jag för alltid från
farbror Bergklint.

Jag har verkligen inte följt hans råd att lägga
bort böckerna. Men jag skulle kanske göra det,
om jag hade hans fantasi. Ty då skulle jag själv
skriva böcker.

</chapter>

<chapter name="Snygg">

<h2>SNYGG.</h2>

Gubben Snygg var skomakare i vår socken.
Han hade varit med i danska kriget och hade
träben. Därför måste han lägga upp träbenet på en
stol, då han sydde, för att kunna klämma fast skon
mellan låren.

Han hade exercerat vid Kalmar regemente på
Hultsfreds slätt. På hans tid fingo beväringarna
namn, och han kallades Snygg, därför att han
tvättade sig ibland, vilket betraktades som ett
möjligen aktningsvärt, men högst egendomligt företag.
Hans kompanichef pikade honom för hans
småaktiga omsorg om kroppen, men Snygg
framhärdade i sin snygghet. Snygg blev slutligen ett
kuriosum på regementet och då andra årets
beväringsövning började, blev han föremål för
kamraternas och befälets kvickheter och till slut
förföljelse. Redan första veckan blev han sjuk. Han
fick en elakartad böld mellan axlarna och
sjukrapporterade sig. Men den tiden fanns ingen
hänsyn för sådana bagateller. Han måste gå ut i
gymnastiken och göra alla rörelser. Men »framåt
böj» kunde han inte göra, ty bölden sprängde,

och han vägrade. Kaptenen skrek: — Varför
etc.... gör du inte rörelsen?

     —  Gud bevare kapten, jag har en böld!

     —       Ja, om du så hade tiotusen bölder, så skall
du göra framåt böj — — —

     Och kaptenen tryckte ner Snygg — bölden
brast, han svimmade, kom in i sitt tält och blev
bra.

     Det där berättade gubben Snygg medan jag
väntade på, att han skulle sätta en bot på en av
mina kängor. Jag hade ju hört, att han varit med i
krig, men jag vågade inte fråga om det, fast jag
brann av intresse, ty alla bönderna i trakten
påstodo att Snygg var stum, då det gällde danska
kriget och över huvud taget något som rörde
honom själv.

     Men en dag hade jag fått reda på av min mor,
att en av våra förfäder varit ryttmästare i Karl
XII:s krig — han hette Svensson och hade många
vackra döttrar, som blevo gifta med den tidens och
den traktens förnämliga män, Duvall, Dohna och
sådana — och jag skröt för gubben Snygg med
dessa släktförhållanden. Han började tala om Karl
XII på småländskt maner, han hade läst om honom
och han kunde sjunga några verser ur Sinclairs
visa. Han letade fram <sp>Sinclairs bojor</sp> ur
en gammal dragkista och lärde mig hemligheten
med dem. Han påstod, att om också inte alla
smålänningar voro så starka som Karl XII, så voro de
i alla fall tillräckligt starka för att klå vilka
utlänningar som helst. Jag kände kraften svälla i
mina barnmuskler och önskade krig, helst med
knytnävar och helst genast. Vi ha väl känt den
känslan alla som barn, man sväller av kraft,
kinderna bli röda och i fantasien är man inom ett
par sekunder med i ett handgemäng med
imaginerade fiender, man tänker sig in i detaljerna, blir
listig och mordisk. Och segrande, förstås.

     Med åren blev skomakarnas teknik en annan
än den Snygg framhärdade i. Han fick
konkurrenter med nåtlingsmaskiner, moderna ändrade sig,
och hans kundkrets smälte ihop. Det fanns inga
rika i socknen men de fattigaste fortforo att låta sy
sina skor hos honom. Snygg blev orgeltrampare
om söndagarna.

     Det var bakom orgeln han började bli
meddelsam. Under predikan gingo vi ned i vapenhuset
eller också upp på kyrkvinden halvvägs till
klockorna i ett rum, där gamla helgonbilder, rester av
den gamla altartavlan, stodo uppradade kring
väggarna. Där fanns en bänk och där sutto Snygg och
jag, och han berättade. Jag var så gammal, att
jag börjat anteckna ting som intresserade mig. Och
Snygg lade sina ord som för en jämnårig.

     Hans längtan hade varit att bli sadelmakare,
och han blev gesäll i Jönköping. Han hade litet
pengar, och efter tidens sed ville han ut på
gesällvandring genom Tyskland. Han vandrade genom
Småland och Skåne, kom över till Danmark, tog
sig fram över öarna och kom till Hamburg, där han
stannade något år. Så gav han sig i väg söderut
och kom till Frankfurt. Där arbetade han i sin
profession några år men så blev längtan efter
Småland honom för stark och han anträdde återfärden
mot hemlandet. Enligt vad han själv försäkrade,
var han stor och stark och alla flickor voro snälla
mot honom. »Akta sej för flickor, när gymnasisten
blir vuxen!» sade han.

     På hemvägen slarvade han med sina
hopsparade pengar och då han kom till Schleswig,
funderade han på att ta tjänst igen. Men så fick
han höra talas om kriget. Han hade gått
landsvägen och visserligen hört glunkas om något bråk,
men han hade aldrig lärt sig förstå eller tala tyska
ordentligt, så han fattade bara ytligt vad det var
fråga om.

     Plötsligt var han mitt inne i allt rabalder.
Trupper passerade, främmande uniformer, ungrare,
polacker, österrikare — och ibland hade han svårt
att klara sig. En dag kom han in på en gård, där
ett ungerskt husarregemente höll till, han blev
infångad, förhörd och släppt. Han visste ju
ingenting och man blev övertygad om att han bara var
en hygglig sadelmakare. Nästa dag infångades han
igen. Han började förstå vad det gällde. Han
rymde en natt och efter åtskilliga äventyr befann
han sig innanför den danska förpostlinjen.

     Nu kommer jag icke ihåg hans äventyr i
början av kriget, men jag har antecknat, att han
icke var i någon allvarlig affär före Dybböl. Han
träffade en svensk löjtnant Åkerhjelm, som fattade
intresse för honom, och han kom in vid det 22
regementet. Han berättade nog en massa roliga
historier från förposten. Hur danskar och tyskar kunde
ligga på var sin sida om ett dike och jensarna ocn
pommeranarna drucko ur varandras fältflaskor och
bytte mynt med varandra. — Willstu hapsen
snapsen? sade Snygg. — Jawull! sade pommeranarna.
Och söpo det goda danska brännvinet. Men
officerarna fingo reda på det där hånglet med fienden
och förbjödo det.

     Men Dybböl kom han ihåg detaljerat, särskilt
striden vid tredje skansen. Han var i Jægers
kompani och slogs i norra avdelningen av skansen.
De voro bara 16 man under en officersaspirant som
hette Smidth. I södra skansen slogs korpral
Grönlund med åtta man under sig. De hade bara två
kanoner som dugde, och en hade halvtannat hjul,
men de skötte kanonerna så bra att tyskarna måste
lägga sig några steg från skansen. Korpral Hess
hade hand om kanonerna och han fyra av fyra
kartescher innan kanonen med den trasiga lavetten
ramlade omkull. Så stormade tyskarna. Den
förste, som kom upp med fanan, fick en
revolverkula av Smidth. Och sen blev det slagsmål på
allvar, man mot man. En tysk soldat måttade ett
slag med kolven mot Snygg, men han böjde sig
ned och fick tag om knäna på tysken och så
började de brottas. Tysken bet Snygg i hakan —
berättaren makade undan en skäggruska och visade
ett väldigt ärr — det gjorde ont och Snygg blev arg
och sökte efter strupen på tysken, och i detsamma
rullade Smidth, som brottades med en tysk löjtnant,
över ryggen på Snygg med en sådan kläm att
Snyggs tumme trycktes in under hakan på tysken
och rev upp ett stort sår. Men när Snygg fick se
blod blev han ursinnig och slog till tysken tvärs
över nosen så att han svimmade. Och så rusade
han upp, alldeles lagom för att få ett slag av en
gevärskolv — men det bara snuddade vid hjässan
och tog av mössan. Han blev litet vimmelkantig
ett tag men rusade fram och stötte huvudet mot
bröstet på den nye angriparen, så att han halkade
i leran och åkte baklänges ner i graven. Då hade
Smidth redan fått en kula i bröstet och en i armen
och lade sig ner, som om han skulle svimma, men
då en tysk löjtnant rusade fram, fick han liv
igen och lyckades efter en stunds brottning skuffa
honom nedför sluttningen.

     —      Var Snygg inte rädd? frågade jag
intresserat, jag var med hela tiden och undrade hur
sådant skulle kännas.

     —      Rädd! Nej, jag såg bara rött för ögona.
Och när jag fick tag i mitt gevär, började jag sticka
och slå igen och jag skrek och svor och grät, men
man slår ju många slag förgäves när man är arg.
Det vet jag och minns jag att jag råkade en vid
örat med kolven, och det är ett slag som ingen står
för — det krasade som i ett äggskal. Så skrek de,
att vi skulle ner i krutkammaren, för där var värre
slagsmål, det var tyskar som flugor och vi gick
baklänges och slängde och slog och i detsamma
kom kapten Tranberg med andra kompaniet, som
stod bredvid i löpgraven, för att se om han inte
kunde ta tillbaka skansen, men han fick en kula i
armen, och då började vi slåss så förbannat »så
jag minns inte hur vi slogs». Men vi slog i alla
fall ihjäl nära 150 tyskar. Det sa dom själva
efteråt. Smidth kom på sjukhuset och när han blev
frisk, blev han präst. Slagsmålet på den skansen
var det värsta vid hela Dybböl.

— Nå, men hur gick det till när Snygg
förlorade sitt ben?

— Ja, jag vet inte! När jag vaknade på
sjukhuset, hade jag bara ett ben kvar.

— Ja, men minns inte Snygg hur det gick till?

— Nej, jag bara slogs, bara slogs! Och så
fick jag väl något slag som inte var hälsosamt.
För jag vaknade på sjukhuset och då var benet
borta, och jag frågade ingenting.

Efter krigets slut drog sig Snygg åt hemhållet.
Sökte anställning hos alla sadelmakare han
passerade. Men ingen ville ha en karl med träben.
På det viset kom det till att han hamnade i sin
hemsocken som skomakare. Ty skor behövas
alltid, och skor kunna alla rättrogna smålänningar
göra, om de bli tvingade därtill.

Gubben Snygg är död sedan många år. Han
är den ende som något detaljerat berättat mig hur
det går till i krig. Jag har sedermera vid mognare
år träffat flera, som deltagit i krig, men ingen har
kunnat ge mig en så levande skildring av ett
allvarligt slagsmål, icke ens de ryska hjältar från
Port Arthur som jag stött ihop med. Kanske
därför att de icke varit med.

</chapter>

<chapter name="Isen">

<h2>ISEN.</h2>

Nu ligger isen mellan Grisslehamn och Åland.
Vitt så långt ögat ser. Jag har varit uppe på
utkiksberget med kikare för att se efter säl, som
måste finnas någonstans därute. Men inga
brunnar synas och snön ligger djup överallt, vadan en
närmare undersökning med isbåt ännu är riskabel,
om isen därute ej är nog tjock.

Solen lyser vackert på allt det vita och
horisonten ser lockande ut. Det är som söndagsfrid
över en oändlighet.

Men jag vet, att inom några minuter kan den
leende solglänsande ytan vara ett böljande helvete
av brakande isstycken. Ve då den, som är därute.

Jag har en gammal ämbetsskrivelsejournal
från postföringstiden åren 1843—49.

Jag slår upp på måfå och läser:

<tab>Till Herr General Post Directeuren!

Kl. <sup><small>1</small></sup>/<sub><small>2</small></sub> 1 middagen den 19 dennes, landade
Keijserl. Ryska Amiralen, Greve von Heijden vid
Eckerö brygga; dagen därpå kl. 8 f. m. företog
underofficeren med postbåten återfärden, men

inlopp i Signildsskärs hamn för motvind, där båten
i anseende till is i havet, blev liggande till i går
f. m. kl. 7. Havet syntes då från Signildsskär fritt
från is, vårföre bemälte und. officer avseglade, men
överkommen nära svenska skärgården söder om
Understen, möttes is. Tillökad NO vind, gående
till halv storm, drev båten så långt in i issörjan,
att besättningen, 8 man, uttröttade av arbete och
efter att flera gånger varit i vattnet, måste
övergiva fartyget kl. 2 denna dags eftermiddag.
Utfrusna och med livsfara ilandkommo manskapet till
Svartklubb och vidare till Singö, varifrån det,
åkande, kl. 6 e. m. hit anlände — etc.

     Jag slår vidare på måfå:

       Till Hr. Stat. Befälhavaren för Kongl.
Maj:ts Flotta i Stockholm.

 <tab><tab><tab>Ödm. Memorial.

     Hos Välborne Herr Stations Befälhavaren,
Wice Amiralen och Commendeuren av Kongl.
Svärds Orden får jag ödmjukast anhålla att i stället
för det under postföringen den 29 i sistlidne månad
drunknade Underbefäl och manskap, få till
tjänstgöring hitcommenderade en sjövan Und. officer
och 4 man Rotebåtsmän, etc.

     En annan rapport:

  — — — — — — — — Torsdagen den 18:de
företogs åter Resan hit i sällskap med 2:ne
ålandsbåtar som medhavde 2:ne poster och 2:ne
passagerare, Utkomne blev en av ålandsbåtarne
skadad, vårföre den då återvände med posterna
till Singelskär, de övrige jämte passagerarne 
fortsatte Resan hela dagen stundom på isen och
stundom på vattnet till frampå aftonen då de voro
något över halva havet, då började det blåsa upp
en Sydväst storm med snötjocka, isen sprang
sönder uppå flere ställen och kom uti drift, då
vad som kom emellan sönderkrossades, Isbåten
Delfin med dess tillbehör jämte en mängd andra
postverket tillhörige persedlar har under denna
natt gott förlorade även som flera Under
Officeren och manskapet tillhörige persedlar blevo
förlorade, vilket genom medföljande Rapport som
Skeppar Sjöstedt till mig över händelsen avgivit
närmare torde upplysa, de Resande voro en
Kabinets Kurir från Pettersburg vid Namn Södergren
med dess betient, och vilka under natten måst
bortkasta saker till för över 300 Rd. B:o värde,
emedan de flere gånger voro på vägen att sjunka
och hadde de mycket de svenska båtarne och deras
folk att tacka för deras räddning, vilket jag får äran
anmäla, jämte Ödmjuk anhållan om någon
ersättning till Under Officeren och manskapet för
giorde förluster och utståndet lidande ty de voro
nästan förfrusne då de framkommo, jämte tillstånd
att få låta förfärdiga 2:ne Sjöpälsar och ett par
Sjöstövlar i de förlorades ställe. Etc.

     Utdrag ur ännu en rapport — sen skall jag
inte besvära längre.

     — — — — Vidare har en av tullverkets Jakt
Båtsmän vid namn Holmberg anmält att han, då
han samma dag vid middagstiden varit uppe på
högderna av Byholma landet sett en mindre båt
komma seglande fördevind från Singelsskärssidan
med kurs till Orisslehamn, under den tid han stod
och såg uppå den lilla båten i det hårda vädret,
såg han den slutligen på något över en mils
avstånd ifrån land kantra eller segla under och
alldeles försvinna, således anser jag det vara säkert
att isbåten Vittling med dess befäl och besättning,
som bestod av Under Konstapel Härlin, Matroserne
Matts Olsson och Jan Eric Jansson samt
Båtsmännen av Norra Roslags 2:dra Compagnie N:o
114 Stjernholm, N:o 115 Malmberg och N:o 116
Svan gott förlorade, vid detta olyckliga tillfälle
har av Kongl. Postverkets tillhörigheter utom
båten med segel och tillbehör 6 st. Sjöpälsar och
6 par Sjöstövlar got förlorade och av rotens
tillhörigheter har 2:ne Båtsmans Cavaijer jemte
de drunknades kläder som de hadde på sig, detta
har jag till Hr. Stations Befälhavaren inrapporterat
och anhållit om att en Under Officer och 3:ne
Båtsmän kunde få bliva hit Commenderade i de
drunknades ställe, vilket jag får äran anmäla; då
alla de som nu got förlorade lämnat Enkor och
oförsörgda barn efter sig, så vågar jag i
Ödmjukhet anhålla att Kongl. Över Post Direkteurs
Em-betet behagade hava de olyckliga Enkorna och de
faderlösa barnen i åtanka med något understöd
i deras bedrövelse — — —

     Så där gick det till för icke många år sedan
här utanför i havet. Händer något nu, beror det
väl oftast på rospiggarnas våldsamma begär efter
säl.

</chapter>

<chapter name="Präster, pansarbåtar och konstverk">

<h2><small>PRÄSTER, PANSARBÅTAR OCH KONSTVERK.</small></h2>

Alla kulturmänniskor, alla renhjärtade
människor, alla med röda hjärtan måste vara Dagens
Nyheter tacksamma, emedan den tidningen har
avskaffat djävulen — naturligtvis icke ensam utan
med hjälp av fackmän, nämligen medlemmarna
i ett visst konsistorium. Djävulen är död och vi
kunna andas igen. Han skrämde mig i
småbarnsskolan genom en lärare som var hans
bundsförvant, en lismande skurk som njöt av att slå
8-åringar ända tills det verkade sadism — inte på
mig då gubevars, ty jag var rätt okunnig om en
bondskollärares själiska avgrunder, men nu ser
jag hans fala lismande individuum framför mig,
när jag vill, och konstaterar faktum, om också
hans skugga och hans olyckliga hustrus skugga nu
skymta mellan mig och papperet. Kanhända han
själv var olycklig också — man måste vara rättvis.
Elementarskolan räddade mig, ty min lärare där
var en gammal filosof, full av originalitet och
välvilja. Jag hade då icke reda på att originalen
äro de enda människorna och att studiet av dem är

värt livet. Vi skämtade med honom hjärtlöst som
pojkar göra. Vi läste Norbecks teologi — eller
rättare läste icke — men där var icke tal om
djävulen i skolan, ty den gamle mannen trodde
icke på honom. Hans filosofi var mycket högre
än så. Ett litet avbrott i lugnet visavi djävulen
kom visserligen under konfirmationsläsningen, men
prästen var en ganska fin natur, han var blyg och
i besittning av en viss välgörande och
uppfostrande urbanitet mot oss pojkar. Djävulen
tangerades så litet att han själv borde ha känt sig som
en obehagligt överflödig person. Men han
tangerades i alla fall och däri låg det irriterande. I
gymnasium var man obesvärad av djävulen och
var kär i pensionsflickor. Jag kan inte påminna
mig att jag sedan min sejour hos den av staten
avlönade frireligiöse folkskolläraren någon enda
gång har tänkt med fasa eller ens intresse på
djävulen, fast jag gunås har yttrat mig i hans namn
många gånger. Jag gör det än, och nu efter
Dagens Nyheters modiga anlopp mot honom svär
jag helt ogenerat och söker uppfinna nya
kombinationer med användande av Fans mest originella
smeknamn.

     Emellertid — Fan är en saga, ett barnaminne
för mig åtminstone. För prästerna måste han vara
något annat, en svekfull och ohederlig
bundsförvant, som ger sig i väg ur deras älskliga krets nu,
då de som bäst behöva honom. Nu borde de vara
intelligenta nog att lista ihop en ny djävul med
många flera klor på fingrarna och med ett
tagg-besatt gap, som osar mera svavel och fosfor än
förut. De måste hitta på en modern djävul försedd
med alla nutida bekvämligheter och raffinemanger,
annars imponerar han inte på oss, senfödda får!
Helst en som kan gå omkring i husen och själv
övertyga oss om sin tillvaro. Ty vi ha blivit så
skeptiska att vi inte ens tro på den obefläckade
avlelsen, och då går det ju långt. Där ha vi väl
hakat oss fast i det längsta.

     De stackars i djävulsfruktan förstenade
gummor och barn, som ej tagit del av Dagens Nyheters
och pastor Hannerz’ verkligt kulturella inlägg i
denna fråga måste vi snabbt, snabbt göra
underrättade om djävulens faktiska avdankande. Jag
misstänker att det kommer att sättas på kaffe och
doppas bullar och firas orgier i fattighusen och
torpstugorna, ty där ha prästerna sin bästa publik,
då de simulera striden med Fan om stugornas
inbyggares själar.

     Varför kommer ingen präst till mig och
försöker omvända mig? Är jag verkligen så
hårdtuggad och omöjlig? Här går jag och rotar i
syndens dy, men ingen bryr sig om mig. Jag går
väl under så småningom. Jag tycker att var präst
skulle bli pigg på ett nummer som mig. Om inte
annat, så för reklamens skull.

     Emellertid ilsknar jag stundom till, allvarligt
talat, när jag tänker på prästernas uppträdande i
djävulsstriden. Ha vi verkligen inte kommit längre
ännu, nu, år 1909, än att vi syssla med frågan om
djävulens existens? Och äro vi verkligen så
dumma att vi ämna fortsätta att underhålla en hel
klass hycklande, flottiga individer, som säkerligen
flina åt oss när de äro för sig själva?

     Bort med hela rasket och skaffom oss
flygmaskiner!

     Jag frågade en gång en skräddare, hur han
tyckte om prästen i församlingen.

     —       Å, han är så nedrig av sig (nedrig =
nedlåtande). Han brukar bo hos mig, då han är i
byn. Tänk att en sådan person exmerar att gå
in i en så enkel stuga som min!

     Tänk vilken kolossal pamp prästen var hos
skräddaren. Men han kröp för socknens baron
och tog till och med en middagssup hos honom,
något som han ej skulle ha vågat hos en bonde.
Ty han var officiellt nykterist.

     Men jag återvänder till djävulen. Tänk vilken
trevlig ton han hunnit åstadkomma mellan
Stockholmsprästerna, innan han blev avdankad. Fridens
apostlar äro i luven på varandra och föregå
hjordarna med fina exempel. Är det inte ett
farsupptåg? Och sådana där skola vi underhålla!

     Jag tycker att det är mest synd om djävulen.
Han är ju avskaffad och lunkar vid det här laget
omkring som en herrelös hund. Han törs inte
ens in i konsistorium, ty han kan inte lita på
det riktigt, om han också känner sig ha sympatier
hos en del medlemmar.

     Jag säger rent ut: — Jag skulle icke vilja vara
djävul just nu. Detta kanske verkar överdrift, ty
jag skulle ju alltid kunna få nattlogi och kamratligt
bemötande i trevna prästgårdar, men skulle jag till
exempel komma in i köket hos en viss redaktör i
Grisslehamn, skulle pigorna säga: — Vi tro inte
på dig, din arma fan! En sup skall du få, men
höskullen är stängd för dig! Knalla dig i väg
bara!

     Det skall bli roligt att se, om de fina
ämbetsbröderna vilja fortsätta att förfölja Hannerz. I så
fall har han hela det bildade Sverige med sig.
Åtminstone det som är nog avancerat att icke tro
på hovpredikanternas Djävul.

     Jag tycker att det är väldigt roligt just nu.
Jag sitter med en sejdel öl och bara önskar att
djävulen skall stiga in genom dörren och säga
något kvickt. Men han kommer inte. Jag
utmanar honom, men en stilla eftertanke svarar mig
att han endast kommer på grund av prästers och
läsares besvärjelser.

     Nu tycker jag verkligen att vi ögonblickligen
borde skilja kyrkan från staten. Just i kväll! Men
prästerna hålla sig kvar med näbbar och klor. Nå!
Dem kan man hugga av.

     Tänk hur lugnt det skulle bli, tänk hur vackert!
Den som har råd att hålla sig med präst — man
slår sig ihop några stycken och skaffar en riktigt
bra och svavelosande negermissionär, en stark en,
som håller — den som har råd med det lever ju
som en grosshandlare. Fattigare människor få skaffa
sig sämre präster, men, då det hela är en
ekonomifråga, får man foga sig därefter. Man får klå
upp honom ibland, då han inte predikar med nog
syra. Det blir att spara och ge honom potatis
och fläsk och rotmos och litet tillfälle till kärlek
då och då — han predikar så det står som en
kaskad av saliv om hans gudaingivna trut.

     Jag tycker verkligen uppriktigt, att efter det
bråk i Stockholm mellan präster, som hela Sverige
blivit vittne till efter Dagens Nyheters
Djävulsenquête, borde vi vara mogna att skilja staten från
kyrkan.

     Vi leva ju i vetenskapens tecken. Det arbetas
på alla områden, ödmjukt och stolt på lösningar
av gåtor. Vi närma oss förverkligandet av blyga
och nobla barndomsdrömmar, vi börja tro — eller
vår tro håller på att förverkligas.

     Och så tillåta vi druiderna, dessa andliga
slaktare, dessa sinsemellan grälande, obildade,
drumliga, ljugande, idiotiska företeelser, som bråka om
större våningar i sina församlingar i stället för att
upplåta rummen åt fattiga och sjuka och leva
som den Kristus de hycklande säga sig vara
lärjungar av, bråka offentligt i frågor som de borde
avhandla i källare djupt under gatans nivå, där de
passa bäst.

     Jag brukade som ung säga, att en präst är
antingen idiot eller skurk. Nu vid äldre år har
jag modererat mitt uttryck. Jag tvivlar icke på att
en präst <sp>kan</sp> vara en god människa, och jag har
sett exempel. Jag har sett — låt mig säga <sp>en
enda,</sp> som inspirerad av Kristusidén sökt göra
gott, en man som icke synts i allt detta bråk om
djävulskap och theologicofilosofi. Jag tror
fortfarande att det bästa en präst kan göra är att göra
gott efter sitt samvete.

     Men hur skall då samvetet vara beskaffat?
Jag tror — ja, vet ni jag tror verkligen att våra
samveten äro ganska lika beskaffade. Och om
prästernas samvete är något olika vårt normala, så
tror jag att det möjligen beror av brist på
underbyggnad. Samvetet är en social historia och
förändrar sin konsistens samtidigt med den sociala
utvecklingen. Prästerna äro rädda för all
utveckling, alltså måste de reagera mot nya
hedersbegrepp. Nu ha vi fått nya hedersbegrepp. Vi
börja hata lögnen. Vi bli indignerade då vi möta
en lögn. Men en präst, åtminstone bland dem
jag träffat, går på lugnt. Han blir kanske något
tankfull, då jag möter med logik, men i nästa
ögonblick möter han med <sp>tro</sp> — sacré nom de Dieu!
man tröttnar och lämnar karlen åt sitt eget
sockenvärde.

     Jag har inte tid att skriva längre. Jag
hoppas att många människor skola läsa detta och
tro, att jag är en välmenande människa. Att jag
är övertygad att det blir mycket bättre hemma
hos oss, om kyrkan bleve skild från staten. Jag
vill knappt påminna om de millioner till
pansarbåtar och konstverk vi skulle få tillfälle att
inhösta — och vi skulle bli lika saliga!

     Tro en gammal man! Vi skulle bli precis lika
och om möjligt mera intensivt saliga.

     Skilj kyrkan från staten!
</chapter>
<chapter name="En förvirrad krönika om mig själv">

    <h2><small>EN FÖRVIRRAD KRÖNIKA OM MIG SJÄLV.</small></h2>
<table o >
<td><tab><tab><tab>  <sp>Saltsjöbadens Badhotell.</sp>
</table>

    Jag har bott härute några veckor och har med
all säkerhet varit ute för flera och större
själsskakningar än de unga människor som ha gjort
demonstrationer på gärdet. Jag har varje dag
sammanträffat med en man, som med avsikt att bota
mig tillfogat mig mera ont än ni, mina unga
demonstranter kunna tänka er. Han har satt
tummarna i mitt sjuka ben och sagt, att ju hemskare
han manipulerar det, ju fortare blir jag frisk. Jag
har trott på hans försäkringar och jag håller
verkligen på att bli en fin och spänstig, muskulös
och fruktansvärd människa igen. Jag kan
nämligen boxa och är icke alldeles okunnig i jiu-jitsu.
Bara vid tanken på dessa kapaciteter drar jag ihop
ögonbrynen och blickar hemskt ut i universum
och beklagar var och en som möjligen skulle vilja
uppträda som min fiende.

    Jag satt i dag — efter en härlig utfärd i
skärgården — långt ut i havsbandet — fjärran från
människors barn — på hemväg från Stadsgården
till min lya här i Saltsjöbadens badanstalt. Jag
hade sökt en ensam kupé, en ensam bänk, ty jag
önskade vara ensam med mina egna tankar, något
som jag alltid kommer att hålla styvt på. Men just
som tåget började röra sig, fick jag tre kamrater,
en bredvid mig och två mitt emot mig. En av dem
som sutto mitt emot mig såg på mig föraktfullt
från huvud till fot och sade halvviskande till sin
granne: — Fy fan, har han galoscher, d’ä en snobb!

     Skratt och fnitter.

     Jag observerade deras händer, som voro
ganska vackra. Där var spår av arbete, deras
naglar voro ostörda av manicure, men fingrarna
hade karaktär, en vacker, själisk individuell
karaktär, som jag höll styvt på. Det fanns en kvarglömd
svärta vid deras nagelrötter som kom mig att tänka
på maskinarbetare och lederna i fingrarna
framträdde ganska tydligt. Jag satt och lärde mig tycka
om deras fingrar. Jag satt faktiskt och förälskade
mig i deras händer. Starka arbetshänder med
utpräglad karaktär. Jag blev glad och satt och lärde
mig teckningen, fördjupade mig i studiet av det
själiska i dessa fingrar, som kunna något, och jag
inbillade mig studera sambandet mellan deras
hjärnor och deras händer. Deras ögon föreföllo mig
slöa, och detta inbillar jag mig bero på att
arbetarna trots klassmedvetenhet ändå känna sig vara
underklass. Jag tänkte: Herre Gud låt dessa
människor snart kunna — och ha rättighet att kunna

—  känna sig mogna att känna sig tillräckligt stolta.

     Jag såg på mina egna händer och fann dem
utan karaktär, veka, fast rätt kraftiga, men utan
denna utpräglade rörelse åt ett bestämt håll, som
jag tycker mig se i arbetarhänder av skilda yrken.
Just nu då jag skriver detta och ser på handen
som för pennan och på den vänstra, blygs jag
nästan att jag icke har brutit bygd och slagits
tillräckligt eller huggit ved eller plockat potatis så
mycket som jag bort.

     Jag kände mig verkligen blyg inför mina
reskamrater. Jag hade nästan önskat vara tillräckligt
otvättad för att vara en av dem.

     Under tiden talade de ganska ogenerat med
varandra om de sista dagarnas händelser, om
majdemonstrationerna och lundensarnas polisslagsmål,
om ryska revolutionen och om sina dåliga löner.
Tydligen ville de att jag skulle få i mig något, ty
ofta tittade de naivt avsiktligt, med samförstånd,
på min obetydlighet. Jag fördjupade mig i min
tidning och hycklade oberördhet. Detta berodde helt
och hållet på blyghet hos mig, jag försäkrar det —
om någon skulle vilja insinuera motsatsen. Men
över tidningens övre kant sökte jag studera deras
ansikten, deras tärda drag, deras efterblivna
elegans — ty två av sällskapet hade kväsarhår och
stubbade mustascher. Jag låter ju mitt hår växa
rätt länge, innan jag klipper det — jag klipper det
själv — men dessa människor ha sin speciella
elegans.

     Och jag betraktade linjerna i deras ansikten
och mitt hjärta blev varmt, verkligen varmt. Jag
såg rynkor, som de själva inte hade någon aning
om, veck som man får av trötthet och drag som
jag skulle vilja ändra om.

     Allt detta tänkte och önskade jag över min
tidningskant. Över Dagens Nyheters övre kant.

     Plötsligt säger den som sitter mitt emot mig
—   sedan han möjligen kritiserat min företeelse:
—   Hörru, aktare för den där jäveln — han låssas
bara att han läser.

     Detta var ju verkligen sant och jag kände i
samma ögonblick en hemsk ensamhet. Jag satt
ju fylld av sympati för dessa människor och
begärde intet bättre än att åtminstone få vara i fred,
fast jag innerst önskade att de skulle tilltala mig
—   kanske! Jag beundrade deras käkar, deras
hårfästen, deras linjer omkring munnen och deras
ögonbryn och ögon, i vilka det låg tusentals års
hat mot mig och min släkt, inte genealogiskt utan
djupare — därför att de icke förstodo min
sympati.

     Jag sökte se in i deras ögon och de mötte mig
verkligen, men med ett överlägset, nästan fräckt
uttryck.

     Men vid Duvnäs kom en ny man in och
hälsade på dessa mina fiender — som jag ville kalla
dem. Han hade håret nerdraget över ögonbrynen,
väldiga axlar och en pampig bröstkorg. Han
hälsade på mina ynglingar och slog sig ned hos dem.
De viskade tillsammans några minuter och
plötsligt — det kom som en verklig överraskning, sade
den sist ankomne till mig:

     —       Dä va en jävul att se fräck ut! Borstar
herrn sej på någe vis så träffas vi i Saltsjöbaden!

     Jag var blyg och generad.

  Jag sade stilla: — Jag har gått igenom en kurs
  jiu-jitsu och 26 lektioner i boxning för Cronholm
—  ä dä så att herrn schokar ojämnt, så säj bara
till!

      Han svarade: — Jag menade ingenting.

      Jag: — Nå, kanske är det klokast!
</chapter>
<chapter name="Skendöd">
<h2><small>SKENDÖD.</small></h2>

   Medicine studeranden av Östgöta nation
Teodor Enroth var alltså levande begraven.
Svepningen generade honom — det var hans första
intryck, ty han kunde icke röra armarna. Han hade
också svårt att andas, ty man andas dåligt genom
ett kistlock och fem fots matjord, oavsett den
massa kransar från släktingar och flickbekanta,
som förmodligen belamrade gravkullen.

   Det var vått under honom — vad kunde det
bero på? Dålig dränering, eller hade det kanske
regnat under prästens långa tal. Han såg halvt
i dvala med själens ögon nationsfanan vaja över
kamraternas blottade huvuden. Där stod långa
Holstein med en tung tår dallrande från nässpetsen.
Och Kalle Kula, som varit så fruktansvärt berusad
sista april! Kalle Kula var blek av rörelse och
stod dessutom på en växel, kanske var det bara
därför han var så blek. Och Svante Lakenström
som nog stod och tyckte det hela vara jolmigt och
längtade att få klämma i med »Mina levnadstimmar
stupa» — — — 

   — Stupa — supa — djupa — bottenfockar!
tänkte Teodor Enroth. Alt kopparslagarna
förföljde en syndare ända i graven! tänkte han vidare.
Ty han hade ohyggligt ont i skallen.


   Hur hade han dött för resten? Den som
ändå hade en flaska apollinaris, för att inte tala
om en lemon squash! Jag ska ta mej fan bulta i
golvet och höra, om inte Sellenius har en pilsner!

   Och halvt i drömmen gjorde Teodor Enroth
en rörelse för att resa sig och leta reda på en
sko att knacka med. Men kistlocket tog emot.

   Då fattade han i ett ögonblick sin förfärliga
situation. Han kände, att han blev likblek från
hårfästet till tånaglarna, medan kallsvetten rann
från pannan.

   Han blev klarvaken och utstötte ett skri av
förtvivlan. Han sökte pressa upp kistlocket med
knän och armbågar och stönande i dödsvånda
bultade han med knytnävarna och sparkade, tills
hälarna värkte. Så blev han matt och ett slags
slö resignation bemäktigade sig honom för ett par
sekunder, tills den fasansfulla verkligheten åter
stod för hans själ, glasklar och stålhård: — Nu
skall du dö, nu skall du dö, nu skall du dö, nu
skall du dö!

   Han försökte säga efter: — Nu skall jag dö,
nu skall jag dö, men det var ju dumt, det ljöd ju
ändå i hans hjärna och upprepades i oändlighet
med regelbundet bullrande ljud, som om han vevat
på en tibetansk bönkvarn.

   Nu kände han, hur tungan började förlamas
och en kväljande känsla steg upp i halsen på
honom, men innan han blev stum, skulle han
skrika, <i>skrika</i>, <b>skrika</b> — — <big><b>hjäälp!</b></big>

   — Quid in Gehenna bölar du efter? Har du
fått sprallen, kufiske yngling? sluddrade en 

morgonhes punschröst. Teodor Enroths kistlock
lyftes av. Han låg på golvet bredvid en sönderslagen 
vattenkaraff, helt våt på undersidan och
över honom stod hans värd och asiskamrat Figge
och höll upp den trasiga inventionssoffans
förbannade och fördömda skrammelverk.

   — Soffan gick runt med dej i natt, gamle
alkoholist, och du märkte ingenting, för du var
full som en koffert. Detta kallas sömn på
fikonspråket, min gosse, det är din sunda bondnatur,
som tar sej uttryck ibland så här!

   Teodor Enroth bara stirrade. Solen sken in
och lyste bländande på den vita kakelugnen.

   — Va fan nu då! Du är ju blek som en
oblat! Har du sprallen eller har du fått
poliomyelit?

   Men Teodor bara stirrade. På solen, på
kakelugnen. Och så började han gapskratta. Men nästa
sekund vände han sig om, lutade ansiktet i
händerna utan att bry sig om glasskärvorna, som
gnisslade under hans armbågar — och brast i gråt,
så ryggen skakade. Ty Teodor var bara 22 år,
det var andra maj och han hade fått sitt första
elddop. Människan måste genomgå mycket, innan
hon blir luttrad.

   Tre timmar efteråt sutto Teodor, Figge, Kalle
Kula, Svante Lakenström och långa Holstein på
Gästis och firade med en flaska champagne — 
gout americain — vårens verkliga ankomst och
Teodor Enroths reinkarnation — som de kallade
det.

   Kroppen behöver späkas.


</chapter>
<chapter name="En barndomsvän">        <h2><small>EN BARNDOMSVÄN.</small></h2>

    I dagens tidning läser jag, att den omtyckte
resetalaren, pastorn vid metodistförsamlingen i
Elko, Nevada, Eberhard Anthony Henry Jewrell,
avlidit i sin ålders fyrtionde år på en resa till
Spruce Mount i samma stat till följd av ett
revolverskott, som serverats av en annan svensk, vars namn
jag anser onödigt upprepa.

    Tre gånger om året hedrades vår socken nere
i Småland av ett besök, som var åtminstone mig
i högsta grad kärkommet. Det var ett sällskap på
fyra personer, som kom vandrande från
Eksjöhållet och regelbundet tog in hos gamla Malla i
Gåförbi, hon som sålde svagdricka, vilket
förorsakade blodiga slagsmål med åtföljande
häktningar och långvarig läkarevård. De fyra
personerna voro gubben Adel, en vithårig åldring
med ytterligt förnämt sätt och utseende, Jurell,
en grovväxt karl, som sköt en kärra med låda,
innehållande leksaksdjur av gips, Albertina, en
liten mager och blek kvinna med kolsvart hår,
och slutligen gossen Eberhard Anton Henri, kallad
Hangri, ett namn, vilket min genom romaner 
tränade fantasi omspann med romantik för en hel
massa riksdaler.

      För gubben Adel hyste jag uteslutande
vördnad. Han hade i sin ungdom varit anställd i
Karl XIV Johans kök, där han förvärvat sina fina
fasoner. Han talade absolut grammatikaliskt —
och, det, jag — isynnerhet jag — med en beslöjad,
förnäm och nedlåtande stämma, i vilken man
spårade ett så oändligt överseende, att man ville
förintas i medvetandet om sin ömkliga bondaktighet.
Han rörde sig med excellenser och grevar, och
drottning Desideria satt som ett plåster på hans
tunga. Hans fina profil, hans åldringsskära, rena
hy, hans silverskägg och hans propra kläder
kommo en oundvikligt att tänka på en oförvitlig
mannaålders belöning, den lugna vördnadsvärda
ålderdomens gloria, vilken här tycktes lysa mera
berättigad än eljest. Gubben Adel var sällskapets
conférencier.

      För Jurell kände jag endast fruktan. Hans
röda skägg, ärriga hy och trasiga rock påminde
mig om en av hjältarna i min älsklingsbok,
<sp>Londons Mysterier</sp> av Paul Féval, Bob Lantern,
den svartaste karaktär, som någonsin formats i en
författares hjärna. Det var Jurell, som var
skaparen av de underliga gipstupparna, hästarna och
kattorna, vilka sällskapet utbjöd till salu. Gröna
hästar, blå kattor och röda gäss erbjuda ju en
angenäm omväxling mot levande livets mera
dämpade färger, varför affären gick bra vid
ackompanjemanget av gubben Adels i högre kretsar
utbildade konversation.

     Kvinnan förstod jag mig ej på — då för tiden
—   men denna var mig icke absolut osympatisk.
En gång hörde jag ett samtal, rösterna kommo ur
köket: — Men varför följer ni då med honom,
när han slåss?

     —  Ja, men iblann kan han va så snäll så —  —  
—   ja, å du milde —  —  — ja, nu har di vatt döfödda
tre år i ra — ja åjejenamej, men va sa en göra,
d’ä bara te å gå mä — uck uck uck!

     Men Eberhard Anton Hangri var min
beundrade och avhållne vän. Det var icke utan, att jag
beundrade hans kostym också. Den bestod av
bara ett plagg, men ett lejonplagg. Tänken er ett
par av Jurell utnötta mollskinnsbyxor, vilkas fickor
man tagit bort. Ur fickhålen stucko Hangris armar
ut, och byxjulpen knäpptes till som en väst, medan
ett snöre drog åt plagget om halsen. Ett par
träskor fulländade utrustningen.

     Under de dagar bandet uppehöll sig hos
gumman Malla stal jag mig till ett energiskt umgänge
med Hangri. Vi snärjde gäddor tillsammans i ån,
gjorde tallbössor, savade björkar och spelade sten.
Vi badade, smorde oss med gyttja över hela
kroppen, sprungo som vildar och jagade varandra
under upphävande av stridsrop. Mitt förråd av
fula ord ökades betydligt, ord, vilkas verkliga
betydelse var mig ganska främmande, men vilkas
klang och mystik bedårade mig.

     Det hände ofta, att gubben Adel ensam gjorde
besök i köket. Han tröttnade då aldrig att
framhålla sin särställning gentemot sina följeslagare.

     —  Det finnes två slags personer, sade han,
de som ha förmågan att sköta sig och hålla sig
uppe och ha hand om sina affärder på ett fint sätt,
och de som icke kunna detta. Se, Jurell hör till
dem, som icke kunna sköta sig. Hade han icke
mig och min pension från slottet, skulle han vara
djupt sjunken och svina ned sig, för att använda
sämre folks uttryckssätt. Men en förtjänst har han,
och det är hans rörande kärlek till sin maka. Det
gör en riktigt gott att se en sådan kärlek, hur han
arbetar och strävar för att hon skall ha det
bekvämt och propert. Jag är ju icke kommen från
deras samhällsklass, jag är av bättre folk, och
jag stötes ofta av isynnerhet hennes konversation,
som är allt annat än bildad, men vad skulle bliva av
dem, om jag icke toge hand om dem, och för
rexten har doktor Pontén sagt, att min reumatist
blir bättre, om jag går så här, fast oangenämt är
det ju ibland att nödgas undvara umgänge med
bildat folk under vägen. Därför vill jag säga
herrskapet, att en sådan här konversation som nu gör
gubben riktigt gott. Se allt kommer an på den
goda tonen. Å, jag minns väl i Stockholm! Bildat
folk överallt, och icke denna råa, bondaktiga ton,
som tyvärr är rådande på landet. Excellensen
Skjöldebrand gjorde honnör för mig en gång på
Lejonbacken. Det var en fint belevad man, men
så hade han också varit ute i krig och var
överståthållare. Drottning Desideria var också en
mycket fin dam —  —  — å, gubben har minnen! Och
excellensen Brahe tappade sin käpp en gång, och
jag tog upp den, och han gav mig en hel
24-skilling. Det var en belevad man — — —

     Jag riktigt fasade över, att denne noble gamle
man av Hangri alltid fick benämningen
»gubbafaen», på ryggen förstås. Men samtidigt beundrade
jag Hangris frigjordhet från sociala fördomar.

     När sällskapet drog till en annan marknad,
följde jag, om tillfället var gynnsamt, med ett
stycke på vägen. Vi gingo i samlad trupp och jag
hoppades, att de mötande skulle tro, att jag
tillhörde bandet. Då vi kommo ut på skogen
förändrades tonen något. En flaska kom fram och
gick från mun till mun. Till och med Hangri och
jag fingo var sin lilla klunk, fast gubben Adel
protesterade och framhöll det råa i, att en son av
bildade föräldrar skulle dricka ur butelj, vilket
framkallade ett unisont »håll käft, gubbfaen», från
Jurell, kvinnan och Hangri. Jag förstod icke denna
sidovördnad för gubbens nobla personlighet.

     Hade jag vetat, att Adel huvudsakligen
förtjänte sitt bröd genom försäljningen av <sp>makurja</sp>
(merkurium, arsenik), skulle jag kanske ha
förstått, att hans överlägsenhet inom sällskapet
endast var skenbar.

     Efter några fjärdingsväg blev jag vanligen
hemförlovad och skildes med saknad från min vän
Hangri.

     År hade gått, och jag hade längesedan glömt
Hangri. Jag hade delvis nått mina drömmars mål
och stod som artistyngel i Göteborg åtminstone
med ena foten i bohemlivet. En dag intog jag i
sällskap med Olle Nelson och vår gemensamme
vän juden Löwenstein; en gammal kringvandrande
försäljare av byxhängslen, knappar och 
ungkarlsartiklar, middag på en bolagskrog. Dillkött och
svagdricka samt en liten sup för 55 öre. Ett
sällskap vid bordet bredvid tilldrog sig vår
uppmärksamhet. Det var tre ovanligt sluskigt klädda
karlar, som lutade huvudena tillsammans och viskade,
medan de räknade pengar. Och pengar hade de i
massa, sedelbuntar, vilkas volym förvånade oss,
dels emedan vi icke voro vana att se pengar, dels
emedan deras kläder borde ha förutsatt fullständig
medellöshet.

     Plötsligt tyckte jag mig     känna igen en   av dem,
och          minnet av Hangri dök opp. Det var   alldeles
säkert han. Och lydande ögonblickets impuls reste
jag mig och gick fram till hans bord.

     —   Goddag, Hangri, känner du inte igen mig?

     Men Hangri stirrade på mig med en halvt
förskräckt och halvt fräck blick. Och så kom ett kort:
—   Nej, vad vill ni?

     —   Är det inte Hangri Jurell?

     —        Fan känner inte Hangri Jurell! Gå å lägg
sej, dumsnut!

     Nå, jag svarade antagligen något som passade
i lokalen och återvände till      mitt dillkött.

     Vi betalade och gingo,       Olle och jag.    När vi
gått några steg uppför gatan, ropade Olle
plötsligt: — Pass opp, huka dej!

     Jag hukade mig instinktivt, och en gatsten
susade över min rygg. Jag vände mig om och
såg Hangri och hans två kamrater utanför
krogdörren. Han knöt näven och ropade: — Har du
blitt dektiv, din jävel?

     Så avlägsnade sig de tre springande.

    Jag studerade tidningar flitigt några dar
framåt, men utan resultat, och så småningom glömde
jag alltsammans, tills jag nu i dag såg min
barndomsväns ovanliga och välbekanta namn.

     Hans utveckling har i alla fall varit helt
naturlig och följdriktig.
</chapter>
<chapter name="Teosofen">
                 <h2><small> TEOSOFEN.</small></h2>

    De talade om flygmaskinen och någon sade.

—   Jag skulle vilja leva åtminstone så länge att
den blir lika använd och lika säker som bicykeln!

    En annan, han var visst litet teosof, begärde
icke att få leva så länge, ty han var övertygad om
att han från andra sidan graven skulle kunna
iakttaga mänsklighetens utveckling med samma glädje
som han känt inför de framsteg som gjorts under
hans liv, t. ex. uppfinningen av telefonen,
telefotografien, kinematografen, gramofonen. — Tror
ingen av er andra på detta? frågade han.

    Den äldste i sällskapet svarade: — Nej! Och
efter ett par sekunders tystnad tillade han: — Men
om det vore så att man efter döden skulle kunna
iakttaga det som försiggår bland människorna,
skulle de sorgliga iakttagelserna tränga de glada i
bakgrunden, eller alldeles undantränga dem, så
att man skulle tro sig vara i helvetet, vilket är
detsamma som att verkligen vara i helvetet.

    Teosofen tittade med stora ögon på den
talande.

    —       Ja, fortsatte denne, jag är nästan säker att
det helvete de gamla föreställde sig, skulle bestå
i fortsatt medvetande efter döden. Tänk er, att
ni utan att kunna ingripa skulle bli vittne till de
efterlevandes sätt att göra i ordning efter er, ändra
om den miljö, som en gång var er egen, det hem
på vilket ni satt er personlighets prägel, möblera
om, vädra efter er och ringaktande ställa undan
småsaker, som hade värde endast för er. I början
skulle kanhända de ni lämnat sörja djupt och
förtvivlat, och ni skulle känna en ljuvt smärtsam
tillfredsställelse över att ha fått bekräftelse på att ni
verkligen var älskad. Men då ni såge er änka kläda
sig, snöra sig till begravningen och icke utan
koketteri välja smycken medan hon genom tårarna
betraktar sin bild i spegeln och konstaterar att det
svarta klär, eller är misslynt på sömmerskan, som
kanske gjort ett för en man omärkligt fel
någonstans, skulle ni inte då känna början till helvetet?
Eller då ni efter någon tid, ty all sorg bleknar, hör
hennes första glada skratt? Fortsätter ni att vara
människa efter döden, måste ni till slut endast
känna en förtvivlan som övergår ert nuvarande
förstånd. Och ni skulle förbanna dem som proppat i
er er teosofi eller vad det är.

     Teosofen satt tyst och stirrade i sitt
pomrilglas. Så sade han med fasthet som om han fattat
ett orubbligt beslut:

     —   Jag gifter mig inte!

     Den äldste såg på honom en halv sekund och
lutade sig därpå tillbaka i gungstolen för att lättare
kunna svälja sin ganska starka grogg, ty han
fördrog icke pomril.
</chapter>
<chapter name="Ett minne från England">
    <h2><small>ETT MINNE FRÅN ENGLAND.</small></h2>

    På Furusundsbryggan stod en jätte med
grårött, böljande helskägg, pipa i munnen, engelsk
yachtclubmössa, blå kavaj och vita pantalonger.
Vid hans sida en liten tjock figur med blårött
ansikte och vita mustascher. Jag sökte i mitt
minne.

    Men då jätten tog pipan ur munnen och
mullrade fram en fruktansvärd ed, åtföljd av ett skratt,
som gav eko på Köpmanholmen, och den lille
väste fram några hesa ord, medan magen hoppade
av glädje, då hade jag saken klar.

    Jag skulle för tredje gången i mitt liv
sammanträffa med The Right Honourable The Earl of
Carnworth och hans skugga, f. d. majoren vid
Hennes Majestäts 23:dje infanteriregemente
Donald Strepton, båda globetrotters av rang och
provare av skotsk whisky överallt på jordklotet, där
sådan tillhandahålles för pengar.

    Vi gjorde bekantskap för 13 år sen på en resa
från Göteborg till London. Vid första middagen
blev jag placerad vid majoren och efter middagen
befann jag mig, nästan utan att veta hur, vid ett
bord i röksalongen som deltagare i earlens och
majorens obligatoriska whiskyorgie. Jag har aldrig
sett eller träffat sådana mästare i förtäringens
konst. Efter några minuter hade whiskyståndet i
flaskan sjunkit till orkan, om man får använda
en sådan bild. Den lille majoren berättade historier
av en sådan must, att de överträffade mina
blygaste förhoppningar, och earlen ackompanjerade
med exploderande skratt, som kom glas och fönster
att skallra. Jag kunde förstå, att majoren var

<img>The Right Honourable The Earl of Carnworth</img>

earlens drabant och medföljde som
historieberättare och förstående konsumptör.

<img>John Burns from life långt innan han blef minister. Naturligtvis icke tecknadt i earlens sällskap.</img>

<img>I gröngräset vid Thames</img>

     Ångbåtskaptenen hade presenterat mig som
artist, earlen hade varit tecknare — damn it! Han
gjorde i min skissbok en verkligen bra karikatyr
av sin vän majoren, jag skänkte honom hans eget

porträtt med pipa och grogg som attribut. Detta
förklarar vår närmare bekantskap, vilken den
gången varade fyra dygn, ty vi lågo två för dimma
på Doggers bank, där majoren skrek sig om
möjligt hesare under sina försök att överrösta
mistluren.

<img>Bookmaker Joe Turnhull, London. </img>

<img></img>

       Emellertid lade jag till med min jolle vid
 bryggan och gick fram och hälsade. Man förändras
 något på ett tiotal år, men då det befanns, att jag
 var den ende svensk de båda herrarna någonsin
 gjort närmare bekantskap med, erinrade sig earlen,
 upphov en ryslig ed och kramade min hand samt

nämnde något om whisky, vilket ögonblickligen
accepterades av majoren.

     Nåväl! Den kvällen glömmer jag sent, fast
jag morgonen därpå hade svårt att minnas
detaljerna. Vi slutade ombord på Hellas i
morgongryningen, då mina gäster gingo ombord på
Stockholmsbåten för att på kvällen fara med Bore till
Hälsingfors f. v. b. Petersburg.
<img>Älskande ombord på Thamesbåten</img>
<img>Jurist</img>

     Man talar om svårigheten att komma
engelsmän in på livet. För det första är earlen skotte
och för det andra förenar groggen.

     Då vi på min Londonresa kommit till Tilbury,
och jag ämnade ta avsked, erbjöds jag att
tillbringa de två följande dagarna i de båda vännernas
sällskap. Jag accepterade. Det gällde en
Derbylöpning och en privatutflykt till Hampton Court,
där earlen hade något att uträtta. Full av
tacksamhet, ensam som jag var i främmande land,
<img>Londonpoliser</img>
antog jag inbjudningen, och så mycket whisky och
så många historier har jag ej fått i mig på så
kort tid under någon period av mitt liv. De båda
gentlemännen behandiade mig som en son, om
<img></img>
<img>Harpspelare ombord å Thamesbåten</img>

man nu häller i sina söner så mycket whisky i
vanliga fall. Jag var bara 26 år gammal, njöt av
allt och såg på allt nytt och rådbråkade engelska,
så att käkarna värkte, isynnerhet då jag sökte
översätta svenska rekordhistorier för dem. Men
jag måste erkänna, att våra svenska historier på
sin höjd passa engelska läsbarn.
<img>Svensk reskamrat agent för Mellins Food</img>

     Som bevis på min tacksamhet skänkte jag
earlen en serie teckningar från vår gemensamma
resa, och i dag hittade jag efter ihärdigt sökande ett
par skissböcker, mitt material till dessa teckningar.

     Två år efteråt var jag earlens gäst i Brighton,
där han äger hus, och nu träffade jag honom som
sagt för tredje gången, litet gråare men med
samma sväljningsförmåga och samma humör.
Majoren var redan för 13 år sedan alldeles för
balsamerad för att kunna ändra sig nämnvärt.

     Om mina skisser kunna intressera någon av
mina läsare, skulle det glädja mig. Men roligast
har jag säkerligen själv åt dem.
</chapter>
<chapter name="En kåessessessare">
<h2><small>EN KÅESSESSESSARE.</small></h2>

    Han var en bild av svensk hälsa. Blåröd i
ansiktet, ljusblå ögon med gula glober, utträngda
mellan de feta kinderna och pannan, ljusa,
uppåtvridna mustascher, isterhaka, som hängde över
den uppochnedvikta kragen, K. S. S. S.-mössan
käckt på glest hår. Magen stod spänd under den
mörkblå kavajen, stjärten modellerade sig
imposant och vaggade under gången, benen i vita byxor
fördes litet åtskilda och fötterna i amerikanska
skor sattes säkert och målmedvetet i trottoaren,
ty han var efter frukosten på Metropol på väg till
Operaterrassen för att få sig en kopp kaffe med
Hennessy 3 stjärnor. I munnen satt en svart
cigarr. Hela hans uppsyn uttryckte fullkomlig
tillfredsställelse med tillvaron. Man kunde se det
till och med på den eldröda nacken, i vilken kragen
satt inklämd och lyste kritvit mellan rött och blått.

    —  Nå, hur har seglingen varit i sommar?

    —     Förbannat fin — men ansträngande,
särskilt i Sandhamn — och i Vaxholm — och
överallt för resten — uppåt har det varit hela tiden.
Ta mej fan har inte hela sommaren varit en enda

långgrogg — med litet champagne och konjak och
nubben och pilo som mellanlägg. Festmiddagar i
oändlighet! Man känner sig liksom lite däst.

     —  Nå, men seglingen?

     —      Ja, seglingen, ibland har det varit storm och
ibland stiltje, fina seglingar utanför Sandham och
på Kanholmsfjärden. Jag tror, att det var 14 dar i
sträck som vi höll på dygnet igenom, den ena
middagen efter den andra. Om inte de där
förbaskade groggarna funnes ändå! Vaxholm har vi
vänt upp och ned på. En kväll drack vi läns — ja,
ta mej fan, fråga flickorna! Och i Furusund sen,
jojomänsan!

     —  Nå, men när sov herrarna då?

     —      Sova! Sova! Man svimmar av ett slag då
och då. Sova är det inte fråga om. Någon
spänstighet skall man väl ha! Men ni ä ju från lande —
ursäkta — och där ha dom ingen spänstighet. Jag
hade en prisse på besök i Stockholm, han var
från Västervik för resten och var ett dygn i stan
för affärer. Vi blev bjudna på middag uppe hos
Vinter & C:o, en jäkla middag, bara friskusar
och ta mej fan, klockan 1 på natten var
Västervikarn så pass, så jag måste telefonera efter en
droska. Vi ramlade väl ned kl. 3 och kusken satt
och sov, och så fick vi liv i den och körde hem
till mej för att få oss nattgroggen. Och när jag
steg ur och hade betalt och skulle öppna porten,
ropade kusken: — Ska inte grosshandlarn ta med
sej sin överrock? och så pekade han på ett bylte,
som låg på droskbottnen. Ta mej fan var det inte
Västervikarn som hade sjunkit ihop ett slag! Nej,
spänstighet och uthållighet finns inte i landsorten.

     —  Nå, men seglingarna?

     —       Ja, skärgården är härlig, first class! Det
känns något till skönt att få segla av sig
affärsdammet några veckor. Gomorgonson!

     Sade och försvann uppför terrasstrapporna.

     Jag sneddade av genom Karl XII: s park. På
en soffa satt ett ungt par och såg varandra in i
ögonen som kloka djur. En gammal man satt och
läste Dagen, ett par landsortsbor studerade
osedligheterna på mörsarna omkring statyn. Brisen
fläktade frisk in mellan träden.

     Vid spårvägen mötte jag den store seglaren
och båtkonstruktören.

     —  Känner du grosshandlar Spadervall?

     —       Spadervall? Jaså han i kaffe? Joo!
Hur så?

     —  Är han seglare?

     —       Den! Inte! Men han är en satans sjöman
ändå. Han reser två gånger om dagen på
saltsjöbadsfärjan. Sommarbostad Neglinge! Frid!
<chapter name="Ungkarlar">

              <h2><small>UNGKARLAR.</small></h2>

    Ungkarlslivet har icke uteslutande ljusa sidor,
fast den gamle inbitne försäkrar det med dyra
eder. Gå på Strömkafét en kväll och studera
ansiktsuttrycken hos dem, som titta inom dörren
och konstatera, att deras vanliga sällskap icke är
tillstädes. Hemlöshetens hela tragik avspeglar sig
i punschfeta anleten, och vi gifta rysa, då vi tänka
på, att ungkarlen kanske resultatlöst måste irra
från krog till krog till stängningstiden utan att
hitta en enda medlem av kotteriet, ty så illa kan
det hampa sig. Krogen är ungkarlens hem. Där får
han sina vanor och där kysser han de flaskor,
som skola ersätta en öm maka. Kanske han icke
förtär något, men han måste sitta i.sin
schaggsoffa några timmar varje kväll, annars kan han
inte somna. Det är som hade han försummat en
dyr plikt. Den inbitne talar mycket litet med sitt
kotteri, annat än på sin höjd med gillande eller
ogillande morrningar. Han tål inga förändringar,
inga rubbningar i maskineriet, och är böjd för att
titta ut tillfälliga gäster på stamkrogen. Men han
trivs med stamtruppens avmätta sorl, glasens
diskreta klirrande och det smekande ljudet av
Thereses, Irmas eller Puttes trippande steg.

     Vikarierande lektorn och jag hyrde en triplett
tillsammans. Tillsammans åto vi och drucko vår
punsch på samma lokus i samma kotteri. I ett
kotteri saknas sällan anledningar att ta in en
omgång till. Så småningom övergå morrningarna till
samtal. Efter flera omgångar kan det bli
diskussion och framemot stängningstiden gör
sentimentaliteten sitt intåg. Oftast kommer religionen på
tapeten, om icke aftontidningen kört fram politiken.
Då svalla lidelsens vågor högt. Man känner, att
man fått en omgång för litet och enas i tamburen
att lagarna äro förbannade, som icke tillåta en fri
man dricka åtminstone så länge, att han hinner
framlägga sin åsikt ordentligt, klart och tydligt.

     En kväll hade vi just nått det sentimentala
stadiet, då sista varningen förmörkade lokalen.
Tysta drevo vi över torget på väg till vårt
gemensamma hem.

     Lektorn sade: — Hör du, egentligen är det
ett bra tomt liv vi för! Det är ju ständigt
detsamma, var kväll den evinnerliga krogen, samma
prissar, samma punsch och samma resonemang.
Vet du, ibland längtar jag efter ett hem. Det här
måste ta ett slut. Aldrig kommer man i säng förrän
bortåt två och alltid har man druckit en halv
punsch för mycket. Jag slutar ta mej fan!

     Jag svarade under inflytande av samma
tankegång: — Det är precis vad jag har tänkt på länge.
Vi borde gifta oss — — —

     —   Hm...

     —        Nåja, men man kunde åtminstone hålla sig
ifrån krogen någon kväll i veckan. Varför kan vi
inte äta kväll hemma till exempel. Man köper
hem smör och bröd och lite konserver, och varför
skulle man inte kunna ta sitt glas efteråt hemma
lika väl som ute? Då bleve det måtta och reson
i libationerna.

     —   Ja, vet du, det här kroglivet förslöar, man
får vanor i förtid. Och så är det inte hälsosamt
att skvalpa i sig så mycket vätska. Fy tusan, när
jag ser min lilla hängmage, blir jag gråtfärdig.
Är detta guds beläte? Ja, den där idén att äta
hemma är inte så dum. Och ett litet glas efteråt.
Man har ju sina böcker, kommer i säng tidigt och
kan ligga och läsa. Det är fan så mycket bättre.
Vi börjar i morgon, va? Men då ska vi svära
på att hålla ut — utom någon gång förstås — — 

     —        Ja, naturligtvis! Vi tar varandra i hand på,
att vi börjar i morgon, va?

     Vi skakade hand och kände oss ädla.

     —        Tänk, vad prissarna ska flatna, va? När
vi blir borta utom kanske en gång i veckan, det
kan vara lagom. Och så tar vi gymnastik om
mornarna och går Djurgårn runt om
eftermiddagarna. Sport är hälsosamt. Jag känner mig
redan spänstigare. Här skall fanken i mej bli
annan ordning! —

     Följande dag gjorde vi med städerskans hjälp
några inköp. Vi gingo Djurgården runt efter
middagen på Du Nord, och klockan halv nio stod
supén färdig. Det såg riktigt hemtrevligt ut. Den
vita duken lyste mellan assietterna. Det var bröd
och smör och ansjovis och en liten hummerburk,
rädisor, ett par ägg, rökt skinka, renstek, akvavit
och två pilsner.

     Lektorn strålade och jag med för resten. Vi
kände oss moraliskt upphöjda, som om vi hade
besegrat arvsyndens demon i våra själar. Vi
gnuggade händerna och slogo i akvaviten och tuggade
och pratade. Kanske litet forcerat, men trevligt
var det.

     —       Är inte det här mycket bättre än krogen?
Här vet vi åtminstone vad vi få i oss, och mycket
bättre smakar det. Skål! Det var längesedan en
sup smakade mig så gott.

     —       Ja, och så behöver man inte knacka och
leva jäklarna för var bit. Inga dricks, inga
rockpengar. Hej på dig!

     Oupphörligt funno vi nya synpunkter och nya
anledningar att prisa vår goda idé. Och när vi
efter maten tänt cigarrerna och sutto vid
divanbordet i våra bekväma länstolar och börjat smutta
på vår Cederlund, voro vi övertygade, att vi löst
litet av livets gåta.

     —       Nu sitter dom andra och andas in dålig luft
och dricker surt kaffe och dyr punsch.

     —       Ja, och samma smörja pratar dom! Skål
på dig!

     —       Skål, du gamle! Känner du dig inte skön?
Är det inte sättet, det här? Men is måste vi skaffa
hem.

     —       Jo, jag tänkte just på det. Och så har hon
glömt vichyvattnet. Men det där ordnar sig nog,
när hon blir lite mera van. Hjälp mig att komma
ihåg is och vichy. Och så bör man allt lägga en
duk över matbordet, för smöret och det uppskurna
räcker i morgon kväll också, delvis förstås.

     —       Ja, och hon kunde för resten ha tagit upp
litet mera pilsner. Det är fan vad det är litet i
en halv.

     —       Ja, och ansjovisen kanske härsknar, om den
får stå uppslagen. Ansjovis är onödigt för resten,
man blir bara törstig till natten. Men nu tar man
sitt lilla Aftonblad och studerar och smuttar till.
Skål på dig!

     Vi försjönko i våra tidningar.

     Efter en kvart drog lektorn en ljudlig
gäspning. — Hör du, jäklar i det, börjar jag inte bli
litet lurig. Jag sitter verkligen och håller på att
somna. Det var komiskt. Men det beror
naturligtvis på det sunda levnadssättet, det är ju alldeles
som det skall vara.

     —       Ja, jag känner precis detsamma. Det är
förstås sunt och riktigt att bli sömnig om kvällarna.
Vi ä på god väg till det normala, skall du få se.
Ja, allvarsamt sagt tror jag, att jag går in och
knyter mig. Nu tar vi en liten bottenjamare och
så — skål! Ja, god natt, gamle gosse!

     Vi släckte lampan och drogo oss gäspande in
i våra gemak. Jag klädde av mig, tog en bok och
lade mig att läsa. Jag var sömnig nyss, men i
sängen blev jag klarvaken. Jag såg på klockan.
Hon var bara halv elva.

     Nåja, sömnen kommer väl. Vad betydde
annars gäspningarna? Jag släckte, lade mig på
sidan och slöt ögonen.

     Men det var rent märkvärdigt, vad jag var
vaken. Lyktljuset sken på rullgardinen. Hästtramp
och droskbuller hördes från gatan. En katt jamade
på planket mitt emot. Natten levde.

     Jag vred mig oroligt i sängen. Till och med
klockan på nattduksbordet väsnades, hon som
annars gick så tyst. Nu bullrade någon i rummet
ovanför. Att inte folk kan hålla sig lugnt mitt i
natten, när ordentliga människor vilja sova!

     Nej, det här går inte! Ta mej fan det duger!

     Jag satte mig upp i sängen. Jag måtte väl ha
legat åtminstone en halvtimme. Jag tände ljuset
och såg på klockan. Jag hade legat bara tio
minuter.

     Nej, vid alla helgon, detta duger inte alls!
Skall man nu ligga sömnlös och vrida sig som en
mask i timtal? Är det dygdens belöning?

     I nästa ögonblick var jag uppe och började
kläda mig. Tyst som en ande förstås, ty jag ville
ju inte störa lektorn, om han sov, och sov han inte,
ville jag inte visa min svaghet. Klockan är inte
elva än, alltså hinner jag i god tid ner till
prissarna. Man behöver väl inte vara en hund mot
sin egen kropp!

     Jag var färdig och öppnade ljudlöst dörren
till vår gemensamma salong. På tåspetsarna smög
jag mig över rummet och steg ut i tamburen.

     Där stod lektorn med överrocken på och lyste
med en tändsticka efter sin käpp.

     Vi stirrade på varandra med ovanligt idiotisk
uppsyn, tills det förlösande skrattet kom och tog
bort den lilla rest blygsel vi ägde i våra
ungkarlssjälar.

     Och tigande gingo vi utför trapporna.

     Vi togo en droska för att icke spilla tid. —

     —       Det var fan, va ni kommer sent, sade
prissarna.

     —  Ja, vi hade litet uträttningar hemma!

</chapter>
<chapter name="En genealog">
             <h2><small>EN GENEALOG.</small></h2>

    Hela den lilla socknen är en idyll. Mellan
skogbevuxna höjder ligga de röda bondgårdarna
omgivna av trädgårdar och små åkerlappar. En
oval sjö med höga stränder och en liten ö med
en vacker klosterruin blänker som ett öga med
pupill mitt i grönskan. Det är en källsjö och en
bäck rinner ut därifrån. En gammal kvarn bullrar
svagt vid utloppet, och strax bredvid ligger kyrkan
av trä med lustiga målningar i taket, vapensköldar
på väggarna och gravstenar i golvet. Tätt vid
kyrkogårdsmuren är prästgården, skuggad av
jättekastanjer. Prästens trädgård sluttar ned mot sjön,
där en runsten står på en kulle under yviga
hängbjörkar.

    På andra sidan sjön ligger herrgården, ett
gammalt och rätt blygsamt fideikommiss. Corps de
logiet är ett långt envånings trähus med brutet tak.
Det är byggt på 1500-talet av kärnvirke som trotsat
tiden. En allé av åldriga popplar för ned till sjön.
På en gammal stenkaj står ett fallfärdigt lusthus
i barock, där det spökar. Familjen är friherrlig och
dess namn är icke obekant i vår historia.


     Denna nästan receptidylliska socken är
belägen 4 mil från järnväg, ty eljest vore den ingen
idyll. Bullret av tidens stormar höres blott svagt
tre gånger i veckan, då posten kommer. Folket
går i kyrkan och på husförhör och bugar för
prästens och det friherrliga herrskapet med samma
vördnad som för tvåhundra år sedan.

     För att ostört få avsluta ett arbete hade jag
tagit min bostad hos kyrkoherden, som jag kände
sedan många år. Utan att egentligen tycka om
deras yrke måste jag erkänna, att jag trives
utmärkt hos präster av gamla stammen. De verka
ofta förkroppsligade goda samveten, där de sitta
vid sin aftontoddy i syrenbersån, medan
själavården sköter sig själv och går som ett urverk
som dras upp på söndagen. De sitta där
rödlätta och utstråla fryntlighet. Den väl tilltagna
magen missklär icke alls. Den hör till och skall
hoppa så där alldeles lagom ystert vid minnet
av något glatt Uppsalaskämt. Sorgerna utestängas
av späcklagret. Inga makabra fantasier störa
otium, ty matsmältningen är god tack vare den
rundgattade och gemytliga fruns kunniga
omsorger. Samtidens problem är dem en styggefse
och en galenskap och de oroande budskapen från
yttervärlden bli betydelselösa, då de betrakta
grödan och raskornas mjölkspeglar. »LAMMAH
RAGESCHU GOJIM ULEYMM1M JÆHEGU RIQ?»
Varför larma hedningarna och varför tänka folken
på fåfänglighet? säger den kunglige psalmisten.

     Klockan sex var toddydags enligt fädrens sed.
Då jag trött och tankspridd efter arbetet infann
mig i syrenbersån, visste jag att några timmars
kroppslig och andlig vila väntade mig.
Trädgårdsbordets vita duk och ångande porslinskanna lyste
vackert ur det gröna dunklet, och den lilla
snarkningen i kyrkoherdens långpipa ljöd emot mig som
en katts belåtna spinnande.

     Mellan Uppsalahistorierna föll talet ofta på
baronens, de enda ståndspersonerna i socknen
utom kyrkoherdens. Jag fick veta att baronen var
en gammal umgängsam herre, att friherrinnan var
en ganska högdragen dam av borgerlig härkomst,
som fört litet välbehövligt mynt till boet, och att
deras ende son försökt bli officer men kuggats på
Karlberg. Hans bördsstolthet var utan gräns och
han sysselsatte sig uteslutande med genealogiska
studier. Gamle baron hade länge varit ungkarl
och fört ett glatt liv.

     —       Han hade — hm — hur skall jag uttrycka
mig? kyrkoherden pustade rök och sökte ord,
hm — med nästan ängslig noggrannhet hållit på
sina förfäders <sp>jus primæ noctis</sp>, varom hela
traktens och naturligtvis speciellt herrgårdstorpens
fullvuxna ungdom bar synligt vittnesbörd i form
av stora kroknäsor, som man svårligen kunde
misstaga sig på. Den där sedvänjan är ännu icke
alldeles utrotad i så här avlägsna landsändar.

     För övrigt skulle jag snart få tillfälle att själv
göra herrskapets bekantskap på dess obligatoriska
höstmiddag för kyrkoherdens och ett par adliga
godsägare från grannsocknen. Baronens
hushållerska skulle i denna veckan resa till staden, och en
sådan Romafärd tydde enligt gamla märken på

en snart förestående festlighet och matorgie. »Och
där finns mycken mat och god mat, ty mamsellen
är en baddare att kunna med sådant.»

     Jag måste tillstå att jag icke var synnerligen
nyfiken, men då baronen en dag infann sig för att
bjuda sin granne och ytterst älskvärt anmodade
mig att följa med, kunde jag icke neka, isynnerhet
som han föreföll mig glad, naturlig och
gentlemannalike. Han kom lagom till toddyn och vi
tillbragte ett par timmar under ganska flitigt
omrörande i glasen. Han hade i sin ungdom vistats
en månad i Paris, och detta var hans livs stora
minne. Också tycktes han ha grundligt utnyttjat
denna knappt tillmätta tid. Hans livliga svarta
ögon lyste, då han ganska ogenerat berättade ett
par galanta äventyr därifrån. Han föreföll att vara
närmare 70 än 60 år. Håret var ännu svart med
litet grått vid tinningarna. Näsan var stor och
krokig. —

     Kyrkoherden fastade nästan hela dagen före
baronens middag. Vi rodde över sjön och
välkomnades på lusthuskajen hjärtligt av vår värd,
vilken min kännedom om Paris charmerat i hög
grad. — Nu får vi allt ta en liten repetitionskurs i
Parislivet igen. Det bör gå bra med gammalt
gott vin till, inte sant?

     I salongen presenterades jag för värdinnan,
en yppig ännu ganska vacker dam på omkring 45
år, cendré, beslöjade ögon, rätt nedlåtande min,
dekolleté. Hon lornjerade gästen vid varje
replik, vilket egentligen icke imponerade stort på
mig, då kyrkoherdens fru förut välvilligt upplyst
att hon icke behövde lornjett, utan endast
representerade med den vid de stora middagarna.

     De andra gästerna voro de förut nämnda
adliga godsägarna med fruar och en ogift ofrälse
major, som såg ut som ett veritabelt fyllsvin.

     Plötsligt öppnades dörrarna till ett
angränsande rum av en domestik och en ung man gjorde
sin entré.

     Han var en rödhårig 25-åring med
blomstrande hy, runda kinder, små röda vaxade
mustascher och vattenblå ögon. Jag har sällan sett ett
så stelt uttryck i ett par ögon. Mungiporna voro
föraktfullt neddragna. Kostymen var oklanderligt
korrekt.

     Jag trodde knappt mina öron, då baronen
presenterade honom som sin son. Han tog icke
i hand. Han gjorde en ytterligt avmätt bugning
utan att förändra en min. Därpå gick han rak
som en pinne och med raka ben fram och hälsade
på de adliga gästerna med en handtryckning.
Kyrkoherden och hans fru hugnades med en
sänkning av ögonlocken. Åt majoren såg han ej, vilken
ohövlighet denne honorerade med något som
liknade en morrning.

     Emellertid slogos dörrarna till matsalen upp
och vi tågade in. Middagen började och så
småningom tinade sällskapet upp utom unge baron.
Han åt med mungiporna lika neddragna som förut
och de vattenblå stirrande i förnäm likgiltighet.
Mänskligast såg han ut då någon av de adliga
höjde sitt glas mot honom.

     Jag observerade också, att hans sätt att 
behandla sin mor icke nämnvärt avvek från hans
sätt mot oss ofrälse.

     Då gamle baron icke gärna vid bordet kunde
tangera sina Parisminnen, rörde sig samtalet
uteslutande om släkter och släktförbindelser. Unge
baron anlitades ofta som sakkunnig och visade
sig snart verkligen vara ett orakel. Det hela
skulle ha varit odrägligt om icke värden då och
då stuckit emellan med något lustigt apropå,
någon historiett eller ett infall, och sekunderats av
majoren som gärna rörde vid det skabrösa, dock
inom salongsgränser. Dessemellan slappflirtade
han med damerna, drack tappert och var
plommonblå i ansiktet. Själv hade jag fört kyrkoherdens fru
till bordet, varför jag av hänsyn ej kunde utveckla
mina kurtisanta egenskaper, oaktat kyrkoherden
ej ägnade oss en blick utan riktade sitt intresse
huvudsakligast på maten.

     Vid kaffet och likörerna i salongen närmade
jag mig unge baron, fascinerad av det komiska i
hans företeelse. Jag såg hur han ställde sig i
psykisk gardeställning vid annalkandet av en
ofrälse.

     —       Jag hör baron är mycket intresserad av
genealogi —

     —       Ja, är herrn? De vattenblå mätte mig och
värderade mig.

     —  Å, inte tar jag det precis som livsuppgift —

     —       Herrn har väl ingen anledning, förmodar
jag. Ur de vattenblå stirrade mig till mötes den
koncentrerade yverborenheten hos en
oöverskådlig rad lysande förfäder. Hjälmbuskar fladdra,
lansar splittras, gyllene fanstångspetsar blixtra i
moln av damm och rök, brynjor rassla, hugg
skiftas, ur sagans dunkel dyker ättefaderns vålnad
upp och fixerar vanbördingen genom sista
ättlingens små pupiller.

    —      Inte någon särskild anledning, men jag
äger litet genealogisk litteratur, som kanske kunde
intressera en fackman.

    —      Det skulle på det högsta förvåna mig, om
herrn har något i den genren, som jag icke har
i mitt bibliotek. Det skulle verkligen vara högst
intressant och egendomligt.

    Vilken konstig nasalton den unge mannen
anlagt! Och typen som sådan! Han skulle ju ha
blivit officer. Jag måste undertrycka ett leende,
ty jag kom att tänka på en figur i General
Marbots memoarer, en husartyp i Bonapartes armé.
En rödbrusig, skrävlande, supande, svärjande,
överdådigt tapper karl med tschakån på sned, ansiktet
delat itu av ett fruktansvärt ärr, ett par
halvfotslånga, vaxade mustascher som försvunno bakom
öronen, vid tinningarna två grova hårflätor som
hängde ned på bröstet, slamrande släpsabel och
inte ett dugg genealogi.

    —      Jo, jag har till exempel Putters <sp>Tabulæ
genealogicæ</sp> — — —

    Baronen log medlidsamt.

    —      Jaså, den finns alltså. Vidare har jag
<sp>Hübners Genealogische Tabellen</sp>, också en rar
bok.

    Baronen log uttråkat och såg ut som om han
ville sluta sig till sina likar igen.

     —       Men så har jag <sp>Theatrum
Nobilitatis Svecanæ</sp> av Johannes Messenius.

     Det runda ansiktet blev med ens något längre.

     —       Herr — — — Herr — — — förlåt, men
jag hörde inte min herres namn.

     Jag presenterade mig.

     —       Är den — skulle den möjligtvis — jag
menar — vill herrn sälja den?

     —  Jag säljer inte böcker.

     Baronen blev plötsligt livlig. — Men då herrn
inte speciellt sysslar med genealogi, vad för
intresse kan herrn ha av boken? Den passar
naturligtvis i en adelsmans och genealogs bibliotek
bättre än hos en — — — hos en — — — hos er!

     Det var mig en liten ohängd gynnare! Jag
hade verkligen hittills trott att sådana figurer bara
funnos till i böcker och på teatern, men här hade
jag ju typen renodlad, ett sällsynt praktblomster,
en underbar orkidé.

     I detsamma dök majoren, som svept några
glas konjak och redan hunnit till groggen, rakt
på oss. Han var glad och högljudd.

     —       Skål, du levande riddarhusvägg — va nu
då — skålar du inte med din gamle farbror, vet
hut, pojke!

     Unge baron såg stelt på majoren.

     —  Jag undanber mig ohövligheter!

     —       Jo, den är god! Ha ha ha! Kom nu och
gör en grogg! och han tog mig välvilligt
brutalt under armen och förde mig till whiskybordet,
skvalpade i välvilligt våldsamt och skålade i ett
par jätteklunkar. Gamle baron kom till, och snart
hade vi fördjupat oss i Paris’ mysterier.

     Kvällen gick. Unge baron hade fått något att
tänka på och såg riktigt orolig ut. Han gjorde ett
par försök till närmande, men majorens
borgerliga och oblyga skämt skrämde bort honom.
Emellertid verkade det pinsamt att ständigt känna
den där stirrande, numera ängsligt intresserade
blicken riktad på mig. Jag överlade med mig
själv om jag skulle förbarma mig och lägga hyende
under hans monomani genom löfte att skänka
honom <sp>Theatrum Nobilitatis Svecanæ</sp>.
Visserligen var han ohövlig, men han var naiv
också, och saliga äro de andeligen fattiga.
Barmhärtigheten segrade.

     —       Nå, baron, kom hit och drick med mig, få
vi talas vid!

     Jag såg att min obesvärade ton äcklade honom
in i själen, men han kom. Dock med bibehållen
värdighet.

     — Baron skall <sp>få</sp> den där boken, ty den är
inte till salu, men ni får den endast på grund
av er fars utomordentliga älskvärdhet.

     Stridiga tankar arbetade tydligen i den unge
mannens kranium, men slutligen sträckte han fram
två (2) fingrar, faktiskt, som för att tacka. På
neutral mark hade jag knäppt ynglingen på näsan,
men här var jag ju gäst, och jag klämde till med
två av mina fingrar, kanske onödigt hårt, jag
medger det.

     —  Håll till godo, unge man och tacka er far!

     Han gjorde en stel bugning och avlägsnade
sig med raka ben och styv nacke.

     Stämningen hade blivit ganska hög isynnerhet
sedan vi efter landets sed lämnat damerna i
besittning av salongen och dragit oss in i baronens
privatrum.

     Den bullrande majoren hade ett par gånger
försökt skåla med unge baron, men blivit avvisad.
Han gick morrande omkring och söp. Slutligen
bad han att få lägga bort titlarna med mig. Han
svävade på målet och hickade ljudligt.

     —       Hör du, min emaljerade nye olycksbroder
i borgerligheten, kom med så går vi ut ett slag
i parken, skrek han. Gamle baron sökte hindra
honom, men han försäkrade att han måste ha
lu-huft! Forr satan!

     Han stack sin kraftiga arm under min och
jag måste stega med.

     —       Jag såg att du pratade med den där
ohängde pojken, den satans lymmeln.

     —       Ja, men skrik inte, bästa bror, sade jag.
Man hör oss från verandan.

     —       Dä ger jag fan! Den där lymmeln! Han
gjorde sig omöjlig på Karlberg med sitt fördömda
adelskap, och då är han inte baron mer än jag,
den fan! skränade majoren.

     —       Tyst för Guds skull, gör inte skandal, man
kan höra dig!

     —       Jag säjer, att han är inte baron mer än
jag, och hör sen! Han är son till sko-hogvaktarn,
just det är han, jojomänsan! Titta på skogvaktarn
nån gång, ska du få se. För resten vet hela 
trakten om det! Och en sån liten högmodig djävul
ändå — är det inte ko-homiskt? Jaja, han vet ju
inte av det, men sorglustigt är det, min
emaljerade olyckskamrat, va? — och genealog är han
till på köpet, ha ha ha — — —

    —       Men tyst för tusan! Du förstår att jag
kommer i en obehaglig mellanhand, om man hör
oss.

    —       Dä ger jag fan! Men nu gå vi in. Det
lättade riktigt, det här! En sån liten ohängd
lymmel!

    Vi gingo in. Gamle baron fixerade oss ett
ögonblick litet nervöst, tycktes det mig. Majoren
gick fram till bordet och lagade en grogg värdig
en titan, tömde den <sp>more palatino</sp> i tre snabbt
på varandra följande klunkar och blev lugn. Det
hade tydligen lättat. Han såg till och med litet
generad ut då vi drucko med varandra.

    Kyrkoherdens och jag togo avsked och begåvo
oss på hemvägen. Från lusthuskajen skrek gamle
baron litet sluddrigt: — Hälsa till Paris — — —

    Dagen därpå var en söndag. Litet rostig i
halsen talade kyrkoherden till sin församling och
jag fick tillfälle att tacka det friherrliga herrskapet
för i går. Efter predikan såg jag också baronens
skogvaktare på kyrkbacken. Det var en stor
ståtlig karl i sina bästa år, rödhårig och med
vattenblå ögon. En kraftfull man som nog icke
passerat sin ungdom utan att lämna spår efter sig.
Jag hade nästan kunnat svära på — — —

    På kvällen satt jag åter med kyrkoherden i vår
toddylund. Vi talade om gårdagens festlighet.

     —       Jag såg att du talade med unge baron, sade
kyrkoherden. Det var mycket säreget att se, ty
han talar aldrig med ofrälse, knappast med sin
mor. Vad tyckte du om honom?

     —       En högst osympatisk figur! Och så olik
både far och mor! Verkligen en högst ovanlig
olikhet!

     —  Ja, sade kyrkoherden, apropå vad talade

du med majoren om där ute? Han är ryslig att
supa och rysligt oförsiktig är han i sitt tal, men
godmodig, mycket godmodig —  — — han sa 
ingenting om unge baron som han inte tål? — hm, var
väl något om skogvaktarn kan jag tro — han var
vid kyrkan i dag, du såg honom kanske? Ja, kära
bror, så här i förtrolighet kan man ju tala om ett
och annat, fast Gud bevare mig från att lasta
någon, men det var mycket tråkiga historier på
herrgården förr i världen. Baron har inte varit
utan sorger, och det förstås, friherrinnan har inte
heller varit utan, så vad det beträffar, ja,
märkvärdigt är det och hemskt att se, hur köttet
anfäktar människorna. Men nog är det, nog skulle
vi kunna kalla det en <sp>lusus naturæ</sp> att den
unge baronen blivit så rysligt bördsstolt och bara
sysslar med genealogi! Ja, skål, kära bror, jag har
ju ingenting sagt — — -men så här förtroligt —
 — — du förstår, skål!
</chapter>
<chapter name="Med Hellas">

                <h2><small>MED HELLAS.</small></h2>

     Nu ligger Hellas på slipen och vem som helst
kan beundra hennes härliga former. Hon verkar
vederhäftig, okanterbar, förnäm, snabb. Hon är
oppnosig och hacket är långt. Det skall vilja till
sjö som välver in akteröver. Jag har försökt i
Ålands hav. Vi ha pressat henne och aldrig fått
in sjö över sittrummets skvättbord.

     Men skummet har rykt i bidevind och i slör
och vi ha måst pumpa ibland, men lugnt och
utan rädsla. Ty hon skär genom sjöarna, daskar
inte i, håller sig på ytan, lyfter med vågen och
sjunker med den, är <sp>följsam</sp> som en intelligent
häst i en ras. Hon är styv, hon är inte vek, går i
storm för full duk, där andra ville ha tre rev inne,
hon gör sina goda 10 knop, när makterna äro
vänligt stämda. Och ändå är hon inte 8 meter i
vattenlinjen.

     Det är som en fest att segla på havet. Inne
i min vik känner man ingenting av vindstyrkan,
om han inte är sydost, men man ser om horisonten
är taggig och om det går vitt utanför Lejet. Är
det så, ta vi gärna in ett par rev och gå ut. Sjön
möter oss efter halva kilometern — utom då han är
västlig förstås, men då river det i, ty landvind
—   bondvind — är den mest pressande av alla
vindar. Då gäller det att ha starka doningar och
att stå i ordning att släcka på skot, om det skulle
behövas.

     Nu bryr jag mig inte om vad ni tycker om
allt vad jag pratar. Detta är kanske ingen
jullektyr, men om ni hade en sådan där båt, skulle
ni gärna vilja påminna er sommarseglingen. Jag
har seglat på vintrarna också, men man blir
bekväm med åren. Is på däck, isiga fall och skot,
en blåst som bly, sjö, som verkar grav, skum
som hagelbyar, sådant tröttnar man på, fast — om
det är nödvändigt, så gärna! Jag har för resten
aldrig fattat begreppet lustsegling, lika litet som
begreppet promenad. Jag seglar för att komma dit
jag vill och går icke utan att ha ett bestämt
mål.

     Jag har verkligen seglat ut några gånger med
kvinnor ombord. De ville visa att de icke voro
rädda. Ett par gånger lyckades de dölja sin rädsla
genom en hysteriskt frimodig konversation. Men
ett par gånger ha de bett mig styra rakt på land
mitt i natten, då rädsla och sjösjuka ansatte dem.
I mörker och regndis, då man bör vara så rädd
som möjligt för land! Kjoltyg ombord är en
styggelse, om man inte ligger gott förtöjd i en
hamn, och hur sportwomanlike kjoltyget är, hur
frejdigt och frimodigt det än uppträder, kan man
komma i situationer, där ens ansvar blir för stort,
då man har kvinnor ombord. Ty icke kan man
skicka en individ i kjolar till väders eller sända
ut henne i storm att klättra på storskot till
bommen för att klara en revbrok som kommit i
beknip! Hänsyn ombord gör livet odrägligt. Var
och en måste kunna göra allt behövligt arbete,
kunna <sp>lyda</sp> och <sp>kunna</sp>.

     Nej, nu övergår jag till trevligare minnen!
Kommer du ihåg, gamle Kalle Andersson, då jag
låg nere i salongen, du satt och skurade
bordsknivar i sittrummet och gubben Abraham stod
lutad mot bommen mitt för saxen och berättade
historier. Jag höll just på att somna, då du skrek:
—   Upp och rädda liv! Gubben hade halkat på
det morgonfrostiga däcket och gått över bord. Jag
rusade upp och du pekade bara. Jag lutade mig
över relingen och såg gubben med flintskallen i
vattenbrynet, det grå håret flytande och bubblor
från näsan. Jag fick tag i västens ryggstycke,
och Kalle, som suttit för över, kom till hjälp så
att vi bärgade den gamle. Nå, vi lågo ju i hamn
då! Under segling hade nog någon av oss fått
slänga sig själv ut i havet med bojen. Kommer
du ihåg att jag sade: — Nu var allt Abraham
nära döden! Tänk om ingen av oss varit på
däck!

     Och gubben — 76 år — svarade: — Döden,
ja — ja, di försökte å få mej te läsare för ett par
år sen, men si dä har jag allt läst för mycket te!
Ja har varit mä i storm å orkan, så att träna stog
mä bägge ändar i jorden, å gått mä fulla klutar
ändå, så dä ska allt va nåt varre än döden som
tar — livet å Abraham!

     Detta är ju tro.

     Gubben Abraham, ja! Kommer du ihåg, då
vi skulle lägga nät en kväll ute i Norrskärgården,
jag, Bernhard och Abraham? Vi hade min jolle
och jag tog med en raket och en flaska whisky.
Det var sent och mörkt, i augusti men inget
månsken. Jag sade åt gubben: — Nu tänder jag på
raketen! — Tänd du, gosse, sade Abraham. Men
raketen var av det största slaget och när den
började fräsa, blev gubben perplex: — Koss i
Jösse nam! och han lutade sig över åt ena
sidan — vi kantrade, och började simma. Vi båda,
Bernhard och jag, tänkte på gubben, men han
sam som en mört — och plötsligt skrek han:

—   Var inte rädda, pojkar, ja känner bôtten! Det
var långgrunt och vi vadade i land.

     Vi kommo upp i en fiskarstuga, obebodd
förstås, ty det var långt ute åt Svenska Högarna
till. Vi gjorde upp eld för att torka våra kläder,
men gubben kunde ej förmås att kläda av sig.

—   Dä törkar bättre på kroppen! försäkrade han.
Men vi hade lagt på för mycket ved, det tog eld
i spiselkransen och stugan skulle brinna ned. Men
medan jag sprang till sjön för att hämta vatten,
tog gubben Abraham av sina våta byxor och
släckte eldsvådan med dem. Och sedan drog han
på dem igen, lade sig på golvet och somnade
som ett gott barn. Nog finns det <sp>tåga</sp> i
rospiggarna!

     Och dagen därpå, tidigt på morgonen, var
han ute och dök efter whiskyflaskan, som gått
till bottnen då vi kantrade, och han tog reda på
den också. — Si mädäsamma som vi kantrade,
to ja pejling på ett berg å en tall, för flaskan va
ju ooppdragen! Ekonomi, rådighet,
självuppoffring — nåja — det sista kanske mindre.

     Kommer du ihåg hur svårt gubben Abraham
hade att förlika sig med tanken att du var annat
än gast ombord?

     —       Hör du, Albert, va faen ska du mä en sån
där gast? Te rors sitter han ju, men sånt där
ska du ha en pojke te! Å fet ä han, så han äter
dej ur skutan, å super gör han, dä kan du ge
dej faen på!

     —       Nej, Kalle Andersson tar sin sup, men
super gör han inte. Och han hugger nog i, då
det behövs!

     —       Super han inte? Rö ä han i snoken, å
titta hur lugnt han sitter därborta — du brukade
ju vila middag i sittande ställning ibland där ute
på skären. Tror du han skulle sitta så lugn, om
han inte hade en liter oppe i buskarna — ja
säjer bara dä, akta din sprit!

     Kommer du ihåg en annan segling, bidevind
för ostlig storm, utåt ett skär öster om
Norrskärgården. Det var ett fågelberg, tordmularna
verkade som en bisvärm och vi måste för varje
steg akta oss att trampa på ägg och ungar,
tordmul-, trut- och fiskgjuseungar. Vi togo upp
ungarna ur redena och smekte dem — ja, det där
förstodo de kanske inte, så det var möjligen dumt,
men det låg så nära till hands. Så sköto vi några
tordmular, gingo i land vid Kalles fiskarstuga och
stekte tordmulbiff — det var gott, bröstmusklerna
voro stora och delikata. Och en av gubbarna fick
en äkta roslagsidé. Vi stoppade mossa i
kaviteterna efter köttet, sydde ihop bröstskinnen, och
gubben Isak åtog sig att sälja sjöfågeln till
källarmästaren i Furusund. Det skulle nog ha lyckats,
om han hade kunnat hålla sig för skratt, men
hans humor sprack ut ur  ögonen —  och för
övrigt tyckte han att det inte tjänade något till,
då vi i alla fall skulle ha låtit köpet gå tillbaka,
om skämtet lyckats. Idén var inte dum — men
den lyckas nog bara en gång hos varje
källarmästare.

     Kommer du ihåg då vi förlorade jollen i
Ålandshav? Akterlig storm, tre rev och en sjö
som växte  obehagligt, ju  närmare vi kommo
Simpnäsklubben. Den nya trossen sprang. Jag
tackade Gud att jag äntligen slapp den där ranka
jollen, men jag höll på att förlora min pondus
som redare, då ni trots mina protester ville ha
jollen tillbaka. Sådant är intet lätt arbete — att
passa sjö och vind och göra slag i en sjö så
hög och kraftig som den kan bli i Östersjön.
Du satt till rors och jag och vår kamrat lågo över
relingen med båtshaken och klorna i ordning för
var gång vi tangerade den usla likkistjollen. Jag
skall säga att det känns i fingrarna då man skall
hugga tag i en sådan där pjäs och hålla den kvar
i grov sjö. Nå — det gick ju inte heller fast
försöken voro aktningsvärda och gillas högt och
rent, men nog kändes det ganska lugnt att krypa
in under skären mot Arholma båk efteråt, fast
utan jolle!


     Ja, vi ha seglat rätt mycket i sommar! Vi
ha farit över till Finland, vi ha inspekterat resterna
av Bomarsund, vi ha krånglat oss igenom de
svåraste passagerna i Åländska skärgården och
vi ha haft trevligt — det är huvudsaken! Vi ha
aldrig kappseglat, fast vi lämnat många efter oss,
men vi ha vinkat hälsningar åt många båtar som
varit ute i samma väder som vi.

     Endast i Grisslehamn ha vi åtnjutit
tullvisitation. Tydligen ha Kalle Andersson och jag
smugglares uppsyn, fast vi lyckats dölja den överallt
utom hemma. Jag har seglat på många båtar
utom min egen, men har aldrig sett en tullnär
ombord förrän här. Undersökningen var dock
oförlåtligt slapp, ehuru vi med tanke på statens
fördelar uppmanade till samvetsgrannhet, vilket
upptogs mindre väl så att karlarna lämnade oss
under illa dolt dåligt humör. Och ändå hade vi en
halv million finska cigarretter i akterrummet, ett
fat vodka hade vi låtit följa ankaret till bottnen och
i soffdynorna fanns siden nog att kläda upp hela
Grisslehamn. För att inte tala om de ädla stenar
vi gömt i skoklackarna! Oss plockar man inte!

     När jag nu går och betraktar Hellas på slipen
och beundrar hennes vackra former, känner jag
något som liknar tacksamhet mot henne. Och var
linje i henne är så medvetet svängd och löper i
så riktiga, nobla kurvor, att jag inte är riktigt
säker på att hon inte är medveten själv och förstår
mig. Enligt en viss filosofi lär ett konstverk leva
sitt eget liv.
</chapter>

<chapter name="Fruntimmer och bönder">

    <h2><small>FRUNTIMMER OCH BÖNDER.</small></h2>

    Det var efter middagen hos den gamle
vithårige, gemytlige domaren. Vi sutto i var sitt
soffhörn med våra havannor och pärlorna stego
långsamt i de ljusa groggarna. Utanför föll snön.

    Vi hade grälat smått om fruntimmer och som
alla gamla ungkarlar ansåg han sin åsikt om könet
ha patenträtt. Sen hade vi kommit att tala om
bönder och även där divergerade våra meningar.
Men den gamle ansåg mig ändå icke förtappad
utan sade sig tydligt kunna sluta av min haltande
bevisföring att en snar framtid skulle komma min
åskådning att ändra kurs, konvergera med hans
och slutligen bli parallell med den. Sen skulle vi
sitta vid våra groggar och titta på varandra och
skratta: — Ho ho!

    Och han skrattade djupt nere i magen: — Ho
ho!

    —      Nej, lille bror, fruntimmer och bönder, det
är saker jag känner till. Tror du inte man känner
bönder då man haft domsaga i 20 år? Och tror du
inte man hunnit lära känna fruntimren vid min
ålder? Icke minst vid tingen! Jag skall tala om
en sak för dig! Fruntimren behöva kärlek och
bönderna stryk och i intetdera fallet får man lägga
fingrarna emellan. Tror du inte jag varit — — hm
— — haft med fruntimmer att göra, utom det jag
sett av äktenskap? Det grälas i alla förhållanden,
både där prästen varit med och där han inte varit
med. Men de kloka karlarna vilja inte vara med
om gräl med svaga kvinnor. De avstyra allt gräl
ungefär som guldgrävarn hos Mark Twain som
anade att det skulle bli gräl på ett valmöte. Han
ville förekomma allt gräl, ty han var en fridens
man, och innan förhandlingarna hade börjat,
valsade han in i vallokalen med en skruvnyckel i ena
handen och en knölpåk i den andra, och inom två
minuter fick dom bära ut 14 man på en
fönsterlucka. Han förekom allt gräl, ty han var en
fridens man. De kloka karlarna avstyra allt gräl
genom kärlek, men det får inte vara sådan där
suckande, lyrisk blötfiskkärlek, utan stormande
avgrundspassion, i varje fall intelligent simulerad
—  sådan där, det står i romanerna om. Sen få
karlarna några dagars frid — eller någon dags.
För det är sån där spansk och ungersk kärlek med
blixtrande vitögon och silversporrar som
fruntimmerna vill åt. Och fransar på byxorna, galoner
och klackarna i taket. Helst ined litet äventyr, litet
våldsamma gester. Inbilla dem att deras kärlek
är förbjuden, och du har dem som i en liten ask.
Sen gå de flera dar och kråma sig och se föraktfullt
på sina medsystrar som de tro inte ha varit med
om detsamma. De se föraktfullare än vanligt, om
möjligt, ty fruntimmer trivs ju aldrig med varandra
—  har du hört ett fruntimmer gilla ett annat? Nej!

     —  Farbror förefaller mig något cynisk — —

     —        Cynisk! Nehej du, säg ideell — det är
just ordet. Just ideell — fråga fruntimren! Då
ett fruntimmer börjar gå omkring och sucka och
klaga att hon känner sig ensam, att mannen inte
talar med henne, att det inte finns något ideellt
samband mellan henne och mannen, att hon inte får
ta del av hans känsloliv, att han inte låter henne
läsa i hans hjärna, utan tiger, då är tid att närma
sig som en tupp och sprattla med benen i soporna
—   var lugn, det har sin välsignelse med sig.

     —   Ja, men — — —

     —        Inga men, bror lille, och det är på samma
sätt med bönder — tyst bara och skål! — för —
skål! bönder ska ha smörj ibland, annars bli de
ohövliga och sätta sig på näsan på oss. Ge efter
en tum, och bonden tror dig vara idiot, han
vantrivs och börjar ångra på att han inte gjort dig
mera djävulskap än han gjort. Tror du han förstår
sig på vanlig, lugn vänlighet i umgänget eller
sätter värde på den? Ingalunda, lille bror — och
det är på samma sätt med fruntimmer. En bonde
uppfattar vänlighet som nedlåtenhet och ett
fruntimmer uppfattar den som brist på kärlek. När du
går i ditt vardagslag och har huvudet fullt med
ditt eget som ingen annan människa har med att
göra, men ändå söker iakttaga decorum, då
reagerar din omgivning av vad slag den än må vara,
fruntimmer, bönder eller andra. De känna sig
överflödiga, fruntimren därför att de inte rusar
fram i erotisk yra, bönderna därför att de inte
få stryk och ditt övriga umgänge därför att de
tro att du önskar det fan i våld.

      —  Ja ja — — det ligger något i det, men — —

      —       Sir du, vi börja redan konvergera, skål,
bror! Fruntimren ska ha stryk och bönder ska
ha stryk, annars gå de hårt åt vår ekonomi! Ja ja,
lugna dig, stryk finns många slag av. Men stryk
ges aldrig med hartassen. Det är vad jag menar.
Men nu lämnar vi fruntimren ett slag, för dem
lär du dig nog behandla. Bönder är nästan värre
att sköta och lagen räcker inte till i vissa fall.
Känner du Johannes i Mellangärden?

      —  Den där svarta pojken — jaa!

      —       Nu har han varit framme igen och slagit
en annan yngling i skallen med en gärdsgårdsstör.
Det blev mål av det och nu skall han plikta en
summa. Alltnog! Han åker in på 14 dar, fast
han väl kunde skaffa pengar att betala med, men
han föredrar att sitta av böterna, för han har varit
med om samma sak förut och betraktar
fängelsetiden som en rekreation. Han hade sagt åt
fjärdingsmannen i Norrmåla, att det där är ju som att
bo på ett hotell. Han behöver inte arbeta, om han
inte vill. Han ligger och drar sig och trycker på en
knapp, då han vill något. Man kommer in med
hans mat på bestämda tider, och det är mat som
han inte får maken till hemma. Det enda han
lider av är att han inte får tugga snus. Han ligger
och drönar, sover och snarkar och mår som en
prins. Han blir uppsnyggad och badad — vilket
han kanske helst skulle vilja slippa — men det är
ju en välgärning i alla fall. Kan du se något
straff i detta, om man frånräknar bristen på snus
och tvånget till snygghet? Nej! Förbannat
dumma lagar! Det är de korta fängelsestraffen
som äro ett fördärv och till ingen nytta. De
magra bondpojkarna komma ut feta och
uppsnyggade, utvilade — och skammen, den är ingen.
Tvärtom — en sån där får en gloria av romantik
över sig inför sina jämnåriga. »Han har suttit
inne därför att han inte var feg utan slogs!» Men
blir straffet bortåt ett år eller mer, då kan det ju
anses som verkligt straff, ty ensamheten kan i
längden bli fruktansvärd. Tänk dig till exempel
den gamle Per Persson, som åkte in förra året för
sjunde gången, då han var över 70 år.
Fjärdingsmannen pratade med honom och tyckte att det
i alla fall var bra sorgligt att han, som var så
gammal, skulle behöva komma i delo med lagen
igen och han svarade: — Ja, si röjmatisten satte
åt mej så etter befängt så jag töckte dä va bäst att
di feck lite saker mä mej igen, för såna bad man
får i fängelset å sån maschas, de får en inte på
nåt sjukhus.

     Han hade inte slagits, han hade haft litet
annat för sig som bara renderade fängelse.

     Bönderna skola betrakta fängelset som en
rekreationsanstalt, ett sanatorium, så länge det inte
kan bjuda på ett verkligt straff. Bonden vräker
sig ögonblickligen på sin säng sedan han tvättats
och fått lössen av sig, börjar äta god mat och bor
som i ett pensionat med betjäning, som lystrar
då det behagar herr fången att ringa. Nej, lille
bror, är någon human, är det jag, men stryk,
stryk — — —

     —   Jag har ofta undrat, om inte prygel skulle
vara nyttigt. Men det ligger något motbjudande i
det. En man som har fått stryk, kan ju inte visa
sig, om han inte fått stryk med ära och fått försvara
sig.

     —       Bosch, bosch — tror du bönder tänka så?
—   men det finns naturligtvis bönder av olika
kvalité — ja, alldeles som med fruntimmer, fast
det fordras finare nos att lukta fram skillnaden
mellan olika fruntimmer. Det finns naturligtvis
bönder som icke tillåta sig handlingar, genom vilka
de riskera fängelse, ty det finns blyga, diskreta
och stolta, manliga bönder av gammal adel,
folkungar, intelligenta ättlingar av släkter som bott
på sin torva och försvarat den, som män skola
göra, för fina att blanda sig i rallargräl och
ung-hinkedispyter — det finns ju undantag och jag
vill hoppas, att de flesta äro undantag från min
regel att bönder skola ha stryk.

     —  Ja, jag tycker farbror överdriver alldeles
vansinnigt och det sista är ju ett medgivande — — —

     —       Medgivande! Jag medger intet! Men tror
du inte, att det är unghinkarna och rallarna, som
fått in den där moralen att fängelsestraff, korta
sådana, äro bara rekreation, vila, drönande — — —
Det är kulturen som kommer, kanske, och jag är
för gammal att förstå den, att följa med. Nu flyger
man ju, just nu 1909, och jag får inte följa med!
Det är hemskt, och jag kanske skulle känna svindel
högt över jorden. Men nog är en lag åt helvete,
som skall straffa och bara servera komfort!
Bönderna hålla på att assimileras med unghinkarna
och rallarna och när nu fruntimmerna få rösträtt
också, varder helvetet öppnat! Tro gärna att jag
är byråkrat, jag är det, ty jag håller på lagen,
kan inte själv hitta på nya lagar, ty jag är för
gammal, man accepterar och följer nya
instruktioner. Lycklig du, som inte behöver följa dem!
Lycklig du! Du kan ställa dig utom samhället,
skriva vad du vill, rita vad du vill! Jag är för
gammal. Du ser på mig som på en förhistorisk
människa och ler kanske i din själ åt mig, din
gamle farbror, som i alla fall tål en grogg fast du
kanske inte tror det, då jag blir sentimental som
nu. Men jag representerar allt arbete, som ligger
bakom dig och dina jämnåriga, jag representerar
en pinne i stegen jag också! Tror du inte att vi
gamla också en gång rasat över att behöva bli
kuggar i samhällets stora hjul, slipas mot de andra
kuggarna och veta att när vi bli utnötta, sätter
staten in ett nytt hjul, kallt och utan
sentimentalitet, utan tacksamhet, utan hänsyn. Och ändå
har jag i mitt ämbete sökt öva rättvisa, ty en
domare kan stundom öva rättvisa, och det händer,
då man av mänskliga hänsyn kan vränga lagen så
att den överensstämmer med ens eget
rättsmedvetande. Skål, lille bror, om 20 år skall du förstå
det här, skål!

     —      Käre farbror, jag tror mig förstå mycket
bra. Jag är ju bara 40 år, men nog har jag fått
dagtinga. Jag har ju krage just nu, fast jag
vantrivs med den. Jag ger min tribut åt samhället
med min krage et ceteris. Jag har fått lära mig
förstå att nästan alla mina handlingar representera en
dagtingan, ett medgivande, utom då jag klår mina
drängar. Det enda, genom vilket jag sökt frigöra
mig och lossa på lagens fjättrar, är då jag
bestraffar. Farbror bestraffar enligt lag och jag
bestraffar på grund av en dunkel aning om rättvisa,
som är nedlagd i min själ. Unghinkarna skulle
antagligen göra en bomb åt mig och byråkraterna
skulle bura in mig, om de kände den rättvisa som
är bottensats i min själ.

     —       Nej, käre bror, jag tror att du börjar bli
högtravande. Det passar mig inte. Jag är
visserligen något berörd av groggen, men jag trodde
verkligen inte, att du skulle bli det, du som är
ung. Men — då du blir högtravande och jag
sentimental, träffas vi ju på samma bog. Skål, om
du har något kvar! Skål! Du börjar väl inte hålla
på kvinnornas rösträtt så här sent på kvällen?

     —  Nej, käre farbror, tvärtom!

     —       Ja, ser du, jag tror att ingen kvinna håller
på sin rösträtt om en riktig karl fått fatt i henne.
Hon får alldeles motsatta intressen. Och jag såg
i dag i en fruntimmerstidning, ett damblad var det,
ja, en sån där sentimental artikel, som skulle vara
litterär, gubbevars! Jag tror att det artar sig till
bättre tider. Det lilla fruntimret hade skrivit
alldeles som fruntimmer ska, att inga kvinnor äro
ägnade åt något så mycket söm att föda barn.
Allt det kvinnor producera i annan genre blir
undermåligt. Och det lilla fruntimret var nog
öppenhjärtigt att erkänna att det gör detsamma,
vem som kommer och lyckliggör henne. Hon
talade om ensamma kvinnor, ensamma kvinnor,
och påpekade, att de tysta ensamma äro just de
som längta efter kärlek mest. Vi karlar skulle ägna
oss åt dem hellre än tävla om de kringflirtade
kvinnornas gunst. Hon sade, att när vi se en ensam,
förgrämd kvinna, en av de tysta, som ej gör väsen
av sig, ha vi där hängivenheten personifierad. Lära
mig som är gammal! Allt det där kan jag. Tycker
du själv något? Skål!

     —  Vilken tidning var det i?

     —       Nej pass, bror lille, vill du ha adressen?
Något gentleman är man väl ändå. Emellertid
tror jag nu bara på två saker, alltings vackra
framtid och min pension, kanske mest på min pension.
När jag får den har du blivit något äldre och vi
kunna sitta i var sitt soffhörn och skratta: Ho ho!
Om jag lever då! Men nu hör jag dina bjällror
och det är tid att du tar på dig din vargskinnspäls.
Och under hemresan kommer du att förmildra din
åsikt om bönder och fruntimmer, om jag möjligen
kommit dig att ilskna till. Ser du, sådant är livet,
det behövs bara lite ensamhet, och man byter om
mening som man byter om skjorta.

     Kusken kom fram till stora trappan och jag
satte mig i släden. I dörröppningen stod den
lille gemytlige domaren med lampan i ena handen
och vinkade med den andra. Hans vita hår såg
ut som en gloria. Han ropade: — Godnatt, glöm
nu allt om fruntimmer och bönder, svep om dig
pälsen och mogna till!

     Kusken sade sss till hästarna och jag började
tänka över hur jag skulle stilisera detta om bönder
och fruntimmer.
</chapter>
<chapter name="Adrian Enström">

           <h2><small>ADRIAN ENSTRÖM.</small></h2>

    När skeppstimmermannen Adrian Enström
efter fyra års segling med barken Rosa, som under
samma tidrymd utnyttjat gynnsamma
fraktmöjligheter mellan diverse Stilla havshamnar, genom
brev från sjömanshuset i Havre underrättat sin
lagvigda maka Karolina, att han inom några veckor
vore att hemförvänta, mottog makan icke detta
meddelande med den i dylika fall obligatoriska
entusiasmen. Hennes känslor voro icke en gång
blandade. De voro av en enbart obehaglig
konsistens.

    Adrian Enström hade tagit hyra fem veckor
efter sitt bröllop, då Karolina var i sjunde
månaden. Sådant är, med växlande månadtal, landets
sed, och ingen har något att anmärka. Men nu,
då Adrian väntades hem, var Karolina lycklig
moder till fyra kraftiga pojkar.

    Mariakulten är tack vare en växande skepsis
på retur, den Helige Ande blir snart lika
avdankad som salig Djävulen, en kvinna kan icke
svära sig fri, alltså stod det oomkullrunkliga faktum
kvar att hustru Karolina Enström, utan det ringaste
ingripande från mannen — antipodens sida, om
man frånser det obetydliga halmstrå som en
regelbunden brevväxling skänker den i denna situation
drunknande, framfött tre kraftiga pojkar.

     Att skylla på fyrlingar dugde icke heller, ty
den äldsta kastade redan smörgås, medan den
yngsta knappt kunde säga mamma — för att icke
säga pappa. Den enda förmildrande
omständigheten, oändligt liten i sig själv, var att två voro
tvillingar. Läsaren märker, att jag vill försvara,
men jag märker samtidigt själv, hur valhänt
försvaret blir.

     Adrian Enström hade skött sig. Hustrun hade
fått hämta pengar hos redarna, intet hade klickat.
Och ibland hade det kommit som en fläkt från
tropiken någon liten gåva, en sidenschal, en ask
med snäckor, ett rörande bevis på mannens
hemtankar och längtan, en hajfena, ett julkort med
engelska bibelspråk, en flaska Floridavatten.

     Nå — Adrian hade kanske inte under dessa
fyra år varit så alldeles som han bort. Man vet —
i hamnar söder på — solen har droppat alldeles
som smält metall rakt ned från zenit, man går
naken på backen och hivar över sig en spann
vatten då och då, däcket bränner, och i skansen
drömmas feberdrömmar medan svetten dryper ur
kojerna ned på durken. Det ligger galenskap i
luften och man ser syner som inte äro för läsbarn.
Och man tar ut litet pengar och går i land och ser
svarta ögon och hör musik från någon håla, ni skall
se att det inte är så lätt.

     Inte som om jag skulle vilja säga att Karolinas
frestelser i Roslagen voro mindre, men värmen,
den värmen, den är något att vara rädd för.

     Nu har Adrian stigit i land vid Gräsholmens
brygga. Han har kommit med Östhammarbåten
och druckit ett par kaskar med några bekanta. Han
har en stor amerikakoffert med sig, full med kläder
och tyger. Men han har tyckt att hans gamla
bekanta sågo så konstiga ut. — — — Visst hade
de träffat Karolina — visst i helsicke — men de
hade bara skålat och sagt ja och nej — satans
skärgårdsjyckar, ingen fläkt, inga ups and downs!
Go and — — —!

     På bryggan står Sandgren, den gamle
tullvaktmästaren, Jesu barn fortfarande — så du hör va
ja viskar! Beware of that kind of people! —
godagen, Sandgren, oppåt i kalasväskan, you see,
nu är jag hemma — allt står väl bra till — Roslagen
är som hemmadäcket att trampa på, jag skulle
ha telefonerat till tullen och skickat bud hem till
Karolina, men så tänkte jag, överraskning —
surprise, you know!

     Sandgren, den gamle läsaren, hycklaren,
orostiftaren, skurken, svarar: — Ja, nog kunde du
ha telefonerat, så hade åtminstone dina ungar
kommit ner och tagit emot dig!

     —  Ungar — satan, säger Enström, va faen
—   Gustav Adolf han känner inte igen far sin, för
han var inte född när jag gav mej i väg — — —

     Sandgren ler ett fett, saligt, ondskefullt löje
och säger: — Käre Enström, det kan födas barn
tills stugan blir full, och fadern vet inget av’et — —

     Nu blir Enström vit i ansiktet.

     —       Sjung ut för satan! Är det åthelsickevänt
som skägget på en bonne? Vaffaen menar du
med sånt där språk?

     —       Käre Enström, vet du inte, att du är far
till fyra barn, gunås så visst.

     Och han ler ett flottigt, skadeglatt leende,
som kommer Adrian Enström att ta till fötter och
rusa den välkända stigen upp till sin stuga på
bergklinten.

     Han saktar stegen på hällen framför trappan.
Så går han fram till fönstret, smyger sig fram och
tittar in. Herre Gud, en, två, tre, fyra, och vid
spiseln står hans unga hustru, smärt och lika
vacker som då han reste — hon rör om i en gryta
och den minsta sitter bredvid henne på golvet och
håller henne i kjolen.

     Tårar kvälla fram ur Adrian Enströms ögon,
men med ens går en våg av ilska genom hans
själ, han ser rött och vrålar till, yxa, kniv, knölpåk
längtar han efter, han öppnar inte dörren, han
slår, sparkar och famlar efter nyckeln och hör
skrik inifrån. Han tar sig om pannan och stönar
—   och med ens står det klart för honom att här
är han bestraffaren, hämnaren med lagens
värdighet och oblidkelighet inom sig. Han tar ett lugnt
tag i nyckeln, öppnar och stiger in till sin
Karolina.

     Och där står hon, lugn, med ett smil —
just detsamma som kom honom att ta henne den
där förbannade kvällen i Mattsons sjöbod, när de
lagt skötarna.

     —   Jasså, du är äntligen hemma nu, Enström.
Hon slår ned ögonen och lagar sig till att röra om
i spiseln.

     —       Jo, dä är jag! Jag är hemma nu, sir du
inte dä, å jag är hemma så gussförbannat så du
hör va jag viskar! Vad är det för folk du har i
stugan, är det folk eller negerbarn eller va
djurslag är det?

     Karolina är vit som ett lakan i ansiktet, men
hon rör på sin vackra kropp så som hon vet att
hon bör röra på den och hon säger: — Vill du
inte att jag sätter på litet kaffe åt dig, stackare,
som har rest en så lång väg?

     —   Jo, han baxnar över en sådan fräckhet,
joo då, sätt på kaffe, sätt på kaf—fe — joo
då — — —

     Adrian Enström sjunker ned på en stol och
snyftar. Hans rygg skakar och underliga ljud
trängas i hans strupe. Så säger han plötsligt:

     —       Jo, kaffe ska jag ha, men först ska du ha
smörj, smörj ska du ha!

     —   Gud i himmelen, slå mej inte, hjärtanes
kära söta — — —

     —       Jo, dä ska du ha, Adrian får tag i en
stol, rycker loss ett ben, tar hustrun i flätan,
lindar den om handleden under ett femstämmigt
skrik från henne och ungarna, dalj ska du ha
så — och så — och en till och — och två till —
så din syndiga kropp ska — ska — ve—ta —
jä—klar, så — å hej å hej — å — ä du nöjd —
nöjd — nöjd — nöjd — nu — å — gå — å gör —
om’et — så du hör — va jag viskar!

     Adrian släpper henne och hon ligger
stånkande, stirrande med färglösa ögon.

     —       Nu har du fått för i dag och likadant får
du i morgon, så du hör, vad jag viskar! Men
nu får du stiga opp och niga — jaså — jaså —
nig bara — så ja — så ja — — —

     —       Kära söta hjärtanes — åj åj åj, och hon
kryper fram mot mannen.

     —  Nu är det förlåtet för i dag och i morgon
kväll får du samma förlåtelse, för här är
sjömanstag och inget lirk. Här sir du vems ande du
guppar med! Är inte kaffet färdit än? Satans
slarv! När stuerten ombord inte har kaffet i
ordning vid bestämda glas får han smockan abaft
thé funnel, you see, och här hemma är jag abaft
thé funnel, you see — skulle hennesas nåd villa
va så schangdönobel och berätta vem som är
pappa för det här menageriet, va sa? Den äldsta
är röhårig, den ä min, kryp inte under bordet,
kvanting, pappa har fått lov om kaffe och är
glad, som en lärka — kom hit får jag ta dej på
knät, jittanes unge, han ä som en mört, d’ä mina
tag — pappa har böxor med från England åt
dej å en blus som ä fin som fläsk — men säj
mej — — —

     Adrian Enström sjunker ihop igen — gråten
strömmar ur hans ögon, han reser sig upp med
ett jättetag och rusar fram mot hustrun.

     —       Egentligen skulle du hatt smockan en gång
till nu, men du — ja — å herre jösses! Vi ä
alla syndiga människor. Tal om nu — men om
du inte talar sant så finns det Långholme för
både mej och Adrian Enström!

     Karolina berättar. Hennes smil är förledande
—   blå ögon under halvsänkta ögonlock — Adrian
är under de ögonens välde och makt. Hennes
tårar äro farliga och Adrians sjömanssjäl tål ingen
sorg på nära håll.

     —  Direktören för Transitobolaget — ja, kära
hjärtanes, du kom ju allri hem å han stog i å —
å — han kom hit med boxen vecka efter vecka —
å så blev det som det blev, men han betalar för
barna, för alla tre — — —

     —  Direktören för bolaget, jaså — jojomänsan
—   d’ä te å vara ihop mä fint folk — en sån där
herre, jojomänsan, du ä väl så fin nu så du inte
vill vara gift mä en simpel sjöman, men nu ä
du gift mä en å sju elva millioner jä — — —

     —  Jestanes, kära söta — — — 

     —       Är det så, att Hennesas Nåd har varit i lag
med andra än Direktören, hä?

     —  Nä, kära hjärtanes, söta! Slå mej bara
inte!

     —       Gå å lägg dej! Ja knyter mej i sjöbon
efter dä inte finns plats för mej ibland de här
smådirektörerna. Tyst! Jag säger tyst! Och när
jag säger tyst så tystnar alla jäklar! Jag ger fan
i kaffet! Gör dej inte till! Akta dej för mej, om
jag skulle bli ilsk! Akta dej bara!

     Adrian Enströms själ genomgick i den natten
alla de kval som äro reserverade åt människors
privathelveten, men dagen därpå tågade han iklädd
sin bästa kavaj och engelska skor med galoscher

ned till bryggan. Hela hans företeelse var ett
uttryck av målmedvetenhet. Han steg ombord
på ångbåten och reste till direktören för
Transitobolaget. Samma dags kväll kom han tillbaka.
Hans ansikte uttryckte frid och tillfredsställelse.

     Den som tror att Adrian Enström för att
döva sina smärtor tog ny hyra och försvann i
exotiska farvatten efter att ha blivit bedragen i
sin kärlek, bedrar sig i högsta grad. Ty de pengar,
direktören för Transitobolaget satsade åt
Karolinas tre ungar under en följd av år (på grund
av Adrians energiska och målmedvetna sätt att
representera Karolinas anspråk) voro alldeles
tillräckliga för familjen. Adrian upphörde att segla.
Han köpte en gungstol, där han satt och lindade
tummarna om varandra. Han fann, att hans
hustrus inkomster betydligt överträffade hans
egna, då han var i arbete.

     En gång, då jag under en segling kom till
hans vik och behövde en handräckning med en
sak, kom jag in i hans trevna bo och sade:
—   Skulle inte herr Enström vilja vara vänlig nog
att mot en hederlig ersättning hjälpa mig lämpa
in den här lådan ombord hos mig? tittade han
på mig ur gungstolen, där han satt fet och däst
och sade på sitt älskliga rospiggspråk: — Nä—ij!

     Så förvandlar hjärtesorg en människa!
</chapter>
<chapter name="Långt liv">

                 <h2><small>LÅNGT LIV.</small></h2>

    <sp>La Philosophie de la longévité par
Jean Finot</sp> är en mycket intressant bok. Den
behandlar frågan, varför man icke blir oändligt
gammal, möjligheterna att förlänga livet, med ett
ord människornas längtan efter och försök att
göra sig oberoende av förvandlingens lagar, om
sådana finnas för den, som ej vill tro på dem.

    En ung människa vill väl icke dö. Men man
träffar rätt ofta gamla som påstå sig utan
bitterhet eller rädsla vilja möta döden som en befriare.
Jag är emellertid mycket böjd för att tro, att dessa
gamla prata bredvid munnen. Ty det borde väl
vara normalt, att allt liv fasar för att upphöra
eller åtminstone ryser för det obekanta som följer
döden.

    Jag stod en gång vid en dödsbädd. Det var
en gammal rik man, som ätit så mycket god mat
och druckit så goda viner, att han slutligen icke
kunde förtära annat än gröt och mjölk och med
det hade han hållit på i många år. Nu skulle han
dö av ålderdomssvaghet och talade från morgon
till kväll om sin längtan efter befrielse. Hans
omgivning hade så småningom börjat betrakta
honom såsom kvarhängande vid livet med en
spindelvävsfin tråd, som en fladdrande och svag
låga, och atmosfären i hans rum hade något
förandligat över sig, något nästan himmelskt. Man
steg ditin med beklämning och vördnad inför
dödens majestät.

     Nå, nu skulle slutet nalkas och den gamle
mannens ansikte sken som förklarat. Släktingarna
voro samlade, och en av hans svågrar, en smart
affärsman, infann sig också. Han var en
finkänslig man och ville ha en paragraf i testamentet
ändrat till sin fördel. Vad hände? Gubben
rasnade till, blev frisk som en nötkärna och levde fem
år till.

     —       Nå, det var således ingen dödsbädd,
invänder den vakne läsaren. Jo, hade gubben inte
fått den där sensationen som dessert, hade han nog
kvitterat det jordiska. Hemligheten låg i att han på
flera år icke haft några själsskakningar, ty de som
trodde sig skola bli hans arvingar hade sökt
överträffa varandra i att göra allt så bekvämt som
möjligt för honom, ända tills en av dem visade sin själs
oblyghet vid dödsbädden, och gubben piggnade till
i en ovan och hälsosam ilska. Ängeln steg ned och
rörde vattnet, eljest hade det ruttnat.

     Då en människa säger sig längta efter döden,
verkar det rätt kuriöst om han intresserat sig för
morgondagen annat än som för den dag, då
befrielsens timme möjligen slår. Jag tror, att det
finns mången gammal Ravaillac, som ligger och
bara solar sig i sin omgivnings vördnad och har
det bekvämt och njuter av att få alla
gammalmansnycker tillfredsställda utan att bry sig om att de
ofta tillfredsställas för att minska den knarrighet
och surmulenhet, som alltid följer sysslolösheten.
Jag talar nu icke om sjuka åldringar. Men jag
har sett gamla riktiga rackare som njuta av sitt
dåliga humör och av att vara till ständigt besvär.

     Men jag har också sett gamla vackra
människor, som med lugn och jämnmod gå det
obekanta till mötes efter en lång och gagnande
arbetsdag. Kanske man icke kan kalla dessa gubbar?
Jag tror nästan att det ungdomliga sinnelaget,
förståelsen — eller den stolta manligheten — kan
bevaras genom psykisk träning lika länge som ens
livsmotor fungerar.

     Och att komma den att fungera länge, ja,
oändligt länge — det är detta Jean Finot och väl vi
alla stundom i vårt inre dryfta möjligheterna till.

     Jag har en gång träffat en kvinna, som var 105
år gammal. Det var 1887. Alltså bör hon ha
varit född 1782. Det var nere i en smålandssocken
och dagen skall jag alltid minnas. En vacker, solig
vinterfärd på gnistrande snö, orrar på topp,
sidensvansars visslingar, bjällerklang. En gammal
farbror skjutsade mig och vi talade om den gamla vi
skulle besöka. Jag kände samma allvar i själen,
som då man reser till en dödsbädd, och jag tyckte
att min nyfikenhet nästan skulle oskära en ålder,
som väl i sina funktioner övergått till barndom och
jungfrulighet igen hos den gamla kvinnan. På
hennes gård steg allvaret till beklämning och i
förstugan blev beklämningen rädsla.

     Nå, vi kommo in. Där låg gumman, liten,
förkrympt, blid, och tuggande med tandlösa käkar
på sitt livs gåta. Hon såg dåligt och hörde illa
men förstod och kunde berätta. Hon påminde först
i sin hjälplöshet om ett nyfött barn, flintskallig
och bräcklig som hon var, men hon hade
rosenkinder och en förnöjd, oändligt välvillig min. Ett
kärnmjölkstop stod på en stol bredvid sängen och
ur det tog hon då och då en klunk med hjälp av sin
dotterdotter, som var 65 år. Hon kom icke ihåg
annat än sin barndom och de svåra tiderna i
Sverige då. Ni kan tro, att det lät underligt att
höra henne tala om Gustav III:s mord och
uppståndelsen som det väckte. Och om finska kriget,
då hon redan var gift och mor och hade en bror,
som var med och kom hem med båda benen
förfrusna utan att fått höra eller skjuta av ett skott.
— Och herrarna sa, att kungen var galen och satte
av honom, men han var inte mer galen än jag — 
tänk sej det, sätta av en så hög herre som en kung,
men han kommer nog på tronen igen, för Gud
tillstädjer inte högmod hos aldrig så fina herrar och
präster — Johanna, har du satt på havrevällingen?
Eller tag hit enbärsdrickat, jänta!

     — Mormor glömmer, att vi inte kan få
enbärsdricka förrän i höst.

     — Ja, Herre Gud, det blir aldrig höst i år?
Men jag får vara nöjd som har levat så länge, men
nu vill jag be Gud han tar mig in i sin härlighet.
Och ingenting har ni hört om att jorden skall
förgås snart. Si jag vill bra gärna dö innan dess
— — — 


     Nästa ögonblick hade den gamla slumrat in.
Vi ville avlägsna oss, rädda att ha tröttat ut henne.

     —       Nej stanna, herrarna, hon tycker det är
så roligt att få prata med främmande. Sen minns
hon det en hel vecka. Annars lever hon bara i
forntiden. Nu vaknar hon igen!

     —       Har de gått? Jaså, det var riktigt gement
av så ungt folk att prata en stund med gumman.
Får jag känna på ditt ansikte? Hon sträckte ut sin
vänstra hand, den högra var borttvinad, och strök
mig över hakan. Kors, inte ett skäggstrå, ja, den
ungdomen, jaha, jag har också varit gift med en
unger en, men det var så längesedan Herren tog
honom hem, håhå jaja, men nådig har han varit
emot mig i all min tid, och slår han så helar han
också, tro mej! Johanna, tag hit enbärsdrickat!

     —  Kära mormor, till hösten — — —

     —  Ja ja, man får väl ge sig till tåls. Håhå
jaja!

     Gumman ville inte dö när hon tänkte på sitt
enbärsdricka. Och så sjönk hon åter tillbaka i
sina minnen. Det var om prästerna i hemsocknen,
om general »Pekelin», om den stora kometen och
pesten och fältsjukan och bröllop och begravningar
och döpelseakter och framför allt om Ulfsparren,
han som var med och satte av kungen. Se, hos
honom hade hon varit som barnfödd.

     När jag åter kom ut i det fria, var det som
jag hade talat med en för längesedan död. Man
vill i det längsta icke tro på åldern mer än till de
vanliga gränserna. Men vore det icke normalt
att dö som barn på nytt och gå in i samma 
omedvetenhet, som man en gång lämnat? Smärtfritt
och liksom vaggad till sömn.

     Jag kände en gammal försupen fanjunkare,
avsatt för oegentligheter, som slutligen hamnade
i en koja långt borta i en avlägsen smålandssocken.
Sina sista år låg han till sängs och sköttes av
sin gumma, en liten torr och ettrig käring. De
grälade sig varje kväll i sömn. Det var deras
livsmotor. Fanjunkarens enda glädjestunder voro
söndagseftermiddagarna, då grannen, en gammal
smed, kom på besök med en blå flaska i infickan
och kaffet kom fram för kaskens skull. Det äkta
paret var nu bortåt 90 år. En dag kom jag in i
stugan.

     —  Nå, hur står det till med fanjunkaren?

     —      Å, smeden var här i går, så i dag är det
väl lite bättre, men långt är det inte kvar med
honom, svarade gumman.

     —      Svara för dej själv, käring! fräste
fanjunkaren. Jag dör aldrig, å sen ska ja spöka för er
allihop!

     —      Den där! sade gumman. Han är så lat, så
han ids nog inte spöka en gång!

     Detta var den fridfulla, vördnadsvärda
ålderdomen, uppehållen av litet sprit och litet
nordmannakraft.
</chapter>
<chapter name="Hedendom">
               <h2><small>HEDENDOM.</small></h2>

    Det behövs många, många hundra år, innan
en kultur eller ett filosofem har hunnit genomsyra
ett folkslag så mycket att det blivit folkslagets
egendom. Katolicismen är på vissa håll genomförd
ordentligt och diplomatiskt. Men protestantismen
är ännu för ung för att vara en standardhistoria.
Jag undrar för resten om inte d:r Martin Luther
misstog sig i sin hederliga — kanske —
reformiver. Det hela blev för vissa stater en ekonomisk
fråga, och varför Sverige slöt sig till nyheten var
nästan uteslutande av ekonomiska skäl.

    Vår fina och ariska hedendom hade ännu
inte värkt bort, då Gustav Vasa tillät ett par
präster att — fortfarande av ekonomiska skäl —
predika luteranismen. Bönderna blevo
förvirrade. De hade nyss börjat lära sig att göra
korstecknet, och plötsligt kommer en ukas som
förbjuder dem detta enkla trick. Man tog bort alla
vackra helgonbilder, avskaffade mystiken och gav
oss vita väggar att se på och tråka ut oss med.
Prästerna upphörde att vara trollkarlar. De blevo
ekonomer, vidriga lymlar som fetmade och sökte
kvarhålla trollkarlsglorian genom en massa
humbug. En del av deras lärdom var äkta och vi äro
dem tack skyldiga för mycket vackert. Men
religionen odlade de endast för att kunna hålla sig själva
uppe och framme.

     Hur litet luteranismen har genomsyrat vårt
folk, konstaterade jag häromdagen. Hedendomen,
den friska, poesifyllda, med rot kanhända på
sluttningarna av Himalaya, om vi vilja tro på vissa
kulturhistorici, har så fast grund här hemma, att
både katolicism och luteranism förefalla som
valhänta försök.

     Jag reser med en gammal bonde, en sjöman,
erfaren i havet, stark och välvillig. Vi ha två
hästar för att komma fort fram, en fårskinnsfäll och
ett gråsälskinn för att icke frysa. Jag stiger upp i
vagnen, stiger fel, och min nervus ischiadicus, som
bråkar ibland, gör sig gällande. Det värker som
om denna grova nerv skulle vilja knyta sig i en fast
knut, det värker, och jag måste sträcka ut benet,
gymnastisera med fotterna och göra en hel del
rörelser för att komma i mitt esse.

     Då säger gubben: — Har inte Hengström
frågat läkare om den där ryggmatisten?

     —       Joo då, jag låg på Saltsjöbaden och gick
igenom allt, bad och massage och inpackning i
gyttja, som var så fin att den serverade radiumemanationer
— — — nå, detta sade ja ju icke till
min skjutsbonde, men jag menade det.

     —  Har Hengström inte låtit stöpa över sig?

     —       Nej, men det kanske är dumt att jag inte
har gjort det.

     —       Det skulle Hengström försöka. Nu är det
ju inte många som kan’et, men gubben Fånglina,
båtsman, han kan’et. Han har stöpt över mej!

     —       Ja, jag har nog tänkt på stöpning, men jag
har aldrig riktigt kunnat tro på’et, men det hjälper
kanhända. Nå, hur gick det till, när Fånglina stöpte
över Johannes?

     —       Jo, först så skulle det samlas ihop nio slags
saker att lägga i vattnet som han skulle stöpa i.
Det var tio naglar från händerna och tio naglar
från fotterna och en hel del andra grejor. Och när
det var klart fick jag gå hem till gubben Fånglina
och klä av mig och krypa ner i hans säng. Så höll
han blyet och pannan över mej och stöpte. Det
small som ett skott och stänkte runtomkring, men
jag låg med huvudet under täcket, för det var
farligt att titta opp. Och sedan tog han opp blyet
och det hade bildat sig som torn och vass — han
sa: — torn och vass det betyder att du har gjort
något illa åt jorden. — Vad har jag gjort för illa
åt jorden? sade jag. — Jo, du har väl haft något
naturbehov ute i någon äng någon gång och kastat
det i någon älvring. Det tycker älvorna inte om.
Du har sett älvringar i gräset på ängar. Där bor
jordandarna och de blir förstås ilskna när det
kommer en människa och gör sitt tarv, vad det
nu är, i deras ring.

     Jag sade: — Tror Johannes på det här, som
Johannes har berättat?

     —       Jag säger bara, sade Johannes, Hengström
skulle försöka med stöpning. Om inte Hengström
vill försöka att träffa älvorna själv. För mitt på
Hengströms äng står det en älvring var morgon
då det är dagg. Men om inte Hengström kan läsa
ordena som behövs, så är det bäst att gå upp
till gubben Fånglina och titta i hans
svartkonstbok. Det behövs bara att ha med sig en halvbutelj
brännvin. Han häller ut tre supar i spisen och
resten tar han själv.

    Johannes berättade detta och jag konstaterade
att kristendomen ännu är bara en yta hos oss.

    Jag frågade honom, om han inte brukade gå
till nattvarden.

    —       Joo då, svarade Johannes, jag skjutsar
sommargäster ibland, och då passar jag på — men
det blir mera sällan — och så har jag inga fina
byxor.
<table o>
<td c>                    Hedendom!
</table>
</chapter>
<chapter name="Löjtnant Schwätzer">

       <h2><small>LÖJTNANT SCHWÄTZER.</small></h2>

    Han var mycket fin, ty han var reservofficer.
Han kom på Stockholmsbåten med två koffertar,
ett vidunder till dogg, ett silverbeslaget
promenadrör och cigarrmunstycke av sjöskum med en
lättfärdig najad på.

    Den lilla badorten hade hunnit bli nästan fri
från sommargäster, och de som funnos hade redan
fått höstfebern — Stockholmsfebern — i blodet,
vadan de voro föga sällskapliga, vilket löjtnant
Schwätzer snart kom underfund med. Men som
han var sällskapligt anlagd och à tout prix ville ha
utbyte av sin sena semester, ägnade han sig snart
så gott som uteslutande åt landets barn.

    Det tvång som societetsumgänget i storstaden
ålägger en mondän karl, var ju uteslutet här, tonen
var friare och man kunde låta sitt goda lynne spela
efter behag. Löjtnant Schwätzer fann urinvånarna
mycket komiska. De tuggade snus och talade
rospiggska. De voro reserverat hövliga men
fullkomligt ogenerade. De befattade sig inte ett dugg
med löjtnanten, vilket han väl var ovan vid. De
voro komiska men tråkiga, och behövde alltså livas
upp.

     Löjtnanten hade för vana att slå sig i språk
med alla han mötte och utfråga dem om deras
levnadsförhållanden. Han skämtade med flickorna
och tog dem under hakan utan att tänka på faran.
Han förföljde gubbarna med frågor och sökte roa
dem med Stockholmsvitsar. Och det kunde hända
att han smög sig efter någon gammal gumma och
plötsligt tog henne om livet samt skrek till, så att
det var fara värt att både ett och annat kunnat
inträffa. Han var en rörlig man, ständigt på gående
fot och han dök upp oförberett som en meteor.
Kvinnorna började frukta honom och betraktade
honom som småfnoskig, vilket gubbarna gjort från
första ögonblicket. Av en toker kan man vänta
våldsamt utbrott när som helst och man började
till och med bli rädd för eldfara.

     Men okunnig om dessa omdömen och
misstankar promenerade löjtnant Schwätzer omkring
på vägar och stigar under fortsatta försök att sätta
liv i den lantliga slöheten.

     Nå — det lyckades verkligen, men på ett helt
annat sätt än han tänkt sig.

     Uppe i backen vid korsvägen bor den gamle
Matts Östergren med sin gumma. Matts är en
allvarlig man. Åtminstone ligger hans humor inte
på ytan. Han går rak och värdig, och han drar
not med samma allvar som han gör sin
söndagsrond i helgdagskläder.

     Löjtnant Schwätzer söker honom en dag för
att prata bort en stund och gjuta in litet mera
lekande liv i hans sjuttioåriga själ. Men Matts
är icke hemma och icke heller gumman, med vilken
han en gång fåfängt sökt tråda kväsarvalsen på
landsvägen till hennes ytterliga skräck, indignation
och förvåning. Tillfället är lämpligt för ett gott
skämt. Löjtnanten hopsamlar från gårdsplanen
allt löst gods han kan hitta, en bläckhink, ett
vattenämbar, en kvast, en räfsa, vedträn, sågbock,
yxa med mera och ställer upp alltsammans i rad på
förstubron, går på några stegs avstånd och
betraktar sitt verk samt finner arrangemanget mycket
humoristiskt.

     Om någon stund kommer Matts genom
grinden och löjtnanten rusar gapskrattande emot
honom: — Titta, Matts, vad gumman har tagit sig
till, medan Matts har varit borta! Är det inte det
jag alltid har sagt, att fruntimmer blir tokiga då
dom blir gamla!

     Men effekten blir ej den Schwätzer tänkt sig,
ty gubben Matts tar några långa skutt in i
kammaren och kommer ut med bössan, vit som krita
i ansiktet.

     —  Gå, du djävul, annars skjuter jag!

     Löjtnanten förfogar sig hastigt från
gårdsplanen och kan inte förstå — — —»För resten be-
höver dom dödansarna livas opp, det skadar inte!»

     Efter denna historia betraktas löjtnant
Schwätzer som dårhusmässig och litet var har ett öga på
honom. Han får slutligen så gott som aldrig
tillfälle att med sitt ystra skämt förljuva någons
tillvaro. Till och med flickorna stanna ej då han
tilltalar dem. Men han följer efter med långa steg
medan munnen går och ibland springer han fatt
dem, tar dem under armen och säger att de äro
förtjusande strandliljor. Då slita de sig loss och
dyka in i närmaste stuga.

     Ryktet om hans misstänkta sinnestillstånd
börjar till och med sprida sig bland
sommargästerna. Damerna vågar han sig inte på, men
han presenterar sig för herrarna och klagar över
sin ensamhet. Han vill nödvändigt bjuda dem
hem till sig, ty han är välförsedd. Han har
cigarrer, whisky, punsch, konjak, om det kan locka.
Kvällarna börja bli långa och en pratstund vid ett
glas eller par — — —

     Men vem vill sitta ensam med en galning, om
vansinnet också bara är i sin linda! Ensamheten
och mörkret sluta sig allt fastare kring den glade
löjtnant Schwätzer. Men semestern skall utnyttjas
och morgondagen kan ju alltid medföra något
nöje, någon oanad omväxling.

     Omväxlingen kom. Det skulle bli konsert.
En operasångerska gjorde en avstickare på
hemvägen från sin Norrlandsturné och ville andas
havsluft ett par dar och vila ut.

     Men si — sångfågeln i hennes bröst sov icke.
Han bara blundade. Hon var storsinnad, hon
var ädel och hennes godhet tog sig uttryck i en
billighetskonsert, arrangerad så där lantligt
provisoriskt gemytligt som stjärnor kunna då de någon
gång stiga ned från sin himmel.

     Löjtnant Schwätzer slog ned som en örn på
främlingarna, stjärnan och hennes ackompanjatör.
Hos dem fick han förståelse. Nu var han uppe på
tinnarna och kunde se ned på dem som försmått
hans sällskap och mött honom med kallsinnighet.
Nu var han i sitt ässe och han kände sig som en
fisk i vattnet när han äntligen fick lägga fram hela
sin fond av glatt lynne och konversationstalang.
Det kom som en fors ur honom och
strandpromenaden genljöd av flirt medan löjtnanten växte tum
för tum och såg ned på urinvånare och
sommargäster med en min av oefterhärmlig höghet.

     Entrén sattes så lågt som till en usel 50-öring
för att även de fattigare skulle få tillfälle att en
gång i livet njuta av förstklassig sång. Den lilla
musikpaviljongen var också fullsatt till sista plats,
sommargästerna på stolar främst, bakom på bänkar
lantbefolkningen. De hade kommit mangrant så
gott som, framför allt de musikaliska av
ungdomen, de som skötte handklaver och fiol vid
danstillställningarna, ty här skulle bli tillfälle att
lära sig nya livade melodier, förstås.

     Där fanns Gustav Abraham som spelade
dubbelstämmigt som ingen i hela Roslagen. Där
sutto Jon Pers Kalle och Karl Ers Efraim som
alltid spelade dragspel och fiol tillsammans, och
många andra bjässar i dansmusik.

     Ackompanjatören som hade musikhår och
simmiga, vällustdruckna ögon började med ett
pianostycke.

     Men vad fan var det för smörja, tyckte
pojkarna. De sökte gnola med, de sökte få fram
någon trall med takt och kläm i ordet, men det
gick inte. Endast Gustav Abraham, som var mest
musikalisk, följde med något så när, fast det var
skräp till stycke. Men det skulle vara något fint
förstås, så fint så man inte hörde det fina.


     Nu började stjärnan. Hon hade valt ett stycke
ur en opera, och turen ville att Gustav Abraham
mångfaldiga gånger hört det på klockarns
grammofon och kunde det. Han visste att han kunde det
som ett rinnande vatten och han började sjunga
med, alldeles rent, fast rösten naturligtvis var litet
oskolad. Men vad fan nu då! Alla
sommargästerna vände sig om och tittade förvånad på
Gustav Abraham, sångerskan slutade blodröd ända
upp i pannan och med förvridna drag, som om
hon fått knip i magen. Ackompanjatören reste sig
upp och såg med rynkade ögonbryn över
instrumentet på församlingen, himlade sig, gjorde en
vädjande gest och sade: — Men, mitt herrskap!
—   — — Löjtnant Schwätzer tog ett par steg
fram på golvet, betraktade hotfullt forskande
auditoriets lantliga avdelning och skrek med
kommandostämma:

     —      Vem stör sången? Kasta ögonblickligen
ut karlen!

     Ingen svarade och ingen rörde sig.

     Schwätzer ryckte på axlarna och gick med
energiska steg fram till stjärnan och den
vällustdruckne. Han gjorde gester, han knäppte ihop
händerna, han lade huvudet på sned, intog
förföriska stäliningar med benen och tycktes
övertala. Han slog ut med båda armarna, bockade
sig, viskade, bockade ånyo, gjorde helt om och
gick med bestämda steg och hot i ögonen som
han lät vila på pojkarna längst borta vid väggen,
där Gustav Abraham satt, tillbaka till sin plats
och satte sig. Den vällustdruckne slog an några
ackorder. Schwätzer hade lyckats övertala.

     Stjärnan började om igen.

     —       Det var väl elva jäklar, tänkte Gustav
Abraham. Får en inte sjunga med, när en har betalt
sin biljett och <sp>kan</sp> visan!

     Och Gustav Abraham klämde i en gång till,
denna gång ljudligt, ty han var arg och ville visa
att nog var han lika god som den där majan —
—   — vad det beträffar att vara musikalisk, så,
jäklars blod!!

     Sången tystnade ögonblickligen, stjärnan
tycktes tänka på svimning, ackompanjatören slog ihop
nothäftet och löjtnant Schwätzer vrålade:

     —       Kör ut karlen! Finns det ingen som vill
kasta ut karlen?

     —       Dä törs vi inte! hördes blygt en röst ur
auditoriet. För då få vi smörj.

     —       Ja, är det så, så kan jag gå själv, sade
Gustav Abraham, reste sig, gick ut och stängde
dörren med ett skratt som ekade mot sjöbodarna
på andra sidan viken.

     I sublimt ädelmod fortsatte stjärnan verkligen
sin avbrutna aria. Vem skulle ha gjort det under
liknande förhållanden? Skulle Patti? Skulle
Arnoldson? För visso icke. De skulle ha fått
hysteriska anfall och kastat sig baklänges och bara
sparkat litet med ena bakbenet. Men kanske den
här stjärnan inte var riktigt av samma storlek
som de.

     Aftonen blev ostörd och njutningsrik.

     Efteråt superade Schwätzer naturligtvis med
stjärnan och den vällustdruckne och lyckades till
och med få dem hem till sig på ett glas av
varorna, som de kortsynta och kallsinniga
sommargästerna försmått. Så följde han dem till hotellet
och ämnade återvända hem nöjd med sin dag.
Doggen var också med.

     Nå — han kom också hem, men litet senare
än han tänkt sig.

     Oktobermånen sken matt bakom ulliga moln.
i skuggan av syrenbusken vid Schwätzers grind
stod Gustav Abraham och väntade. Han började
tycka att han väntat nog och det gjorde honom
inte gladare. Då Schwätzer tog i grindhaspen,
klev Gustav Abraham fram. Schwätzer kände att
en stor fara hotade.

     —       Det var ju du, din toker, som ville låta
kasta ut mej! Var det inte det? Sjung ut bara!

     Schwätzer ville hastigt ställa grinden mellan
sig och den fruktansvärde, men en järnhand grep
honom i kragen.

     —       Ja, du behöver inte svara, om du inte vill.
Jag svarar både för dej och mej. Du tosas med
våra flickor här, din vettvilling, och bär dej åt
som en stolle mot gammalt folk också. Och så
vill du kasta ut mej. Vill du slåss, så säj ifrån!
Jaså, du vill inte det? Då ska du bara få ett
<sp>enkelt</sp> kok stryk, och det så du minns’et. Här
ska du få se, vems ande du guppar med!

     Och nu började den värsta vals Schwätzer
varit med om i sitt liv. Ett krig med alla dess
fasor kan inte ens för en reservlöjtnants fantasi
ställa sig ruskigare. Till och med doggen, som
Schwätzer förgäves åkallade, fann efter en spark
förenligt med sin fördel att fly nedåt hotellet.
Som avslutning vred Gustav Abraham Schwätzers
näsa till 12, fattade honom i rockkrage och byxbak
och slängde honom efter ett par förberedande åhej
—   åhi in i syrenbusken, där han sjönk ihop med
illa skamfilat yttre.

     Morgonen därpå skred ett sorgligt tåg framåt
vägen till ångbåtsbryggan. Först Schwätzers
värdinna med hans koffertar på en kärra, så Schwätzer
—   om det verkligen var han eller skuggan av
honom, men ansiktet påminde litet om Schwätzers
—   och sist doggen med hängande huvud och
tydliga försök att sloka med sin stubbsvans.

     Reservunderlöjtnant Schwätzer hade
nämligen efter två månader funnit att det går varken
att skämta eller tala allvar med rospiggar.

     Vi som känna dem, kunna försäkra att det
är inte svårt alls, men man måste ha det rätta
sinnelaget, och det hade inte Schwätzer.
</chapter>
<chapter name="Gäddhjärtat">
               <h2><small>GÄDDHJÄRTAT.</small></h2>

     Jag satt just och funderade över tillvarons
gåtfullhet, som vanligt utan att komma till något
resultat.

     Plötsligt fingo mina funderingar ny fart, då
min hustru kom in med ett gäddhjärta i handen
och sade: — Kan du känna något liv i det här?
Jag tog det, och mycket riktigt, jag kände en
ytterst svag rörelse, som en rysning, en skälvning.

     Gäddan, som var ovanligt stor, hade kommit
direkt ur havet och var avdagatagen och rensad
ungefär en kvarts timme innan min hustru
passerade köket för att hämta inkråmet åt kattorna.
Hon kom att fästa sig vid hjärtats storlek, tog det
och fann att livet ännu flämtade i muskeln.

     Nå, här satt jag nu med en annan varelses
centralaste livsmotor — förstå mig rätt, käre läsare,
och märk ej ord — i min hand. Denna motor
skälvde, som om den kunnat inse, att den
hemlighetsfulla låga som ännu fladdrade i dess
materia snart skulle slockna, och den tycktes rysa
inför det förestående med dess oändliga
perspektiv.


     Då beslöt jag att fuska i Nasarenens konst
att uppväcka döda. Jag kom ihåg de båda danska
läkarna som genom hjärtmassage kommo
medvetandet hos en till synes död att vakna för en
kort stund. Jag började med rytmiska tryckningar.
Och si, livet flammade upp och hjärtat började
sina pumpningsrörelser, icke svagt eller
oregelbundet, utan med en styrka som jag skulle vilja
kalla våldsam. Jag tog fram klockan. Det arbetade
nästan 4 minuter. Då jag slöt fingrarna om det,
föreföll det mig, som om det velat arbeta sig ut i
handen. Så gjorde det ett par häftiga rörelser som
försök att andas vid andtäppa, och så låg det stilla
igen. Jag upprepade tryckningarna och med
samma resultat som förut. Jag experimenterade,
dröjde en gång hela 5 minuter mellan ett par
försök, och det tycktes nästan, som om hjärtat
fattat beslut att börja ny tillvaro med en energi
som kanske varit latent under den gamla gäddans
härjningståg bland tångruskor och vass i vikarna
vid Ålandshav. Det behövde för varje gång
endast en mycket svag manipulation för att åter
börja pumpa blod. Blodet var ju för övrigt nästan
slut i kamrarna, och det som flöt var knappt
märkbart.

     Efter 45 minuter tycktes dock hjärtats <sp>aura</sp>
på allvar stadd i flyttning. Jag måste trycka oftare
och muskelns reagering verkade kramp under
smärtor. Då halvtimmen var över tycktes livet
vara slut efter en sista, jag höll på att säga
rossling. Ett par fina darrningar, och hjärtat låg slappt
i min hand.

     Nå, vad mera? Vad är det kvicka i den här
historien? frågar slaktarmästare Våmblund.

     Ja, jag kan verkligen inte förklara det,
men — — —

     Icke som om jag icke skulle förstå, att vilken
livsyttring som helst är lika imposant, ett höstblads
fallande eller en vindfläkt, men människan är nu
en gång så inrättad, att det bokstavligen påtagliga
gör djupaste intrycket. Så oklara äro våra själar,
fast vi väl i lyckliga ögonblick känna finare. Och
den högsta känsla vi äro mäktiga, är beundran,
förundran, undran inför mysteriet.

     Skall någon en gång söka massera liv i mitt
eller ditt hjärta, käre läsare? Eller vill du det?
</chapter>
<chapter name="En nattlig fundering">

     <h2><small>EN NATTLIG FUNDERING.</small></h2>

    Jag tycker verkligen om Strindbergs Blå
Böcker, och kritikens anfall på dem förefalla mig
löjliga. Jag förstår kanske inte tiondelen — men,
mina snälla herrar kritici — det är en konstnär
som skrivit dem! Så mycket av kulturell njutning
erfar man i alla händelser. Jag tycker det vara
löjligt att folk vill, att Strindberg skall skriva på
annat sätt än han gör. Jag njuter av Strindbergs
gudomliga naivitet och anser att en man, som i alla
händelser fyllt våra bokhyllor med konstverk, har
rättighet att skriva vad han vill. Till och med om
det skulle vara dåligt — det är ändå en jätte som
skriver. Jag inbillar mig att Strindberg just nu
söker naivitetet — att han stiliserar, förenklar. Jag
har stundom blivit ledsen över Bo Bergmans sätt
att kalfatra Strindberg. Visserligen märker man
att han gör det motvilligt. Att han vill söka
förtjänster och skönhet. Att han helst skulle vilja
berömma — men det vilja vi ju alla, vi som älska
konst. Det är oss ett lidande att behöva påpeka
fel, att kliva upp på höga hästar. Mig förefaller
det, som om Strindberg just nu skulle ha fått klart
för sig något litet av det gåtfulla i vår tillvaro — i
varje fall märker man att han upptäckt, att det
verkligen finns problem. Jag tycker att han frågar
mera än demonstrerar. Jag tycker att hans Blå
Böcker äro ödmjuka, äro en hövisk förfrågan till
Vår Herre. 1 varje fall är Strindberg den som
intensivast velat förstå, debattera det centralaste
i vår tillvaro, vårt förhållande till kvinnan.

     Och nämn mig en större lyriker! Ja, mina
herrar, om I viljen fatta begreppet lyrik, detta som
icke får vidröras av brutala händer, icke får bli
föremål för kall debatt — ty då rubbas stoftet
på fjärilsvingen, så ha vi väl ingen intensivare
lyriker än Strindberg. Den lilla dikten — kommer
ni ihåg den?
<table o>
<td><poem>Guldpudran vid järnkällan,
               kopparormen under silverlind,
               det är huldrans gåta,
               det är din och min!</poem>
</table>
     Och i de Blå Böckerna finns mycken lyrik
bredvid många försök att lyfta sig själv i håret!
Nå, allt är ju en sympatifråga. Men just därför
har jag rättighet att tycka om de Blå Böckerna.

     Jag skriver som tankarna löpa. Det var inte
alls min mening att bedöma Strindberg, då jag
började det här. Jag kom ihåg en sak från min
barndom. Det är kanhända seniliteten som börjar
ta sig uttryck. Jag minns helst och lättast
upplevelser från min barndom. Jag har märkt att en
sak måste ligga till sig innan jag kan beskriva den.
Det som hände i går kan jag icke skänka er förrän
om 10 år, då det kanske hunnit bli en lögn. Ni
vet väl att fantasin kan förvandla sagor till
verklighet. Jag har minnen som jag låtit fantasin
omforma. De ha fått leva ett nästan organiskt liv i
min hjärna och blivit verklighet. På samma sätt
som man talar om lögnare: — De ha ljugit så
länge att de tro på sina lögnhistorier och svära på
sanningsenligheten <sp>bona fide</sp>.

     I alla händelser var det en historia jag ville
berätta för er! Och den tangerar något litet
Strindbergs Blå Böcker. Det är makterna som äro i
rörelse. Jag skrev i förra berättelsen om ett
gäddhjärta. Nu ville jag tala om en kvinna som jag
kände i min barndom. Hon var blind till en viss
grad. Och det egendomliga med henne var att
hon kunde se endast i månsken. Hon var dotter
till en stortjuv, kyrktjuv, en man som levt ett halvt
liv i fängelse. Jag var skolkamrat med flickan,
och detta underliga att hon endast vid månsken
blev seende, uppfattade vi som bara ett faktum
utan att tänka vidare. Men för några år sedan
kom jag ner till min hemtrakt. Jag gjorde en
promenad och kom till den gamle tjuvens torp.
Bara gumman var hemma och jag började prata.
Det blev nog så intressant. Jag talade om dottern
den blinda, som endast vid månsken vart seende,
och gumman, en av livet sliten åttioåring, kastade
av masken och gav sig helt. Vi sutto i fållbänken
och jag höll henne i handen — strök ibland hennes
hår — jag fick ett människoöde serverat.

     Det var en kväll, då de saknade mat i torpet,
alltså måste mat anskaffas. På ett gärde en kvarts
mil därifrån betade kyrkvärdens får. Mannen 
kyrk- och stortjuven föreslog att hustrun skulle följa
med dit och hämta ett får. Det hela var så enkelt
och lätt gjort. De slaktade fåret ute på gärdet.
Kvinnan höll djuret medan mannen slaktade. Det
var månsken — hon berättade nästan konstnärligt
—   hon beskrev hur ljust allt var — och just då
fåret drog sitt sista andetag, gjorde det en rörelse
med ögonen i den sista dödsryckningen, något
hjälplöst hemskt — och kvinnan började kräkas.
Hon var havande — nå, hon glömde av hela
historien, men flickan som föddes sen, var blind,
utom då det var månsken. Då såg hon skarpt och
klart. Nå! Då gumman, tjuvens hustru, berättade
detta för mig, gjorde hon det på ett sätt som jag
måste kalla storartat. Jag kände ett människoöde
fläkta omkring mitt huvud. Hennes blick var
vacker, hon kunde beskriva. Jag dröjde långt in
på kvällen i torpet. Mannen kom hem. Han
visade ingen förvåning över min existens, han
var gentleman. Han visste att jag visste att han
tillbragt minst 10 år av sitt liv i fängelse. Han sade
med en glimt i ögat: — Herrn är ju en sådan där
skrivare och går omkring och skriver upp det han
ser och hör! Och herrn kommer väl att skriva om
det här besöket hos stortjuven?

     Vad skulle jag svara? Jag blev generad. Jag
svarade: — Ja, jag måste erkänna, att jag vill
skriva om er, men inte på det sättet ni tror. Det
underligaste är med flickan, att hon bara ser i
månsken.

     Då svarade han verkligen något rätt
intressant:

     —       Nå, men tror inte herrn att hon kunde ha
fått samma åkomma, om jag inte hade varit tjuv?

     Vad skall man svara på en sådan fråga?

     Jag inbillar mig, att August Strindoerg skulle
kunna servera en förklaring, men jag är ju inte
säker, att jag skulle gilla den.

     Jag minns ännu tjuvens handtryckning, då
jag gick mitt i natten. Det var en mans handtag
och därtill en gammal mans. Jag skriver om det
här nu, därför att jag tror att både tjuven och
hustrun äro döda. De borde nästan vara det, ty
jag har åldrats ganska mycket sedan jag var gäst
i tjuvens torp.

     Just nu kommer jag ihåg en gammal historia
om en präst som hette Ekborn, som hjälpte tjuvar
att stjäla kyrksilvret i Lönneberga kyrka. Han blev
upptäckt och häktad och hängde sig i fängelset.
Min mormor berättade det där, och kände verklig
indignation. Men samtidigt fick jag reda på, att
min morfar var en rolig och fin karl, som sjöng
Bellman, fastän han bara var pastorsadjunkt i
Vena. Där ha vi Strindberg igen! Jag vill gärna
komma ihåg min morfar och min farfar, präster
båda två och antagligen stora original. Båda hade
svårt att tala, men de måste ju tala i alla fall. Den
ene dog ung, den andre dog gammal.

     Jag sitter nu i kväll och skriver om mina
förfäder och söker sätta mig in i deras tankegång.
Och jag inbillar mig att jag skulle kunna ha mött
både min morfar och min farfar och tryckt deras
händer och fått ett litet erkännande. Min morfar
dog yngre än jag är nu, men min farfar blev en
gammal man. Det är rätt konstigt och
egendomligt att jag nu kan sitta inne med mera vetskap
om livet än min unge morfar. Han har lämnat
spår efter sig. Han var kamrat med Kernell, den
unge skalden, som skrev så vackra saker, men
dog ung. Min farfar var tydligen mera gemytlig

—  en glad östgöte som måste bli präst, därför att
hans far hade råd att låta sin son studera till
präst.

     Ja, godnatt! Det här är ju strängt taget ingen
krönika. Men det är ett uppriktigt resonemang
med er alla.

     Godnatt och adjö!
</chapter>
<chapter name="Isaksons död">
             <h2><small>ISAKSONS DÖD.</small></h2>

    Det såg ut som om gubben Isakson skulle ha
svårt för att dö. Prästen hade varit hos honom
två gånger med fjorton dagars mellanrum, men
efter var gång piggnade han till och låg och
domderade om gårdens skötsel och anmärkte på
allting, så att ingenting var honom till lags. Han
började rent av bli besvärlig.

    Som de flesta rospiggar hade Isakson seglat
några år, innan han återvände för att bruka
fädernejorden, och det gjorde han som en hel karl.
Så småningom utvidgade han den och var nu
ägare av ett helt halvt mantal, de bästa båtarna
och fiskbragderna på ön och hade därtill stigit
till suppleant i taxeringsnämnden. Men vad båtade
världslig ära och upphöjelse, då han nu skulle dö?

    Han låg i sängen och pustade och övertänkte
detta faktum. Han övertänkte även andra fakta.
Han hade varit en stor syndare och en storspjuver,
både med sprit och kvinnfolk, vita och svarta och
gula. Men när en är borta månadtals från hustru
och barn och kommer ner i hettan omkring linjen,
kan en inte styra sig. Gud som tillstädjer allting
hade väl också tillstått hans syndiga begärelser
och handlingar. Fast prästen sade att det var
Den onde, som åstadkom allt detta. Men Gud
tillstadde ju att Den onde fick husera med
människan  — — — det gick runt i Isaksons huvud.
Han pustade och kved, ty sjukan satte åt honom
igen. Det var något som tryckte nerifrån magen
uppåt bröstet och pressade på hjärtat och han
tänkte   som han tänkt nu flera veckor vid varje
anfall:  Detta är väl döden   som kommer. Nu  satte
det åt honom värre än vanligt och han skakade på
koskällan, som man ställt på stolen bredvid sängen.

     Hustrun kom in. Hon var en sextioårs
människa, solbrynt och rynkig, senig av arbetet med
fisket, knotig och kutryggig.

     —   Nu tror ja dä börjar lida mä mej, Johanna!
D’ä bäst du skickar ätter prästen — — —

     —        Du ä tokug mä din präst! Ska han fara
som en stolle fram å tebaka så fort dä sticker
lite i kroppen på dej! Inte dör du, inte! Ska ja ge
dej ett glas utå vinet?

     —   Ja, ge mej dä, kanske dä lenar lite i bröstet.
—    Tack ska du ha,    Johanna —  åj åj åj — ja,
men dä ä som om dä skulle lena lite, hå hå ja ja
—    d’ä svårt å dö. Å, ja har vari en stor syndare —

     Johannas anlete mörknade: — Åja, ja hörde
nog när du biktade dej, du har vatt en usslinge,
dä   har du, bedrage    mej å vatt när andra, fast
du   lovade i körka —   men nu har   du ditt straff —

     —        Stog du å lyssnade när jag talte mä
pastorn? Jäk — — — men dä gör däsamma —
åj åj åj, ge mej ett glas te! — Tack ska du ha,
du ä snäll, Johanna, i alla fall — åj — åj —
nu kommer döden!

     Isaksons ögon tycktes stirra genom tak och
vind ut i en rymd, som hustrun icke kunde fatta.
Hon blev rädd.

     —  Isakson lille, dö inte! Dö inte!

     —       Ge mej ett glas, dä lenar så gott! — Tack,
Johanna lilla. Men nu får du allt säja te att barna
å mormor kommer in, för nu ä dä allvar. Dä
känner ja — gråt inte, Johanna, d’ä ingen nytta mä!

     Med förklädet för ögonen gick hustrun ut i
köket, där den övriga familjen åt middag. Med
darrande hand hällde Isakson i ett glas portvin
till. Det var märkvärdigt vad det gjorde gott.
Han mindes orgier med sprit i Hamburg — en
krog där hela besättningen på briggen Leontine
druckit Weissbier och snapsar, det blev
slagsmål och Isakson ryckte loss en klädhängare och
slog tyskarna i skallen tills polisen kom och han
listade sig uppför en trappa och in till en flicka,
som hjälpte honom ut genom ett fönster och han
sprang en mörk gränd ned till hamnen och gömde
sig i en pråm.

     Allting stod i klart ljus för hans minne,
alldeles för klart, tyckte han, ty det var bara syndiga
minnen, intet gott hade han gjort i sitt liv. Intet?
Jo, han hade skött gården, och det står ju i bibeln
att man skall bruka och sköta sin jord. Det
åtminstone skulle han kunna säga, när han snart
skulle stå inför tronen.

     Men nu öppnades köksdörren och mormor
kom in först. Mormor var en gumma på åttioåtta
år, liten och brun och vriden som en skärgårdstall.
Efter mormor kom Alida, yngsta dottern, en 

rundgattad tjugutvååring, sonen Viktor, lingul och med
snus inom läppen och drängen David, alla med
allvaret i form av rynkade ögonbryn präglat på
anletena. Men Alida snyftade stilla.

     Gubben Isakson låg där i sängen gulblek och
plockade på täcket. Vinet hade slagit honom åt
huvudet, ty Vår Herre är nådig även mot dem
som skola dö, och han log. Han hade tänkt
göra en stor scen, det enda som återstod honom
nu, ty testamentet var klart och färdigt, han hade
skött om sitt hus redan i början ay sin sjukdom.

     —        Ja känner att dä börjar lida mä mej, å dä
ä dä så gott först som sist å ta ajöss. Ge mej
ett glas te! — tack, Johanna, d’ä rent märkvärdit
va dä lenar i bröstet. Nu ska dä bli begravning
förståss, å tvåhundra riksdaler ä avlagda te den.
Hi hi hi, begravning ätter en gammal sjöman.
Men dä ska inte bli nån begravning mä gråt å
tandagnisslan, utan mä glädje å vischomhej, hi hi
hi! Dä ska va handklaver å fioler å
trillerifillerirukomfallanlej, för här vilar gamla Isakson sex alnar
under jorden — fallerej — mä ett fint kors å
psalmvers å granriskrans på sitt modiga bröst. För
prästen sa te mej efter Den Heliga Skrift, att
<sp>ingen sorg skall sedan vara, icke heller
gråt, icke heller rop varder mer, ty si,
det första är förgånget!</sp> Å sedan ska I
göra ett litet titthål i graven, så ja kan få luft å si
på stjärnerna, för d’ä efter dom en sjöman gör
sitt bestick, när han inte har pejling på land. Har
du ett glas vin te, Johanna? — — — Va fan står
I och glor på mej för? Sir ni inte, att ja ä sjuk,
gå åt helskuttan! Förstår I inte att ja håller på
å friskna te, era snorgärsar? Ja minns när gamla
Stormen seglade rakt på land mä skutan opp i
leran å hoppade ner på strand å sa te redarna:

—   Här har I er förbannade skuta! Då var ja bara
jungman men fanimej förstod ja honom inte! För
nu lägger ja te ve evighetens strand å säjer:

—   Här har I er skuta, skamfilad ä hon, å rodret ä
väck å kölen ä borta, men hjärtar i min talg
finns inte kaptenen kvar, full å galen å syndig,
men pojken opp i alla fall, va säjer Herren om dä?
Å Vår Herre tar mej under armarna å säjer:
—   Tack ska du ha, gamla Isakson, för att du tog
i land just här hos mej! Å så kommer dä änglar
mä whisky å brännvin — — å öl — — å vingar
som nytvättade segel å så bär di mej te — te —
Table Bay å Zansibar å Singapore — å — å
—   där kommer — hajar — å gula djävlar — å
vin — å — — —

     Isakson somnade.

     Mormors ögon stodo på skaft, ty så mycken
synd hade hon icke hört på länge. Johannas blick
var outgrundlig, men drängen sade: — Jäklar i
mej kryar inte husbond till sej!

     Dagen därpå satt Isakson i sängen, matt och
gul och ville ha köttsoppa. En vecka efteråt gick
han med käpp och inspekterade ladugården. Efter
en månad var han åter Isakson.

     Någon sade, att Isakson aldrig dör. Men han
dog. Nästa gång skall jag beskriva hans
begravning, ungefär så som den blivit mig berättad.
</chapter>
<chapter name="Isaksons begravning">

      <h2><small> ISAKSONS BEGRAVNING.</small></h2>

    Gubben Isakson dog verkligen trots alla
käringars profetior om hans odödlighet. En
novembermorgon väckte han som vanligt drängen vid
femtiden. Medan denne mockade lagårn, gick
Isakson till fårkätten och kliade den arga baggen
mellan hornen. Om nu baggen ilsknat till och
skuffat omkull Isakson eller Isakson fått slag, blev
aldrig utrett. Men faktum är att gubben låg död
vid kätten, då drängen kom förbi med kärran.

    Isakson bars upp på vindskammaren och fick
lakan för fönstren.

    Man öppnade hans testamente. Först ordade
han om affärerna och kvarlåtenskapen så att var
och en skulle få sitt, och så kom han till
begravningen. Tydligen hade han icke haft någon
lagkarl till biträde utan själv sökt reda ut
alltsammans med tillhjälp av sitt goda huvud, en dålig
kråkpenna och en tolvöres flaska Barnängens
bläck. Se här hans föreskrifter om begravningen.
Jag använder endast delvis hans egen ortografi:

    Då nu när jag känner att livsjukan tar åt mig
och jag skall dö, så vill jag bedja om förlåtelse
för alla synder jag har gjort i mitt liv och vi
skall dö alla människor, och jag har varit svår på
brännvin och fruntimmer särskilt under
seglationerna och jag kan icke försona det för jag är
för gammal, men jag har icke tyckt att läsare är
bättre folk för de ljuger och jag har levt och
handlat alldeles som jag har villat, jag tycker att
alla som lipar och skriker när en människa dör är
dumma för en människa dör precis när hans tid
är ute och kan icke skjutas upp eller hindras jag
har varit en glad och livad sjöman i min ungdom
och inte varit noga med pengarna utan köpt hem
fina schalar och kläder och haft livat med alla
vita och svarta folkslag och kineser och negrar
och malajer och dagorackare med och när Isakson
hade pengar så hade alla pengar och nu när jag
avgår ifrån den jordiska egendomen så tycker jag
att ingen skall sörja efter mig för de har inget att
sörja efter för jag vill att alla skall vara som jag,
för jag har varit en glad sjöman i alla väder på
Atlanten och Stilla havet och Nordsjön och
Ålandshav och ni får ju allt det som jag har sparat
och har intet att lipa eller gråta efter, detta har
jag Carl Isakson skrivit med fullt förstånd fast jag
har varit sjuk och jag testamenterar trehundra
kronor säger 300 till begravningen för jag vill
hava en regäl begravning för en dör bara en gång
och döden är mycket högtidligare än livet har jag
alltid tyckt och nu bestämmer jag vid fullt förstånd
att min begravning skall vara med supé och öl och
brännvin för släkten och hela byn och extra för
djurena i lagårn så att också djurena skall veta
att de är med på Isaksons begravning och min
kista skall göras av furuträ och jag skall icke hava
något kors, för när en är i jorden så minns släkten
bara ett par år var en ligger, sen så låter de
andra lik skuffa undan en om en inte har köpt
särskild gravplats, men Isakson behöver ingen
gravplats utan lägg honom var som helst i ett
dike eller i en påse med kätting vid fotterna och
lämpa honom över bord eller vad som helst, för
sjöman var han ändå. Det står i bibeln att ingen
gråt skall sedan vara, icke heller rop, icke heller
någon sorg yarder mer, ty si det första är
förgånget därför skall det vara livat på Isaksons
begravning med handklaver och fioler och en dans
med också, ty glädje och fröjd skola varda
ovanefter står det och trehundra säger 300 kronor äro
testamenterade till Carl Isaksons begravning för
han vet vad de sörjande behöver — — —

     Det blev också en begravning.

     När liket kommit i jord och skjutsarna kört
den milslånga vägen hem från kyrkan började
ett festande som man skulle minnas länge i trakten.
Julgrisen var mogen för döden och avdagatagen
och för resten var man ju mitt uppe i siktiden.
Det blev kokt sik, stekt sik, gravad sik och
sikrom i stora karotter, men fisken vill simma, och
simma fick han.

     Efter måltiden steg byalagets tolvman upp och
tackade för maten. Litet dragen var han och han
började tala om Isaksons testamente och påbudet
att gästerna skulle vara glada. Inte ville han precis
föreslå att man skulle börja spela och dansa, men
vore det rätt, skulle död mans förordningar följas
till punkt och pricka. Glatt hade det varit och glatt
var det, och underligt var inte det med en sådan
välfägnad, men skulle man inte nu lämna de
sörjande och gå var och en till sitt, för det led mot
kvällen?

     Men därpå voro de sörjande icke förberedda.
Mor Johanna, änkan, nästan bleknade vid tanken
på den myckna maten, som var i ordning till
kvällsmåltiden, för supé hade Isakson särskilt bestämt.
Och detta hade varit liksom middag.

     Si det var en annan femma, menade gubbarna,
och man satte sig igen.

     Kaffet, brännvinet och toddyvirket bars in och
man grep sig an med nya krafter. De trehundra
voro nog inte slut än. Det blev ett sorl som på den
värsta auktion. Längst uppe i långsoffan satt gamla
mormor och vaggade och skakade på huvudet och
muttlade något för sig själv. Ja, den Isakson han
ville ju så ha det!

     Men inne från lillstugan, där ungdomen trängt
sig tillsammans, ljödo riktiga skrattsalvor. Det var
extra tullvaktmästaren Blomkvist från Stockholm,
tolvmannens syskonbarn, som för första gången
var på orten och nu avundad av pojkarna och
beundrad av flickorna, med sina storstadstalanger
utan ansträngning gjorde sig till sällskapets
medelpunkt. Han kunde tala i magen och var en mästare
i att medelst två knutar i motsatta hörn på en
näsduk framställa ett möte mellan två älskande.
Framgången gjorde honom allt djärvare och
näsduksmänniskornas ställningar till varandra alltmer
vågade. Samtidigt utförde han en dialog.
Flickornas ögon glänste, men mest glänste Alidas, husets
yngsta dotters.

     Blott en deltog icke i det allmänna jublet och
det var David, gårdsdrängen. Han var blek som en
kalkvägg och stirrade stint under lugg än på Alida
och än på Blomkvist. Svartsjukans djävlar spelade
med döden om hans själ.

     Han blev utkallad i köket.

     När han kom in igen, satt Blomkvist i soffan
tätt tryckt intill Alida. De talade ivrigt. Blomkvist
var skönt blond med små vita mustascher och
hans uniformsknappar blänkte. Hans skor hade
tåhättor av blankskinn.

     Pang! Det kom ett illvrål från de äldres rum
och det åtföljdes av ett klirrande och krasande.
Sandgren drog fingerkrok med Matts Abraham och
de hade vält kaffebordet — hela servisen var slut.
Men de släppte inte kroken ändå. Tolvman måste
skilja dem åt. Fruntimmerna åjade sig, Johannas
ögon sköto gröna blixtar medan munnen krystade
fram ett ursäktande gallsprängt leende — »kors
för alla delar, inte gör dä något, inte, asch, bry sej
om lite postelin, va dä tal om sånt skräp!» Och
gamla mormor vaggade och nickade: — Ja, si
Isakson skulle då alltid ha sin vilja fram!

     När vågorna efter olyckshändelsen lagt sig
och alla återtagit sina platser, observerade David,
att Blomkvist förstulet höll sin arm om Alidas liv i
skymundan bakom Mellangårdskalle som skulle
sitta på understol. Svarta moln skymde Davids
ögon.

     Äntligen kom Isaksons testamentsenliga supé
med oräkneliga karotter och assietter. Helan och
halvan slökos. Sorlet växte. Man började skuffas
helt skämtsamt i hörnen, tog varandra om armarna
och satte spänntag mot panelningen. Köttbullarna
försvunno som snömos och siken åts som ansjovis.
Fjärdingsmannen, som somnat i en stol, började
göra vågrörelser med ryggen och bars skyndsamt
ut i snickarstugan. Söderberg, lotsen, började tala
om seglation med en moraklocka, och gubben
Efraim, Isaksons kusin, skuffade omkull
saftkrämskålen och började ösa tillbaka det uthällda med
händerna.

     Plötsligt märker David, att Alida och
Blomkvist äro försvunna. Något snör ihop hans hjärta
och han rusar ut på gården. Två skuggor stanna
orörliga invid den stora almens stam. David skriker:

—   Vem ä där? Intet svar. Så låtsas han gå in
men stannar i förstugan. Skuggorna gå in där
också, stanna några ögonblick och kyssas så att det
böljar rött under Davids pannben. Så gå de in i
salen.

     Därinne sorlas det inte längre. Det vrålas.
En och annan av pojkarna gör ett kalvhopp och
slår ihop händerna. Ett par gubbar gräla om en
gärdesgård. Den ena stampar ilsket i golvet och
träffar Johanna på bästa liktornen. Johanna är
icke människa längre, hon är en bomb i
explosionsögonblicket. Hon exploderar och får
fruntimmerna på sin sida. Förstämning lägger sig
över sällskapet så till vida att vrålet lugnar av till
skrik. Det blir ingen toddy efter maten. Festen är
slut.

     I förstun ramlar mor Agusta Sjögren på näsan
över lotsen Söderberg, som lagt sig till vila och
sover en kofferts lugna sömn.

     Nu är månen uppe, och i bygatan se gubbarna
med sina osäkra steg ut som om de skulle väva
vadmal. Sorlet av deras röster dör bort och fridens
änglar laga sig i ordning att hägna Isaksons gård.

     I drängstugan sitter David vid en räddad
ölhalva och har dragit av sig ena stöveln. Han
vänder den runt i händerna och stirrar blek och dyster
in i stallyktans gula låga. Så sitter han länge,
länge, kanske ett par timmar.

     Men plötsligt dåna osäkra steg därutanför.
De närma sig hans fönster. Ett ansikte tryckes mot
rutan och en knoge knackar sakta.

     —       David, David! viskar det. David tar lyktan
och lyser nattvandraren i ansiktet. Jäklarna, det är
Blomkvist!

     David får en kväljande känsla i halsen, han
tänker: Skall jag ta yxan och klämma till genom
rutan?

     Men Blomkvist viskar sluddrande: — David,
David! Får jag tala ve dej?

     —  Dra förbi fasen! säger David hotfullt.

     —       David! Hör du, David! Hör du va ja
säjer? Var ligger Alida?

     Davids hjärta ville rämna av kval men i samma
ögonblick far en djävulsk tanke genom hans hjärna.
Och han viskar tillbaka: — Kom in och å säj va
du vill.

     Blomkvist trevar sig fram till dörren, snubblar
på trappan så det ekar mellan gårdsbyggnaderna,
men står om ett par sekunder på litet osäkra ben
i Davids kammare.

     —       Hör du David, jag vill veta, var Alida
ligger, fästemön begrips! Kan en komma in?

     —       Nog kan en komma in, men moster
Johanna hör så fasligt väl. Det går nog aldrig!
Åtminstone får du ta åv dej skorna.

     —       Ä dä ingenting annat, så — — och
Blomkvist sätter sig på Davids sängkant och drar av
sig sina stiliga skor.

     —       Ja ska följa me å visa dej, säjer David
med ett infernaliskt uttryck i synen. Kom nu så
gå vi. Men kom ihåg, säj inte ett ord, viska inte
en gång, för moster har hörsel som en hare. Alida
ligger i vindskammarn i övervåningen mitt emot
trappan. Men gå som en ande å tänd inte stickor,
slå inte emot någonstans, tänd inte stickor inne i
kammarn heller, för dä hörs!

     Och David öppnar förstudörren åt Blomkvist
och visar på trappan. Därpå försvinner han,
skyndar över gårdsplanen till sin kammare, tar
Blomkvists skor, går ut, låser ytterdörren, springer till
logen som han öppnar sedan han slängt skorna
över takåsen och klättrar upp på hörännet. Där
borrar han ned sig och somnar som den där utfört
en god gärning.

     Men däruppe på vindskammaren sov icke
Alida utan gamla mormor. När Blomkvist kom
in och började tassa fram över golvet i sin
strumpläst för att överraska den älskade, drog gamla
mormor lugnt eld på en tändsticka, lyste på
Blomkvist och sa: — Jösses, va tar du dej te, gösse,
när en ä nie å åttetie år kan en väl få slippa å
va mä om tocket där!

     Blomkvist gjorde helt om och sökte försvinna
som en ande, men halkade i trappan och åkte på
bakändan ända ned i förstun under ett
fruktansvärt buller, som väckte hela huset. Egentligen
skulle Blomkvist velat ha tag i David, för att icke
tala om skorna, men det tvärväckta sorgehuset
och situationen medgav intet dröjsmål. Blomkvist
avreste till Stockholm följande dag och har sedan
ej varit synlig i trakten.

     Ja, så slutade gubben Isaksons
begravningssupé. Annandagen gingo gubbarna och bytte
mössor och lapade svagdricka hos varandra under det
släkten i sorgehuset förtärde de sista av anslagets
trehundra kronor.
</chapter>
<chapter name="Märket">
                  <h2><small>MÄRKET.</small></h2>

    Den oktoberdag jag första gången såg
Märkets fyr på nära håll, passerade jag den i min
gamla koster länsande undan för en sjungande
nordoststorm. Jag hade gjort en titt på
Grundkallens fyrskepp och var på hemvägen.

    Sjön var grov, brotten jagade varandra,
rullade väsande förbi och passade då och då på att
stjälpa in en skvätt i sittrummet. Nere i salongen
stod min kamrat, roslagsskepparen, i sex tums
fotvatten på durken och envisades att söka tända
fyr i spritköket trots gir och stampningar. Han
ville nödvändigt steka sin filé, fast han såg att
jag med god smak borrade i mig min som »Pelle
Janzon», rå och ingniden med salt och peppar.
Nå, han lyckades naturligtvis inte, och efter en
serie åkallanden tog han sig en stadig akvavit och
började tugga på köttbiten som en hundracka
som har stulit. Så ställde han sig i salongstrappan
med armarna på kappen och kisade ut under
bommen.

    —      Styr två streck bättre ostligt, så går vi
mellan Märket och Norrsankan och tittar efter, hur
det kan se ut på fyren i sånt här väder, sade han.

     —   Hur nära kan vi gå?

     —       Jag tar rodret, när vi kommer fram. All
right, stött så!

     Från krönen av de mäktiga vågbergen kunde
vi se Märkets fyr i sydost på en mils avstånd.

     —       För tio år sedan var jag på väg över till
Åland med isbåt. Vi stötte på drivis, som var
omöjlig att ta sig fram i, och så måste vi söka in
till Märket. Det fanns en öppen ränna dit, annars
hade jag inte stått här nu. På Märket voro vi
instängda 8 man i fjorton dars tid, och det var ett
liv, förstås. Det smällde och brakade som
kanonskott, när isen sköt upp över vågbrytaren. Vi
satte inte foten utom dörren på hela tiden, för isen
skruvade upp sig till andra våningen och var i
rörelse jämt. Mat hade vi dåligt med, men en av
pojkarna hade en kortlek, och den spelade vi
femkort med, tills vi inte kunde skilja på hackor och
målare. Ja, hellre sutte jag på fattighuset än som
fyrvaktare på Märket. Det var ju bara ett litet
skär, inte tre alnar högt. När ryssarna skulle
bygga fyren och hade fått opp grunden med stora
pengar och efter många om och men — för när
det blir sjö, kan en varken lägga till där eller
vara på hällen, för sjön går över, så snart det
börjar skvalpa litet, och de som byggde fick passa
på, då där var särskilt lugnt ibland på högsommarn
—   ja, så blev det en storm en natt som sopade
hällen ren, och det var ändå granitblock som till
en hamnkaj.

     De fick börja på ny kula ett par gånger om.
Men nu står fyren där och jag tror inte att det finns
väder som tar bort’en. Styr rakt sydost! All right!
Brottet om styrbord är Märketskallen, men med
den här vind kan vi inte höra klockbojen. För
resten kan jag ta rodret nu.

     Han sköt ned sydvästens hakrem och vi bytte
plats. Det gick för fulla boliner och fyren växte
alltmer.

     —       Pass opp nu och titta! Jag går alldeles
utmed grundet.

     Och jag såg.

     Mitt i ett kokande, dånande helvete av skum
och gröna sjöar reste sig fyren. Av skäret syntes
intet, och endast övre delen av undervåningen och
fyrens båtar, som upphissade i sin ställning
svängde av och an för stormen, kunde skönjas
genom de fräsande skummolnen.

     En väldig sjö sög sig upp mot en
cyklopmurliknande byggnad, förrådshuset, krossades till rök
och dolde för ett ögonblick alltsammans.

     På mindre än en kvarts minut hade vi passerat
skäret, föllo av och styrde rakt sydost på
Svartklubbens fyr för att i kvällningen svänga in genom
Singösundet och i lä under Fogdö segla som i
hallonsaft hem till Grisslehamn.

*

     Den gången växte min redan förut stora
aktning för havet och dess kraftresurser, men den
stegrades ytterligare vid ett besök på Märket
följande sommar. Låt mig berätta! Jag skall
åtminstone själv inte tröttna.

    Åter länsar jag, men denna gång en strålande
sommarmorgon för laber sydväst och icke i min
koster utan i <sp>Atlantic</sp>, en båt med två
loggertsegel och en förhistoria. För trettio år sedan
hittades den av sin förre ägare drivande mitt ute på
Atlanten. Den hade tydligen varit storbåt på något
förolyckat fartyg och överlämnad åt sig själv en
längre tid. Med tofter och annat innanrede förstört
av mask var den dock användbar, ty borden voro
kärnfriska. Den togs alltså med hem till gamla
Sverige, försågs med en liten indäckning,
vitmålades och undfick med all rätt sitt ståtliga namn.
Ligger hårt på rodret i bidevind och tar gärna litet
mer vatten över sig än önskligt, men klarar sig
länge med sin kolossala barlast.

    Vi styra nordostvart förbi hemkobbarna ut på
det sommarblå havet. Solen bränner och glänser
på den vita indäckningen, så att man måste skugga
ögonen för att kunna observera kompassen.
Lommar sträcka nyfikna fram och åter i vinande flykt
och ungejder lyfter eller makar sig simmande undan
ur vår kurs.

    Min kamrat sitter till rors. Vinden börjar
skralna. Efter några timmars seglats tar jag pejling
på Halsarens vita kors och Understens fyr, gör mitt
bestick och konstaterar på kortet att vi ha trekvarts
mil till dessa båda punkter.

    Vinden mojnar alldeles av. Vi ta fram
matsäckskorgen, äta, jag lägger mig på durken och
somnar in, som jag tycker, för ett ögonblick.

    Drömmer, vaknar.

    —  Hur länge har jag sovit?

     —       Tre timmar, svarar kamraten leende. Men
kan du säga var vi äro?

     Jag ser mig omkring. Icke en vindfläkt rör
havet, som är blankt och alldeles vitt. Luften är
vit. Horisonten är försvunnen, himmel och vatten
övergå omärkligt i varandra. Det är som befunne
vi oss mitt i en sfär av en tryckande varm vithet,
som om vår vita båt med sina vita segel vore
medelpunkten i ett vitt universum.

     Men i fjärran hörs dunket av en osynlig
ångare och någonstans i luften eller havet simmar
en fågel och drar en hårfin, mörk strimma efter sig.

     Jag känner symtom av snöblindhet som på
en vinterdag med sol över vita fält.

     Min kamrat lägger sig att sova och jag tar
vakten. Timmarna glida långsamt och jag undrar
var vi äro. Vi ha ju ingen landkänning. Antagligen
driva vi med strömmen, men är den nordlig eller
sydlig?

     Efter en evighet vaknar kamraten, vi låta
resten av matsäcken försvinna och jag lägger mig
att sova igen ett par timmar, tills jag väckes.

     —  Var äro vi?

     —       Vet inte, såvida inte det där är någon av
Sankorna. Han pekar på ett skär, som svagt bryter
av vitheten omkring oss. I så fall ha vi Märket
i nordväst eller nordnordväst. Det kan omöjligen
vara långt dit, och dit ska vi, om jag inte skall
svälta ihjäl. Jag är redan hungrig igen.

     Jag tar kikaren, stiger upp på en toft och
undersöker den så kallade horisonten, som ej
synes, åt alla håll.


     Plötsligt tycker jag mig se något glänsa i den
dunstmättade, vita solrökväggen. Tre blixtar över
varandra! Det måste vara solreflexer i fönstren på
Märket. Men det är minst en mil dit. Vi ha således
drivit ett par mil med strömmen.

     Av med rockarna och fram med granseglen!
Atlantic är tung, och i släpande takt röra vi
stående de oviga årorna. Halvsovande märka vi
knappt att vi närma oss vårt mål, förrän vi äro
alldeles inpå det. Vi se tre män röra sig på hällen,
en båt sättes ut och möter oss. En man i vit
uniformsmössa ropar på sjungande finsk dialekt:

—   Herrarna vill väl ha lots in i hamnen, kan jag
tro!

     Han ror före oss och vi följa honom in i
hamnen, vars inlopp är en fot bredare än Atlantic
och kan begagnas endast vid absolut lugnt väder.
Vi ta ner seglen, förtöja vår båt och skaka hand
med våra hjälpsamma värdar. Vi äro i land på
Märket.

     Vi äro välkomna, ty besök äro sällsynta så
här mitt ute i havet. Sedan fem månader voro vi
de första främmande, och då vi talade om att vi voro
hungriga, skeno de tre vaktarnas anleten upp av
en glädje, som sade oss att gästfriheten var den
dygd de helst utövade.

     Medan en av dem kokar kaffe, göra vi med de
båda andra en orienteringsfärd runt det lilla skäret.

     Norr om fyren ligger den av väldiga
granitblock uppförda vågbrytaren till skydd mot sjö och
is. Vid hällen utanför är havet tvärdjupt, ej långt
från stranden över hundra meter. Man kan 
föreställa sig, till vilken höjd några dagars storm
kan torna upp sjön ur ett sådant djup. Då rulla
vattenbergen in över vågbrytaren, oaktat den
ligger nära hundra meter från sjön, skölja över skäret
i dess helhet och kasta skummet högre än
fyrkupolen. Sådana dagar vågar man knappast
öppna dörren till första våningen, vilken är
belägen minst tre meter över skärets högsta punkt.
Till och med de mer än metertjocka väggarna på
förrådshuset, vilket har mera lä, anses ej
tillräckligt solida, fastän de få känna sjön, först sedan den
uttömt största delen av sin kraft. En avbruten
järnbjälke med 12 centimeters sida står i berget
som ett vältaligt bevis, på havets styrka.

     Nu är kaffet färdigt och vi gå upp i fyren.
Samtalsämnen fattas ej för män som fått besök,
efter att snart ett halvt år ha gått ensamma med
varandra. På ett halvt år händer mycket och deras
färskaste tidning hade den åldern inne. 9
månader av året räcker vars och ens tjänstgöring i
oavbruten följd.

     —  Det är no mycke, men nog går det, nog!

     —       Men bli ni aldrig osams, då ni gå så här
och frottera er mot varandra dag ut och dag in?

     De tre logo. — Int sku det duga, int!

     —       Och vad säga edra hustrur, ty ni ä väl
gifta?

     —       Bara han är gift, säga två och peka på den
tredje, som håller utkik vid fönstret.

     —       Int passar no det här för fruntimmer,
förklarar den gifte. Och int sku det passa för oss
heller, om vi sku ha våra hustrur här. Jag hade
min härute fyra månader en gång, men det gick
int. Och när jag sen kom hem på min ledighet,
hade hon till på köpet hunnit med att begrava vår
halvårsgamla pojke, som jag aldrig hade sett. Nog
är det konstigt, nog! — <sp>Men no ska du int
luxa mej mera, din</sp> — — —

     Det sista gällde något helt annat än vårt
samtalsämne, ty mannen, som hela tiden stått vid
fönstret, rusade till väggen, tog ned en gammal
sälstudsare och sprang på dörren.

     —       Det är en gammal gråsäl som alltid håller
till på Märketshällen och förstör våra
strömmingsskötar, förklarade den äldste. Nu ligger han och
dyker efter fisk mellan oss och hällen, och
Nordblom har svurit på att han skall ha skinnet till
stövelskaft.

     Vi sågo snart både sälen och Nordblom, som
kröp ned mot stranden i skydd av några
ojämnheter i berget. Då sälen dök, sprang skytten ned
till vattenbrynet och låg inom kort färdig med
kolven vid kinden.

     Nu var sälen uppe igen. Ett rökmoln och en
knall. Några ejdrar lyfte därute, Nordblom reste
sig och lät bössan ligga kvar, hämtade en åra, som
han lade i bössans riktning, och klev inom ett par
minuter in genom dörren.

     —       Han fick, och jag draggar upp honom i
morgon, om det inte blir väder. Lugnt som om
ingenting hänt.

     Han smekte sin studsare. — Det är en god
bössa, det här, sade han. På hundra steg sätter
jag kula i kula, men hon träffar bara, då jag siktar
på liv.

     Den yngste lagar i ordning kvällsvarden. Hur
smör, bröd, stekt ungejder och te med condensed
milk smakar hungriga fribytare behöver väl ej
beskrivas.

     På inga villkor få vi gå och lägga oss
ombord under seglet. Vi protestera, men då vi lockas
med var sin ordentliga säng med kudde och filt,
kunna vi inte motstå. Min kamrat är trött och
försvinner med den äldste av fyrvaktarna. Den yngste
har vakten uppe vid apparaten, men Nordblom
och jag sitta och prata vid vårt te, tills det börjar
dagas borta över Ålandsöarna. Ur en sjömanskista
har han letat fram en flaska vodka, högtiden till
ära.

     Han berättar om sina jakter på säl och
sjöfågel, om vinterstormar, då fyren och skäret blivit
ett enda isberg, om vågsamma färder på drivande
is, om skepp som förlorats utanför, utan att man
kunnat hjälpa. Jag skulle önska att kunna
berätta så.

     Några timmars sömn.

     Vi gå ut i den svala, härliga morgonen. En
svag kåre blånar i norr och stryker sydväst förbi
skäret. Vi måste hem. Men först proppas med
kaffe, smör, bröd, stekt ungejder och te med
condensed milk.

     Vi trycka våra hederliga värdars händer, hissa
segel och ro ut ur hamnen. Den lilla kåren leker
smått med seglen och vi glida långsamt bort från
Märket.

     —  Adjö nu och välkommen igen!

     —  Tack! Vi ska inte glömma!

     Så länge vi kunna urskilja dem, stå fyrvaktarna
och se efter oss. Och när jag sedan tar kikaren,
äro de i tornet med tuben. De se att jag har
kikaren framme och vinka ännu ett avsked. Kanske
dröjer det åter månader, innan någon ånyo lägger
till i deras vänliga hamn. Om en stund se vi en
båt lägga ut från fyren. Det är säkert Nordblom
som skall dragga efter sin säl.

     Solen bränner, och den svaga brisen fladdrar
högst uppe i våra saxade segel. Havet är blankt,
och bara en knappt märkbar strimma i vattnet
visar att Atlantic är i rörelse. En säl blåser på ett
par båtlängders håll och några tumlare passera
flåsande vårt kölvatten. Deras triangelformade fenor
glänsa svartblå i solen.

     Sent i skymningen äro vi i hamn.
</chapter>
               <h2> <small> INNEHÅLL.</small></h2>

<table o>

<td>Tankar ute i havsbandet <td r> 7

<td>Slagruta    <td r> 11

<td>Farbror Bergklint <td r> 21

<td>Snygg  <td r> 27

<td>Isen    <td r> 34

<td>Präster, pansarbåtar och konstverk  <td r> 38

<td>En förvirrad krönika om mig själv <td r> 45

<td>Skendöd   <td r> 50

<td>En barndomsvän  <td r> 53

<td>Teosofen    <td r> 60

<td>Ett minne från England  <td r> 62

<td>En Kåessessessare  <td r> 69

<td>Ungkarlar    <td r> 72

<td>En genealog  <td r> 79

<td>Med Hellas  <td r> 91

<td>Fruntimmer och bönder <td r> 98

<td>Adrian Enström  <td r> 107

<td>Långt liv  <td r> 115

<td>Hedendom <td r>  121

<td>Löjtnant Schwätzer  <td r> 125

<td>Gäddhjärtat  <td r>  134

<td>En nattlig fundering  <td r>  137

<td>Isaksons död <td r>  143

<td>Isaksons begravning <td r> 148

<td>Märket  <td r> 157

</table>
<!-- OCR text missing for page 0168 -->
