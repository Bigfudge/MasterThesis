




I FINLAND
OCH
I RYSSLAND
NÅGRA INTRYCK
af
ELLEN KEY

STOCKHOLM.Albert Bonniers förlag.


STOCKHOLM.Alb. Bonniers boktryckeri 1900.



I Finland.
———



I.
Inledning.

När senator Trarieux efter sitt besök
sammanfattade sina intryck af finnarna som ett folk, där
politiken blifvit poesi, då lyckades han — som
endast fransmannen kan det — att i en enda rad
uttrycka en sanning, om hvilken volymer kunde
skrifvas.

De här nedan meddelade upplefvelserna
komma ej att gifva inblick i någon annan sida af
den finska politiken än den, fransmannens vingade
ord har kännetecknat. Mitt besök i Finland
inföll under stiltjen mellan den storm, som varit
och den som kan väntas. Af de i det
fosterländska sorgespelet omedelbart handlande såg
jag helt få. Det var bland vetenskapsmän,
författare och konstnärer, bland kvinnorna och
ungdomen jag erhöll mina flesta intryck. Men
stämningen i dessa kretsar är redan under det
närvarande sakläget af ingripande betydelse — och
blir det allt mer i den mån finnarnas politiska
rättshandlingar, liksom deras präss- och
församlingsfrihet, genom det ena yxslaget efter det
andra rothuggas och de tillsvidare hänvisas till
de vetenskapligt och konstnärligt produktiva eller
de sällskapliga uttrycken för sitt nationella lif.
Därför torde en skildring af stämningen äfven i
dessa kretsar äga intresse. Kanske skall den
bringa någon tröst till de många, hvilka i
Sverige ångestfullt grubbla öfver Finlands framtid.

Efter min hemkomst från Helsingfors måste
jag sålunda vid hvarje steg besvara frågor
angående sinnesstämningen bland finnarna. När
detta fortgått några dagar, beslöt jag att
offentliggöra mina intryck, för att de sålunda skulle
nå en vidare krets af Finlands vänner.

*

Vid mitt första och — tills nu i höstas —
enda besök i Finland sensommaren 1887 for jag
från Åbo till Borgå, dessa båda städer, hvilkas
historiska minnesmärken och nationella
helgedomar — framför allt Runebergs hem och graf —
förena svenskar och finnar i samma känsla. Jag
såg delar af skärgården och af Saimas vida vatten
med de otaliga öarna och de då ännu
skogsmörka stränderna. Jag såg Imatra brusa fram i
sitt ännu obundna, breda majestät, tvärs igenom
de då ännu oberörda skogsdjupens enslighet: nu
skall ett nytt millionbolag tämja äfven denna
Europas väldigaste vattenkraft! Från Viborg
utsträcktes resan till Petersburg och färden
slutade i Helsingfors.

Denna stad var nu den enda i Finland jag
besökte, frånräknadt några timmars uppehåll i
Viborg — vid återresan från Petersburg — för att
på begäran där hålla ett föredrag. Däremot
nödgades jag, af brist på tid, afslå liknande 
framställningar från Åbo och Tavastehus.

Liksom jag sålunda förra gången erhöll en
mångsidigare bild af landet själft, föranledde
andra tillfälligheter att jag äfven i fråga om det
nationella lifvet då erhöll mina intryck lika
mycket från den gammalfennomanska som från den
svenska sidan. Nu däremot kom jag hvarken i
beröring med landsbygden eller den
gammalfennomanska kretsen i Helsingfors. Jag nämner
allt detta för att ej ingifva mina läsare en oriktig
föreställning om räckvidden af de iakttagelser,
till hvilka jag nu öfvergår, utan någon inledande
öfversikt af ställningen i Finland.

Ty 1890 talets — och alldeles särskildt det
sista årets — händelser äro ännu i friskt minne.
Och den, som vill upplifva sin hågkomst, äger
tillfälle därtill i en hel rad svenska broschyrer,
hvilka varmt och sakrikt skildra den finska
rättsställningen och de ryska rättskränkningarna under
1890-talet såsom:

Ställningar och förhållanden i Finland af
Sven Palme (1891), Finska studier af Otto v.
Zweigbergk (1894), Statskuppen i Finland af
Valfrid Spångberg (1899) och dessutom två häften
Finska förhållanden af Nestor, Finland af H.
Wieselgren och den af en finne, J. Nylander,
skildrade Stora deputationen (1899).

Jag vill däremot som en inledning till det
följande återgifva några intryck från mitt
nyssnämnda, första besök i Finland, sensommaren 1887.

Stämningen då var lika skild från den nu
rådande, som den då ännu sommargröna naturen
skilde sig från den vinterliga, hvilken nu mötte
blicken öfverallt, utom i de yttersta skären. Ty
dessa gåfvo ännu synvillan af en kvarglömd
sommar, när morgonsolen rödglödgade de små
stugorna, gaf kopparglans åt de snedvridna tallarna
och tindrande blåhet åt böljorna, som saktmodigt
slogo mot de kala klabbarna. För ett nymornadt
medvetande tycktes ångbåten ännu vara kvar i
de svenska skären. Ett förhastadt antagande,
hvilket emellertid är betecknande för den känsla,
svenskar mottaga öfverallt och af allt i den
svensktalande delen af Finland, där vi känna oss
hemma som ingenstädes i världen utom i vårt
eget land, hemma, emedan vi där aldrig behöfva
öfversätta — vare sig ett ord eller den känsla
orden tolka eller ens den känsla, som ligger
djupare än orden!

Åtminstone nu, 1899, var detta full sanning.
1887 däremot fann jag hos många finnar en
optimism, hvilken var svårfattlig för svenska
begrepp. Vi svenskar, som varit benådade framför
snart sagdt hvarje annat folk, ej blott därigenom
att vi i rätta stunden erhöllo kraftkungar sådana
som Gustaf Vasa, Karl XI och Gustaf III, men
lika mycket därigenom att den öfvertro, dessa
varit ägnade att ingifva oss med afseende å
absolutismens välsignelser, omedelbart skingrades
genom en Erik XIV, en Karl XII och en Gustaf
IV Adolf — vi svenskar hafva svårt att förstå
en trygghet, som ytterst hvilar på en
själfhärskares stämningar. 1887 stod just det
hjärtliga förhållandet mellan Alexander III och
finnarna på sin höjdpunkt. Medan nu tsar Nikolaus'
namn knappast nämnes; medan det var i ett
enda — ryskt — bodfönster man såg hans
porträtt, möttes man då ofta af kejsarparets bilder,
och under samtalen berättades med förkärlek
små drag från kejsarbesöken i Finland, där man
med glädje kände att dessa besök voro
ljuspunkter i kejsarfamiljens dystra tillvaro, emedan
kejsaren endast i Finland kände sig fullt trygg
i folkets tillgifvenhet. Man skildrade sålunda
huru tsaren åt filbunke i bondstugorna, huru han
genom sin uppvaktning gjorde sig bekant med
folkets vanor, huru han själf störtade sig i vattnet
för att frälsa en gammal gummas får från sin
jakthund o. s. v. Den vackra och vänliga
kejsarinnan Maria (Dagmar) var i Finland lifligt
beundrad och M. M:s världsbekanta sångarkör
brukade hvarje Mariadag resa till Petersburg för
att uppvakta henne med de nordiska sånger hon
älskade. Kejsarens styrelse gaf då ännu finnarna
endast anledning till belåtenhet. Det finska
statsverkets tillstånd var så blomstrande att det af
egna tillgångar byggde sina järnvägar. Finnarna
hade intet hof att underhålla och det anslag af
100,000 mark, som kejsaren mottog af Finland,
använde han för landets bästa, såsom t. ex.
inköp af konstverk, hvilka stannade i Helsingfors.
När en finsk deputation anhöll att åt kejsaren
få uppföra ett värdigare palats än den enkla grå
byggnad, som i Helsingfors kallas »slottet», bad
han dem bruka sina millioner till för Finland
nyttigare ändamål: för honom var den gamla
byggnaden god nog.

I sin glädje öfver all denna tsarens välvilja
var man under 1880-talet på vissa håll skuggrädd
till och med för fria tankar, emedan de skulle
kunna tydas som aflägset befryndade med —
nihilismen! Ty man visste att den kejserliga
välviljan för Finland berodde på att detta
begrepp ej funnit vägen dit. Och på bevarandet
af denna samma välvilja berodde ju Finlands
välgång. Mot tsarens tillgifvenhet för Finland
hoppades man att udden af det redan då i Ryssland
började talet om Finlands russifiering skulle
brytas. Ytterst hade man ju dessutom sina forna
kejsares eder att lita till! Det var i hägn af dem
Finland nått sin nuvarande blomstrande
utveckling; det var genom Alexander II:s storsinta
tolkning af Alexander I:s löften Finland nu i
verkligheten ägde en större konstitutionell rätt
än 1772 och 1789 års grundlagar inneburit.

Man hade således alla skäl att vara nöjd
och man önskade intet annorlunda. Då — lika
litet som nu, lika litet som någonsin — hörde
jag från en finne eller finska den allra svagaste
önskan att det gamla förhållandet till Sverige
skulle återställas. Tvärtom dolde finnarna icke
sin — för en svensk ganska smärtsamma —
mening: att Finlands lugna och lyckliga kulturella
utveckling fått sin egentliga fart efter skilsmässan
från Sverige; att, så länge Finland för Sverige
måst vara, hvad Tegnér kallat det, en blodig sköld,
så länge hade finnarnas mesta kraft måst brukas
för att återuppbygga brända stugor, återuppodla
förvildade åkrar. Och medan finnarna villigt
erkände sin tacksamhetsskuld till den svenska
odlingen, betonade de med själfkänsla att de
betalat denna skuld: med sina fäders blod på
våra slagfält, med sina hjärnors arbete inom vår
vetenskap och vitterhet.

Allt detta var ju en obestridlig sanning.
Och jag, hvilken lika litet som någon enda
svensk, uppvuxen under 1880-talets senare hälft,
önskade någon förändring i förhållandena, kunde
icke för mig själf förklara den hett sjudande
smärta med hvilken jag såg Systerbäcks — den
gamla gränsflodens — fåra eller blickade bort
mot Sveaborg eller hörde finnarnas glada hopp
om framtiden. Vi svenskar — som med afsky
förkastat absolutismen från 1789; vi, för hvilka
ett konstitutionellt styrelsesätt, en
grundlagstryggad tryckfrihet numera äro lika oumbärliga
som luften — kunna ju endast motsträfvigt
erkänna att finnarnas starka, rika utveckling under
1880-talet verkligen ägt rum i trots af absolutism
och censur. Den nationella själfkänslan i
Finland var emellertid så sund, så frimodig att den
slutligen förvissade mig att Finland kände sig
lyckligt i sin kraftutveckling — ja, att denna
kanske blifvit så stark och skön af samma skäl
som strömmen blir det, när den nödgas bryta
sin väg mellan trånga bräddar!

Och när Finland var belåtet, då borde väl
äfven vi svenskar känna oss så å dess vägnar?
En hängifven mor bär ju gärna saknaden efter
en älskad dotter, som hon vet lefva lycklig i
ett nytt eget hem. Men månne ej hos modern
saknaden dock alltid förblir mer långvarig och
lätt upprörd till förtviflan, ifall dottern skulle
drabbas af lidanden inför hvilka modern står
maktlös ?

Det fanns dock 1887 två ting dem alla
finnar enades i att beklaga. Det ena var
naturligtvis censuren — hvilken just då börjat stoppa ned
utlandets tidningar hel och hållna i papperskorgen,
i stället för att som dittills endast svartmena de
misshagliga artiklarna, — och hvilken för den
inhemska pressen gjorde presshindret lika konstant
som takthvilan i en hexameter. Det andra var
den nya, sedan hösten 1881 i verkställighet trädda,
härordningen, genom hvilken den treåriga
värnplikten blifvit införd. Man hade i det längsta
hoppats kunna rädda indelningsverket, eller
åtminstone förvandla de finske värnpliktige till en
nationell milis. Men det hade ej lyckats. Man
ägde visserligen ingen lång erfarenhet af
värnpliktens verkningar men man ansåg allmänt
kasernlifvet skadligt och särskildt klagade
bönderna att de funnit sina hemvändande söner mer
lata i sitt arbete, mer lösa i sina seder, ett
omdöme, af hvilket man kan förstå med hvilken oro
den finska allmogen — alldeles oafsedt själfva
sättet för sakens framförande och den ökade
ekonomiska bördan af en förlängd värnplikt —
nu mottagit utsikten om en femårig sådan och
därtill delvis aftjänad i Ryssland!

Men midt ibland 1880 talets i öfrigt allmänna
optimism, hördes här och där en annan ton.
Finnar funnos hvilka framhöllo att kejsarlöften,
äfven de heligaste, att kejsarsympatier, äfven de
starkaste, äro svaga stöd för ett folks frihet.
Visserligen kan ju äfven en konstitutionell monark
genom en statskupp bryta sina eder, men det
sker då stödd på en del af nationen mot en
annan del af densamma och blir sålunda ytterst
en af folket själfförvållad olycka. När däremot
en envåldshärskare i två riken har det större
bakom sig som stöd för löftesbrotten mot det
mindre — och ej blott styrkans stöd men äfven
stödet af den österländska tanken: att
själfhärskardömets väsen innebär rätten för härskaren att
vara obunden af egna löften — då är
situationen en helt annan. Då är det mindre folkets
rörelsefrihet lika otrygg som barnets lek inför
ett rofdjurs ögon. Och hos de klarseende inom
det svenska partiet började känslan af denna
otrygghet redan att växa till ångest. Särskildt
minnes jag från mitt förra besök i Finland ett
samtal med baron Viktor v. Born, hvilken redan
då förutsade allt, som sedan under 1890-talet
inträffat. Denna framsynthet har öfvertygat mig
att han äfven nu ej kan sakna skarpblick, när
han varnar för medgifter och påyrkar ett
bestämdt motstånd, den så kallade demarcheliniens
taktik, hvilken i fjol var att alls icke pröfva
värnepliktsmanifestet, endast afslå det, eftersom hela
tillvägagående var lagstridigt. Denna taktik hade
som bekant vid landtdagen 1899 omkring sig
samlat ej blott en grupp unga adelsmän, utan
vann äfven i det hela Axel Lilles — och
därmed Nya Pressens — manliga och mäktiga stöd,
liksom ungfennomanernas, och deras organ
Päivälehti. Dess redaktör, Eero Erkko — en bror
till diktaren — är dessutom medlem af
borgarståndet.

Som alla veta dröjde det icke längre än till
1890 förrän svekomanerna — genom den nya
strafflagens suspendering, post- och tullmanifestet
m. m. — fingo rätt i sina antaganden att
Alexander III:s sympatier för Finland icke ägt stödet
vare sig af den hufvudets eller hjärtats styrka,
den europeiska kultur eller den statsmannablick,
hvilka kunde gjort hans sympatier till Finlands
skydd gent emot de under 1880 talet allt oftare
återkommande ryska prässangreppen på landets
autonomi. Det innersta motivet till dessa
angrepp har en ryss nyligen i samtal med en finne
angifvit med en öppenhjärtighet, som lämnar
intet öfrigt att önska:

»Vi, som äga makten och inkomsterna i
Ryssland, vilja naturligtvis — som alla andra
människor, hvilka äga makt och inkomster —
behålla dem! Men så länge det finnes någon
del af det ryska riket om hvilken det påstås,
att där allt går lika bra — ja bättre — med ett
annat system än det ryska, är vår makt osäker.
Därför måste äfven Finland styras efter den
metod under hvilken Ryssland befinner sig väl(!).
Och ju förr Finland inser detta, ju bättre.»

Det finnes ingen finne, hvilken ej med energi
tillbakavisar såväl de från norskt vänsterhåll
hörda antydningarna: att det nuvarande sakläget
i Finland skulle framdrifvits genom svenskarnas
rustningar, som de från svenskt högerhåll hörda
antydningarna: att de norsksvenska
unionsstriderna därvid skulle varit en medelbart
eggande orsak. Finnarna själfva veta allt för väl huru
länge förberedd och huru målmedveten den
ryska våldshandlingen är. Först Polen, så
Östersjöländerna, så Finland — sådant var programmet
och detta skulle fullföljts, äfven om Sverige
afväpnat i stället för att rusta och om
Norge-Sverige varit eniga och förenade som siamesiska
tvillingar! Redan efter Alexander II:s död sågo
finnarna vid östra horisonten den molnbank
uppstiga ur hvilken 1890 de första haglen nedföllo
och från hvilken 1899 allt tätare och gröfre
skurar urladdat sig öfver deras tegar.

Och med full rätt vilja ej heller finnarna
själfva — hvarken svekomaner eller fennomaner
— tillmäta språkstriderna sig emellan den
afgörande betydelse, som man i den öfriga norden
varit benägen att tillskrifva dem i fråga om
russifieringssträfvandet.

Det finnes intet man oftare hör i Sverige
än att, om språkstriden icke varit, då skulle ej
det nuvarande sakläget hafva inträdt. Men i
detta omdöme instämma ej finnarna själfva. De
veta att språkstriden för det första var
oundviklig och för det andra af viktigare inverkan
för att hindra än främja russifieringen. Men som
språkfrågan i Sverige ständigt framdrages, vill
jag här i förbigående beröra den och först ge
svekomanerna ordet, för att senare låta
fennomanerna komma till tals.

Det gammalfennomanska partiet befann sig
1887 i det slags glädjerus — efter sina under
1860-talet började segrar — hvilket icke ökar
synvidden. Den var dessutom i förväg stängd
genom en dogmatisk tro på Snellmans program:
att den utländska kulturen hindrat uppkomsten
af den inhemska; att således det utländska
(svenska) oket borde aflyftas; det finska språket
förvandlas till kulturspråk och den finska kulturen
sedan uteslutande byggas på Kalevalas folkliga
tungomål. Endast sålunda kunde Finland erhålla
en enhetlig nationell tillvaro, ifall dess folkanda
dikteriskt och vetenskapligt speglades i det egna
modersmålet, ej i ett främmande tungomål.

Utrotandet af det svenska språket och den
på detta byggande kulturen — det var således
slutmålet. Och det får icke glömmas att det
var med blicken fäst på detta slutmål som det
svenska mindretalet stundom bekämpade äfven
de mest rättvisa kraf å fennomanernas sida,
bekämpade dem af fruktan för de vidare följderna
af de första medgifterna.

Att det fanns djupa berättiganden i många af
fennomanernas kraf, detta behöfde jag 1887
endast fem minuter att bli viss om, de nämligen,
hvilka jag tillbragte vid Saimas strand framför
två ångbåtar utan att af någon bland tjugu
kringstående personer kunna få veta på hvilken jag
borde gå ombord! Sedan de bevekligaste böner
lämnats obesvarade; sedan jag därpå antydt först
att finnarna voro obegripligt enfaldiga, därpå
outsägligt envisa, slutligen omänskligt elaka,
hvilket allt de med lika orubbadt jämnmod låtit
öfvergå sig, då begrep jag ändtligen att — de
intet ord begripit! Men som de flesta svenskar
hade jag dittills lefvat i den tron — att den
finsk-och svenskspråkiga befolkningen var så blandad,
att den ömsesidigt kunde göra sig någorlunda
förstådd inbördes! Och denna vår okunnighet
om sakläget har i Sverige alldeles snedvridit
vår syn på språkfrågan.

Har man endast själf praktiskt erfarit att
svenskan och finskan äro lika olika som t. ex.
svenskan och ryskan, då diskuterar man ej ens
längre frågan om det berättigade i att man för
finskan begärt — och vunnit — likställighet som
kyrko- och skolspråk, i domstolar och
ämbetsverk, vid posten och andra samfärdselmedel.

Men hvad svekomanerna, sedan de medgifvit
detta, 1887 med harm framhöllo, det var att
fennomanerna, genom att indraga allt fler lärda
svenska skolor nödgade de svensktalande att
sätta sina barn i de dyra privatskolorna, eller,
om de ej hade råd till detta, lämna dem utan
högre bildning eller, slutligen, tvinga dem att
mottaga denna på ett annat språk än deras
modersmål. Och hvad de med djup sorg talade
om det var att fennomanerna 1863 och 1865
vunnit sina segrar hos regeringen utan ständernas
hörande; att den stora segern — reskriptet af
1886 om språkens principiella likställighet —
vunnits i Petersburg på administrativ väg!

Och i denna stund torde — utanför
gammalfennomanernas krets — väl icke många tänkande
finnar förneka att, när så skedde, då ställdes ett
partis seger öfver fäderneslandets väl; knappast
någon finnas, som icke beklagar att
fennomanerna ej skydde att undergräfva de redan så svaga
stöden för den finska autonomien genom att,
petitionerande till regeringen bakom ständernas
rygg, vinna det, i sig själf berättigade, mål på
hvilket de dock — som framsynta
fosterlandsvänner — hellre bort vänta i årtionden än nå
längs denna visserligen lagliga men farliga väg.
Genom detta handlingssätt erhöll ryska
regeringen ett angenämt och användbart prejudikat på
att finska folket ej blott med likgiltighet, nej
med belåtenhet skulle åsett en fortsatt rysk
»administration» af dess angelägenheter!

Den anda, som förde gammalfennomanerna in
på den s. k. Petersburgsvägen ledde småningom
under präst- och bondepolitikens tecken — styfsint
återhåll mot framsteget, smidig eftergifvenhet för
tillbakagången — till söndringen mellan
gammal- och ungfennomaner. Och denna söndring
torde efter händelsen i våras — senatens
promulgering af det kejserliga manifestet — vara
ohjälplig.

På 1880-talet framhöllo äfven svekomanerna
att ryssarna visat en slags försyn för den svenska
kulturen och de svenska minnena i Finland, men
att, i samma mån finnarna själfva trängde undan
det svenska elementet, skulle Ryssland bli
oblygare i sin »enhets»-sträfvan, under det verkliga
eller föregifna antagandet: att icke hela det
finska folket, endast några svenska bråkmakare
däremot hade någon invändning. Ryssarna,
menade svekomanerna, äro sluga nog att främja
fennomanerna, eftersom dessa — ehuru
omedvetet — arbeta ryssarna i händerna.

Medan sålunda för tolf år sedan fennomanerna
voro optimistiskt kortsynta men svekomanerna
motsatsen — efter hvad händelserna nu visat —
voro båda partierna lika litet ryssvänner. De i
Finland boende ryssarna lefde redan då isolerade
— nu kan man nästan kalla dem cernerade! I
ingendera partiet umgicks man med
regeringsryssar och äfven i andra småting visade finnarna
den mer naturliga än politiska afvoghet mot allt
ryskt — d. v. s. officielt ryskt — hvilken jag nu
i höstas hörde somliga finnar ångra, eftersom
den visat sig vara en på djupet verkande orsak
till ryssarnas ovilja mot den finska särställningen.
Hade vi, mena somliga finnar, medgifvit mer
växelverkan i oväsentliga ting, skulle ryssarna ej
brytt sig om att störa oss i de väsentliga. Andra
åter mena, och troligen med mera rätt, att hvarje
yttre enhet — t. ex. i fråga om post, mynt,
tullar o. s. v. — ej blott skulle skadat Finlands
ekonomiska utveckling, utan gifvit ryssarna
anledning att äfven på andra områden tillämpa
sammanslutningsprogrammet.

Sålunda möter man äfven i detta fall samma
dualism mellan motstånds- och medgiftstanken,
mellan det finska trotset å den ena, det finska
tålamodet å den andra sidan.

*


II.

Man får i Finland — dock mindre nu än på
1880-talet — ej sällan höra att motsatsen mellan
det svenska och finska elementet är djupare än
språkskillnadens: att den ytterst hvilar på
oförsonligheten mellan en aristokratisk och en
demokratisk lifssyn. Det svenska partiet har — säga
ofta gammalfennomanerna — varit likgiltigt för
den finsktalande allmogens upplysning; det har
motarbetat utsträckningen af valrätten till
landtdagen — en fråga, som nu åter står på
dagordningen — och dessutom äro svekomanerna
fritänkare och europeer, utan stöd i den allena
saliggörande arten af vare sig tro eller patriotism!

Att aristokratiska och demokratiska
motsättningar ägt betydelse i språkstriden, är
obestridligt. Men numera håller en uppdelning i
aristokratiskt-konservativ och demokratiskt-liberal
ingenstädes streck — allra minst i Finland! Tvärtom
är det ofta i adel- och borgarståndet, bland
svekomaner och ungfennomaner, som den moderna
lifsåskådningen, de frigörande synpunkterna äro att
finna, medan den ortodoxa eller pietistiska
kristligheten, »jordandans» konserverande instinkter
framträda inom präst- och bondestånden, där
gammalfennomanerna hafva flertal. I Finland —
där intet hof finnes, mycket få rika adliga
herresäten, intet byråkratvälde, ingen militarism, där
dessutom en gemensam yttre fara verkar
sammanslutande — där möter man, mer än i något annat
nordens land, det demokratiskt förnäma
åskådningssättet, det att endast de olika mänskliga
egenskaperna bilda den verkliga sociala rangskillnaden.
Och om det svenska partiet ännu under
1880-talet ej var fullt klarseende för vikten af hela
folkets bildning, så saknar nu — kanske just
genom dessa anklagelsers sporre — nämnda
påstående all grund. Den oerhörda lifaktighet, som
jag under 1880-talet fann på den högre skolans
område, har nu fortgått till folkbildningens. Då
visade man i Helsingfors med stolthet de
präktiga nya lokaler, i hvilka alla dessa — svenska,
finska, till och med tyska — gosskolor,
flickskolor, samskolor m. m. voro inrymda.
Öfver hufvud torde knappt någon stad med flera skolor
finnas i förhållande till invånareantalet. Under
1880-talet var det samskoleidén, på hvilken man
i Finland kastat hela sin kärlek och sin
storartade ideella offervillighet. Men man var —
— och är som hos oss — ännu ej fullt vaken för
behofvet af en fullkomlig omdaning af hela
skolsystemet. De språkliga förhållandena nödga
dessutom till en öfveransträngning, hvilken från svensk
synpunkt förefaller oerhörd. Några barn funnos
t. ex., hvilka på 1880-talet läste svenska, finska,
ryska, engelska, tyska, franska, latinska och
grekiska språken jämte alla vanliga skolämnen! Och
när finnarna nu själfva anmärkte att nya
produktiva krafter uppstå mer sparsamt än hvad de
kunde hoppas; att inom konsten som inom
den finsk-språkiga litteraturen de nya insatserna
ofta komma från bonde- och arbetareklassen
— då kunde jag icke helt undertrycka den fula
glädje, med hvilken man mottar meddelandet
om ett missöde man förutspått! Om — som den
psykofysiska vetenskapen allt mer tyckes bevisa
— de receptiva och de produktiva funktionerna
i hjärnan utvecklas på hvarandras bekostnad, då
hafva finnarna icke mycket att vänta af
skolåldersklassen från 1870—1880-talet! Om man
därtill tror på den satsen, att det fordras en
million människor för att producera ett stort geni,
då ha ju ej heller finnarna rätt till mer än högst
två och ett halft — betraktelser, hvilka vore
nedslående, ifall icke äfven erfarenheten visade, att
stora händelser hafva en underbar makt att låta
folkdjupets dolda källor bryta fram tvärt igenom
alla hinder!

Det är emellertid icke blott från
gammalfennomanerna, man hört anklagelsen för bristande
folklighet hos vissa svekomaner. Det fanns redan
på 1880-talet en allmän riktning, som man lär
känna i Tavaststjernas diktning och af hvilken
han plågades, emedan den ledde till det belåtna
stillastående, den nationella själfsäkerhet, hvilka
tränga samman synkretsen. Ännu på 1880-talet
uppträdde ju fyra professorer mot doktor Carl
v. Bergen, när denne höll populära föredrag i
Helsingfors om evolutionsteorien; ännu på
1880-talet hörde jag fennomaner bevisa huru —
fullkomligt ofinsk Runeberg var! På grund af hans
fennomanska sympatier begingo
gammalfennomanerna den inkonsekvensen att låta Topelius
på sin Björkudde i ro njuta sitt lifs vackra
sommarkväll. Han hade dessutom endast det felet
att skrifva på svenska, men hans tankar voro ju
icke europeiska eller moderna, som fallet var
med vissa af de yngre, t. ex. de då ännu
lefvande K. A. Tavaststjerna och Hjalmar Neiglick,
han, som gjorde luften omkring sig varm och
elektrisk, lysande af den sydländska glöden i
hans geniala tankar, hans strålande blickar. Man
misstrodde alltid Neiglick som alltför modern
i sitt filosofiska tänkande, och Tavaststjerna som
alltför opatriotisk i sin diktning! Och nu är ej
blott den åldrige Topelius borta, utan äfven båda
det ungsvenska Finlands rikast begåfvade andar,
dessa, hvilka, så länge de lefde, oroade landet
med europeiska tankar och, innan de dogo,
bidrogo att föra Finlands namn ut i Europa! Nu
råder inom de yngre författarnas och
konstnärernas krets snarare en finsk nationell sträfvan, hvars
yttersta riktning representeras af Arvid Järnefelt,
som till den finskt-nationella ensidigheten lagt
den Tolstoyskt-kristliga. Med lära och lif —
han har från jurist blifvit, jag tror, smed och
bor på landet i det hus han själf byggt —
predikar han återgången till naturen och
kroppsarbetet. Endast på den grunden kan den äkta
nationella odlingen utvecklas, att man frigör sig
från konstlade kulturella behof liksom från
främmande kulturella ingifvelser. Med lidelsens
ensidighet, med lifserfarenhetens energi manar han
sina vänner att endast lyssna till den granens
susning, vid hvars rot deras bo är fästadt, ty då
skall ur det äkta nationella lifvet också den äkta
nationella konsten framväxa! Det är att hoppas,
att den sanning, som endels finnes i dessa tankar,
småningom skall frigöras från den Tolstoyska
sekterismen. Och en god hjälp i detta fall torde
Tolstoy själf hafva lämnat, när han nyligen, kort
före sin sjukdom, förklarade att den finska frågan
för honom saknade intresse, emedan
nationalitetsbegreppet i hans tanke ingen betydelse ägde;
att det kan vara alldeles likgiltigt om man var
finne eller ryss, eftersom det enda väsentliga är
att arbeta för den allmänna förbrödringen och
eftersom — genom den kristliga kärleksläran —
alla nationella synpunkter upphäfvas!

Och det är oemotsägligt att för tanken
finnas få djupare motsatser än mellan kristendomen
och nationalitetsbegreppet, dem känslans
inkonsekvenser däremot så väl lyckas förena. Alla
tänkande bland Tolstoys anhängare borde
emellertid af mästarens ord i finska konflikten erhålla
en väckelse i fråga om konsekvenserna af hans
synpunkter, hvilka i allt som angår samhället
och kulturen, könskärleken och konstutöfningen
i lika hög grad som i fråga om nationalkänslan
utmynna i det österländska nirvana, som —
om finnarna skulle kunna tänkas försjunka i
detsamma — för dem blefve dödssömnen.
Lyckligtvis är faran i detta fall ingen. Men det är alltid
— särskildt i tider, hvilka kräfva alla krafters
spänning för ett gemensamt mål — att beklaga
ifall en enda god kraft söker sig in på vägar,
hvilka skola visa sig som senvägar för målets
uppnående. Återgången till naturligare
lefnadsvilkor och en bättre jämvikt mellan hufvudets
och handens arbete är framtidens närmaste
kulturella fråga. Men icke är Tolstoy rätte
vägvisaren till problemets lösning, lika litet som i
fråga om rätta förhållandet mellan
nationalitets- och broderskapskänslan. Och jag är djupt
öfvertygad att äfven den varmaste kristen i Finland
i denna stund instämmer med den lilla flicka,
hvilken — då hennes lärarinna för henne utlade
plikten att älska sina fiender — svarade, att detta
vore omöjligt! Lärarinnan hänvisade henne till
Jesu egna ord, men flickan utbrast: »Det är i
alla fall omöjligt att någon i Finland kan älska
Bobrikoff» — ett svar, ur hvilket tänkande
människor kunna hämta långt gående följdsatser med
afseende å kristendomen som den absoluta
sanningen i alla psykologiska— eller politiska — lägen.
Och om Tolstoy'sk kristlighet nu vore farlig för
Finland, så vore en isolerande finsk nationalism
det icke mindre. Den tanke, för hvilken
Järnefelt lefver och om hvilken han diktat — det
finska folkets inneboende kulturkraft och
oumbärligheten af denna kraft för världskulturen —
innebär en segerstyrka just så långt och så länge,
som den icke gör den finska nationalandans
segerlycka beroende af dess enhetlighet och
ensidighet. Den innersta sanningen i denna som så
många andra frågor har Goethe uttalat med orden:
En patriotisk konst gifves lika litet som en
patriotisk vetenskap: liksom allt utmärkt och ädelt
tillhöra de båda mänskligheten i dess helhet och
endast genom allmän, fri växelverkan inom det
lefvande tidehvarfvet, under ständig hänsyn till
det från fädren ärfda och bevarade, kunna de
främjas och bevaras. Och flertalet af de unga, lika
mycket å fennomanernas som å svekomanernas
sida, känna att det är genom de finska och
svenska kulturbärarnas solidaritetskänsla sins
emellan inom Finland, samt utåt genom hela den finska
kulturens solidaritetskänsla med den europeiska,
som finnarna skola lyckas häfda sin oumbärlighet
för det hela. De inse, att det endast är när de
små nationerna, eldade af sitt folkliga
själfmedvetande, skapa en vetenskap, en industri, en konst,
hvilka blifva en värdefull internationell egendom,
som de stora nationerna medgifva de små folkens
betydelse. Och det är således minst af allt i
den nationella fanatismens, utan tvärtom i den
internationella odlingens tecken det finska folket
hoppas att slutligen segra i sin kamp för
tillvaron.

Alla — äfven äldre svekomaner — erkänna nu
att den fennomanska rörelsen varit
utomordentligt betydelsefull för väckandet af folkkänslan
och höjandet af folkbildningen, Under
århundradets första hälft skulle ett försök till russifiering
icke funnit synnerlig motståndskraft hos den
okunniga finsktalande allmogen, allra minst i form af
en sådan agitation som den i våras med löften
om jordutdelning o. s. v. Att
rättskränkningarna nu väckt ett själfmedvetet motstånd ända
ned i folkets djupaste lager, detta är till stor del
den fennomanska rörelsens resultat. Men å andra
sidan är det visst, att hvarken den
pietistiskt-patriotiska folkskolelärarekulturen eller
gammalfennomanernas märkesmän eller ens den
ungfennomanska gruppens europeiska kultur och
europeiska förbindelser under den närvarande
krisen ensamma skulle förmått att från en lokalt
nationell fråga göra Finlands sak till en stor
europeisk.

Att den så blifvit, därom bringar nästan
hvarje dag nya vittnesbörd. De 1899 i utlandet
utkomna böckerna eller afhandlingarna om
Finland fylla redan en hel liten bokhylla. Endast
under ett par veckors förlopp hafva sålunda
utkommit ett engelskt arbete, förbjudet i Ryssland,
Finland and the Tsars 1809 — 1899 by Joseph
Fisher, hvilken fullt sympatiskt och tillika
opartiskt — på grund af så väl resor i landet som
studier af dess historia och författningar —
framställer det nuvarande sakläget, hvilket han
sammanfattar med Burke's bekanta ord om en annan
situation: »Frågan är icke att monarken ej skulle
äga möjligheten att göra sina undersåtar
olyckliga, utom om det ej vore mer förenligt med
hans verkliga intresse att göra dem lyckliga!»
Pierre Moreau har i en reseskildring Au Seuil de
l'Europe, Finlande et Caucase skildrat sitt besök
i Finland för ett par år sedan och med stor
sympati omtalat de intryck han erhöll af landet och
folket samt af det »egendomliga skådespelet att,
i Finland som i Kaukasus, se de små nationernas
arbete för att försvara sina traditioner mot det
ryska öfverväldet». På franska har utkommit en
broschyr: »Réponse à la Brochure officielle: Le
manifeste impérial du 3 février 1899 et la
Finlande», där de ryska osanningarna i denna
officiella broschyr vederläggas. Dessutom en lång
uppsats i Revue des Revues om den samtida
finska litteraturen af Jacques de Coussanges, där
författaren med den varmaste sympati
framhåller, att ett folk med ett språk, en litteratur,
en egenart, som det finska, ej kan förtvifla om
sin tillvaro. I Revue bleue ingick nyligen en
artikel om Finland och Transvaal af Leroy-Beaulieu,
där han anlägger den verkligt storpolitiska —
det vill säga rättfärdighetens — synpunkt på
båda ländernas närvarande, med hvarandra
jämförliga, läge. Han yttrar bland annat: »Om
vi kunna drömma om en tid af fred — och
hvarför icke göra det nu efter konferensen i Haag,
sammankallad af en själfhärskare? — så är det
dock en framtidsdröm, som endast kan realiseras
genom det rättas triumf, genom utvecklandet
inom mänskligheten af medvetandet om det rätta.
Bästa medlet att åstadkomma fred både inåt
och utåt är att lära hvar och en vörda rättvisan.
Hvad som ibland saknas oss är känslan af vår
egen rätt, men än oftare medvetandet om andras
rätt, aktningen för rättvisa både inåt och utåt.
Om vi alla ägde lefvande inom oss denna
aktning för det rätta, då finge vi se freden inträda
mellan människorna, kärleken och broderligheten
utveckla sig mellan folken i stället för hatet, som
nu så ofta triumferar. Det nittonde seklets
historia, detta sekel, under hvilket så många
nationer återuppvaknat, visar att det icke är sant,
att de nationella frågorna skulle för alltid
aflägsnats genom makten. Kriget föder krig,
hatet hat. En nation är besegrad, den är
underkufvad med järn och eld. Den dör dock icke
därför: folket är som en skog. Nya generationer
spira upp, de taga plats efter de gamla och
besegra dem förr eller senare.»

Ur den tyska, liksom den italienska,
holländska och engelska tidskrifts- och
tidningspressen kan nästan hvarje vecka hämtas något
sympatiskt uttalande för finnarna. I Dresden har
professor Scheffler hållit föredrag om Finland.
I Preussische Jahrbücher förekommer en lång
artikel om Finland m. m. m. m. En stor bok är
på tyska utgifven af den kände tolkaren af
skandinavisk litteratur, E. Brausewetter, med titeln:
Finland im Bilde seiner Dichtung und seiner
Dichter. Efter en mycket god allmän inledning
gifves där prof på noveller och dikter jämte
diktarkarakteristiker och porträtt. Boken
motsvarar väl sitt syfte, hvilket författaren anger
sålunda, att han i sin mån velat ge svar på
frågan om Finland är värdt att finnas till, om
finnarna äro ett litet, andligen fattigt och efterblifvet
folk, hvars undergång således vore utan stor
betydelse? »Svaret på denna fråga,» säger
författaren, »må min bok själf lämna; den skall visa,
att finnarna tvärtom är ett folk, fullt af stora och
sällsynta egenskaper, med en stark och alldeles
egendomlig andlig utveckling.»

Bland ungfennomanerna torde väl icke finnas
många, hvilka ej genom händelsernas
öfvertygande logik nu inse äfven den svenska kulturens
uppgift. I detta fall var den storartade
nationella hyllningen af senator Leo Mechelin på hans
sextioårsdag den 24 november ett talande bevis.
Från hela landet ingick vittnesbörden om huru
djupt man nu insåg betydelsen af hans lifsgärning
i skrift, i tal och i handling — såsom rättslärd,
landtdagsman och senator — till den svenska
odlingens och den finska rättens värn. Leo
Mechelins lifsgärning är i Sverige lika välbekant
som hans nobla och imponerande personlighet
— hvilken så väl motsvaras af hans ståtliga yttre
och ridderliga väsen — och en skildring af
honom vore här således öfverflödig.

Tyvärr blef man vid hyllningen af Mechelin
öfvertygad om gammalfennomanernas förmåga
att »ingenting lära och ingenting glömma». De
riktade ett bittert angrepp på den från
ungfennomanernas sida talande doktor Lyly, för
att denne bland annat oförbehållsamt yttrat, att
han, som många andra af hans partivänner, under
det gångna året fått blicken helt öppnad för
betydelsen af Leo Mechelins fosterländska verk.
I sitt svar på angreppet framhöll doktor Lyly
det sorgliga i att det gammalfennomanska
partiets grälmakare alltjämt så förblindas af sin
ungdoms partitvister, att de ej ens nu — då landet
framför allt behöfver enighet — skytt försöket
att, inåt som utåt, förringa betydelsen af en
storartad folkhyllning åt en stor fosterlandsvän.
Denna förblindelse fick ett annat märkligt uttryck
vid den i december hållna finska partidagen, hvars
syfte lär ha varit att återförena partiet under den
forna höfdingens ledning. Det är dock icke
troligt, att finnarna komma att gifva världen en så
tragikomisk variant af dramat Når vi döde vågner!

Om man således tyvärr icke kan påstå, att
den gemensamma faran verkligen förenat den
äldre generationens stridande parter, så torde det
hafva varit mer än en vacker stundens impuls,
att de svenska och finska studenterna — som
under årtionden gått åt hvart sitt håll att fira
första maj — i fjol under gemensamma fanor
och gemensam sång tågade ut att tillsammans
hålla det vårliga uppvaknandets fest, hvilken för
Finlands ungdom alltjämt har en så stor — och
symbolisk — betydelse. Denna studenternas
sammanslutning bådar godt för att det gamla
Snellmanska stridsropet: Ett folk, ett språk! skall
komma att bytas mot den lösen Jonas Castrén,
ungfennomanernas politiske höfding, uttalade vid
festen i mars 1899 för den stora deputationen:
Ett sinne, om ock tvenne språk!
Hvad fäderna söndrat, det skola sönerna
kanske förena — denna möjlighet lägger nu i
Finland sin ljusning öfver den dystra vissheten:
att hvad fäderna felat, det få sönerna umgälla.

Jag skall i nästa kapitel omedelbart öfvergå
till en skildring af huru ungdomen i Finland
fattar sin uppgift och sitt ansvar inför det
närvarande sakläget.

*

III.

Finnes väl i vårt århundrade ett folk, som för
sin nationalkänslas väckelse haft lyckoöden,
liknande det finskas?

Ur dess skogars djup hämtas Kalevala —
världslitteraturens enda nyare folkepos — och
— Kanteletar. Ur dess hjärtas djup hämtar
Runeberg den härligaste fosterlandssång någon
nation äger och den enastående diktcykel, hvilken
gaf folkanden dess medvetna uppresning, genom
anblicken af sig själf under »sina segrars, sina
sorgers och sin äras gyllne tid».

Och dessa dikter voro ej af dem, hvilka höja
patriotismen genom att sänka folksjälen medels
förhärligandet af krigslidelsen, militärandan,
eröfrarlusten. Hvad som förhärligades var
uteslutande det folkliga hjältemodet vid fosterlandets
försvar och den demokratiska jämlikhetskänsla,
som växer ur de stolta minnena af allas
gemensamma bragder till frihetens och rättens
värn.

Men Runeberg har icke endast gifvit diktens
guldglans åt minnena och minnenas eldsglöd åt
själarna: han har äfven med dessa dikter uppfört
åt sitt folk ett strålande fäste, ett osynligt och
ointagligt Sveaborg, där det i tider som den
närvarande äger vapen och värn för sina strider,
samling och styrka för sitt mod.

Hvad hjälpte det, att finnarna nyligen
förmenades att med en medalj af guld hugfästa
50-årsminnet af Fänrik Ståls sägner, när dessa
för alla tider äro präglade i det ädlare ämnet,
den finska folksjälen? Och om, som man kan
frukta, dikterna bli förbjudna i skolorna, sångerna
förbjudna att offentligt sjungas — ingen makt
förmår slita dem ur hem och ur hjärtan!

Runeberg har äfven gifvit Finland en den
skönaste nationaldag: den då hvarje 5 februari hela
landet förenas kring minnet af honom själf, det
odödliga inbegreppet af hvad folket ypperst äger
och djupast älskar! Och när man i Helsingfors
samlas med blomster- och sångarhyllningen vid
Runebergsstoden — eller vid Alexanderstoden,
på den likaledes af folkets kärlek valda, af dess
sorg invigda dagen, den 13 mars — då är det
Johan Ludvigs son, Valter Runeberg, hvilken i
plastiska gestalter gifvit uttryck och lyftning åt
folkets djupaste känslor, skapat en samlingspunkt
och en symbol för deras hyllning af de
personligheter och idéer, de djupast vörda: genom
Runebergsstoden, med gestalten af Finland mot sitt
fotställ; genom Alexanderstoden med gestalten
af Lagen — den stolta kvinnan, som mot lejonet
vid sin sida stöder skölden med ordet Lex —
framför sitt fotställ. Samma mäktiga
kvinnogestalt möter också folkets ombud från
trappafsatsen i Ständernas hus.

Och slutligen, när nu den finska ungdomen
i nya dikter tolkar sina nya känslor, då finner
man bland de andra unga sångarna äfven en son
af Valter Runeberg, hvilken i formfagra, fina
strofer — där det dämpade föredraget är det af
folklynnet och förhållandena danade sångsättet
— med djup naturlighet, med stilla glöd, ger
uttryck åt sina egna och sina jämnårigas känslor
af lifslängtan, af harm, af hopp och — af
resignation. Men en resignation, hvars innersta grund
är uthållighet. Ty säger Alceste — den
pseudonym, under hvilken den unga Runeberg, med
lätt förståelig försynthet, dolt sitt stora namn—:

. . . djupast under vintrig snö och is
i grunden bor en underjordisk låga,
som verkar tyst och på sitt eget vis;
att hejda den är utom sjöns förmåga,
och fåfängt vräker hafvet sten och skum
mot denna strand, som vreda vågor plöja,
ty sekel efter sekel, tum för tum,
dess inre glöd skall den ur hafvet höja.

Det måste varit med högt svällande hjärta,
Runebergs sonson nedskref den lilla präktiga
dikten:
De dödas marsch.

Vi äro kolonnen, som trotsande står,
där lefvande fly eller stupa.
Vi känna hur lederna år efter år
blott växa sig starka och djupa.

Med sargade pannor och sårade bröst,
ur grafvarna strider vår skara,
men hinnes ej mer utaf smädarnes röst
och fruktar ej död eller fara.

Ty vapnet, som höjs af en lefvande arm,
i striden kan svikta och bräckas;
vår gärning förblifver, trots fiendens larm,
ett vapen, som aldrig kan fläckas! —

Vi känna hur lederna år efter år
alltmera bli fasta och djupa.
Vi äro kolonnen, som segrande står,
där lefvande fly eller stupa.

*

Lika naturligt som att det plastiska och
klassiska draget hos Johan Ludvig Runeberg i
och genom en son utvecklades till
bildhuggarkonst, lika naturligt är det att Valter Runeberg
— hvars yttre tyckes ge en lefvande bild af hans
far — själf däremot skulle erhålla en lyriker till
son, en son med hvilken fadern till sinnet tyckes
jämnårig, så ungdomsvarm är ännu Valter
Runeberg. Genom sin ärliga naturlighet, sin blida
godhet, sin anspråkslösa enkelhet är han den
mest omedelbart vinnande hjärtemänniska, den
mest barnalikt älskvärda konstnärssjäl, hvilken
säger visa ord utan att veta det och tänker tidens
nya tankar utan att märka det!

Men att ett folk ur tre led af samma släkt
erhåller konstnärliga uttryck för sitt nationella
medvetande, detta är en af dessa naturens
nådesbevisningar, dem ett folk aldrig kan förutse —
men kanske förtjäna?

*

Alla finnar talade om den 13 mars 1899 som
ett af de intryck, hvilka aldrig glömmas och
aldrig — på samma sätt — upprepas.

Årsdagen af den dag, då Alexander II
mördades i Ryssland hade som bekant det finska
folket höljt hans stod i ett hundra sjuttio kransar,
från landets alla delar, många tillkomna med
bidrag i penni-belopp, tecknade af de fattiga.
Hvad blomstergärden uttryckte förtalde inskriften
på en af kransarna:

Ädla voro dina handlingar,
Oryggliga dina eder,
Därför älskade dig Finland.

Under de ännu alltjämt fortgående
blomsterhyllningarna tog sig folkkänslan på det nya seklets
första dag uttryck i dessa ord på en stor krans:

Lagen går öfver allas hufvuden,
öfver lagen den Allsmäktige.

Alexanderstoden står på den arkitektoniskt
vackraste platsen i Helsingfors, den af hvilken
den märklige tysken Engels skapat ett helt,
sådant man sällan får se i nyare tider, allra minst
i vår, där de styrande sakna all aning om att
det icke är nog för det arkitektoniska
skönhetsintrycket ifall en vacker byggnad uppföres, utan
att dess läge, dess omgifning äro af fullt lika
mycken betydelse för helhetsverkan. Engels
ägde den frihet, nutidens arkitekter sakna, att
lägga sina byggnader där de bäst kunde göra
sig gällande. Och själf aktade han sig väl att
spränga bort den ståtliga höjd, som nu behärskar
platsen: genom en majestätisk trappa, den
bredaste i världen, förband han den i stället med
torget. Ofvanför trappan reser sig Nikolaikyrkan
med sin vackra kupol och bakom kyrkan det
ståtliga universitetsbibliotekets pelarrader, medan
torget nedanför är innefattadt på ena sidan af det
stora senatshuset, på den andra af det ännu
större universitetshuset, hvilka arkitektoniskt likna
hvarandra.

Man berättar huru den 13 mars den nämnda
höjden, trappan, torget, de angränsande gatorna
fylldes af tusende och åter tusende tigande,
sorgklädda människor; huru sedan alla, på ett
gifvet tecken, uppstämde Vår Gud är oss en
väldig borg och huru därefter Vårt land togs
upp, medan alla män blottade sina hufvuden —
äfven de, som blifvit förbjudna att göra denna
honnör för folksången — och huru, sedan Vårt
land sjungits så som aldrig förr, skarorna
skingrades lika tysta som de kommit.

Samma dag hade medlemmarna af den stora
deputationen samlats i Helsingfors och Nylands
nation inbjudit Nylands representanter i
deputationen till ett samkväm, där professor Wrede höll
ett gripande tal och stämningen hela aftonen
uppbars af fosterländska sånger. Det led mot
samkvämets slut, när en student begärde ordet,
en högrest ung man, blek af sinnesrörelse. I ett
tal, öfver hvilket en tretungad eld lyste —
ynglingens, diktarens och finnens — framhöll han
huru, när nu den faran hotade Finlands söner
att de i Ryssland måste göra sin krigstjänst,
inga af dem borde lämna landet utan att äga de
kunskaper, genom hvilka de skulle kunna läsa
meddelanden från hemmet och själfva skriftligt
meddela sig med detta.

Den unga talaren — hvilken sålunda angaf
det verksammaste motivet för den
folkbildningsrörelse, till hvilken jag i det följande återkommer
— var Arvid Mörne. Han är den andre af de
svensk-språkiga finska författare genom hvilkas,
i höstas utgifna, diktsamlingar deras landsmän
rönt glädjen att välkomma nya sångare på det
svenska tungomålet, medan på det finska
samtidigt utkommo icke mindre än sju diktsamlingar.
Af dessa lära två — af de mest framstående
lyriska begåfningarna inom det yngsta Finland
Leino och Kyösti Larson — nästan helt och
hållet vara ägnade åt patriotiska och aktuella
ämnen. Om dessa finskspråkiga författare har
jag naturligtvis intet personligt omdöme. Om
Mörne, som är vän och jämnårig med den unge
Runeberg, gäller äfven hvad denne senare yttrade
om sig själf: »Vi finnar, som ej få sjunga ut, hafva
lärt oss sjunga med half röst, och det är nästan
som om vi blefve mest förstådda när vi så göra:
det omedelbara och starka uttrycket är för oss
mindre naturligt och mindre gripande än det
medelbara och dämpade.»

Detta gäller äfven hos dessa unga diktare
om fosterlandskänslans uttryck. De omedelbart
patriotiska dikterna äro hos båda få, och det
var heller icke vid dem, den finska kritiken
egentligen uppehöll sig; kanske af det skäl, en
förtrogen kännare af folkstämningen angifvit:
»Ingen kan säga dessa saker så, som vi känna
dem — ej ens som ungdomen känner dem.
Handlingens tid har för oss länge varit inne:
orden ha förlorat sin tolkningskraft därvidlag och
vi se öfver hufvud helst att man icke talar eller
sjunger om detta annat än tyst» . . .

Och hur stilla är ej i själfva verket tonen i en
dikt som denna ur Arvid Mörnes Rytm och Rim:

En gång när trädens skuggor falla djupa
och ljusen tindra mildt i Finlands nejder
och gammal saga täljs om män, som
för fosterlandet i dess stora fejder,

de unga blicka ut i kvällens blå,
de tåras inför sina fäders minne,
det gror en tanke djupt i deras sinne:
det måtte varit skönt att lefva då!

Eller i denna:

Ju mera vår kamp försvåras
för vikingaspråk och minnen,
vi rista i unga sinnen
att fädernas bragd var stor,
att fädernas land skall lefva,
så visst som en gång det våras
för brodd, som i hösten gror.
Vi dana ur mörka tider
ett släkte, som hoppas och tror
och växer starkt, när det lider.

Men sådana stilla ord bäras af den starkaste
handlingskraft hos den finska ungdom, hvars
stämning de tolka.

*


IV.

I och med framträdandet 1898 af det nya
värnpliktsförslaget, började den rörelse, som under
det gångna året bokstafligen nått hvarje finsk
bygd.

Visserligen var den finska ungdomen redan
djupt inne i bildningsarbetet bland folket. 1890
hade t. ex. — vid en annan studentfest i Nylands
nation — dess kurator varnat för den tron att
de bildade klasserna i längden skulle kunna
upprätthålla landets autonomi utan att bakom sig
hafva ett upplyst folk, hvars sega motståndskraft
blef det säkraste värnet. Mera ljus åt vårt
folk, sade man redan då, måste bli de bildades
lösen.

Med ifver verkade därför under hela
1890-talet de finska studenterna — af båda språken,
ehuru början skett från det finsktalande hållet —
för folkbildningen genom arbetarkurser,
småskrifter, arbete för folkhögskolor o. s. v. Sålunda
ha t. ex. Arbetets vänner i Helsingfors ordnat
föreläsningskurser. Där finnes äfven ett
folkbibliotek med tidningssal samt tidskrifts- och
barnsal, hvilka senaste året varit besökta af i
rundt tal 188,000 personer och hvarifrån öfver
90,000 band utlånats; där finnes ett Folkets hus,
med salar för föredrag, musik o. s. v. — hvilket
tillkommit genom en kvinnas, fru Ali
Trygg-Helenius' initiativ och energi — och mycket
annat, som här måste förbigås.

Men allt detta var egentligen ägnadt att
öka den folkbildning, som redan var grundlagd.
Det i våras började företaget var däremot mycket
mer vidtomfattande. För det första gällde det
att föra kunskapen äfven till de bygder, där
fattigdomen och samfärdselns svårigheter gjort
folkskoleförordningarna till en jämförelsevis död
bokstaf, där många knappt kunnat läsa och alls
icke skrifva. Och för det andra att lära folket
känna sina fosterländska rättigheter och plikter.
Det stora företaget ordnades i Finland med den
enkla och snabba handlingskraft, som utvecklas
under osäkra eller farliga förhållanden — en
numera nästan okänd art af handlingskraft här
hemma i Sverige, där vi behöfva en förening
för hvarje företag och tjugu, på tio möten
afhandlade, alla fria initiativ och all ursprunglig
entusiasm dödande, paragrafer för hvar förening!
Man anhöll visserligen också i Finland att få
bilda föreningar. Men denna anhållan afslogs
och som hela rörelsen från vederbörandes sida
karakteriserades som »brottslig och upprorisk»
måste den äga rum i alldeles fria former. Många
unga människor arbetade sålunda under
sommaren i det patriotiska verkets tjänst utan att
ens veta det deras gärning var en del af en stor
och sammanhängande organisation! Öfverallt i
städerna höllos möten; föreläsare och lärare
anmälde sig hos organisationsnämnderna, hvilka
stodo i förbindelse med de skilda bygderna för
att tillgodose deras behof. Penningar insamlades,
dels omedelbart, dels medelbart. Sålunda var
t. ex. den unga grefvinnan Aina
Ehrnrooth-Mannerheim själen vid ordnandet af två stora konserter
till folkbildningens främjande, musikfester dem
hon lyfte med sin brinnande fosterlandskänsla
och sin härliga sång, som vid operan skulle
beredt henne en lysande bana, ifall hon ej i stället
för denna valt hemmets lycka. Nu är det endast
fosterländska företag likt detta hvilka gifva en
större allmänhet tillfälle att beundra hennes
konst.

Sedan på detta och liknande sätt medel
erhållits för de fall, där resor och arbete ej kunde
gifvas frivilligt, spridde sig under sommaren
ungdomsskaran — blandad äfven med äldre
entusiaster för den stora tanken — rundt om i alla
Finlands bygder. Om hvardagskvällarna efter
slutadt arbete — vanligen mellan sju och nio —
samt om söndagseftermiddagarna samlades nu
bygdens män och kvinnor, gossar och flickor,
sedan man först genom ett allmänt möte sagt
dem hvarom frågan var. Gamla knotiga händer,
som aldrig kunnat mer än rista ett bomärke,
grepo ifrigt om pennan, ty vid den stora
petitionen hade man lärt betydelsen af att kunna
teckna sitt namn! Unga och gamla lyssnade till
berättelser om Finland, dess land och folk, dess
förtid och nutid, åhörde med andlös
uppmärksamhet Runebergs dikter och lärde fosterländska
sånger. Kaffebjudningar höllos allt emellanåt för
att bereda tillfälle till samspråk om det stora
ämnet för allas sorg och allas kärlek: Finlands
framtid.

Och nu — vid mitt besök i december —
var det icke om julferiernas hvila och nöjen,
ungdomens tankar rörde sig. Nej, studenterna
höllo redan på att fördela sig till färder i
landsorten, som föreläsare eller undervisare med
anslutning till sommarens verksamhet!

Allmogens ifver att begagna sig af den
erbjudna bildningen är i sitt slag ett lika
betydelsefullt uttryck af vaken och målmedveten patriotism,
som ungdomens offervillighet. Det var ju ofta
efter ett ansträngande dagsverke, folkets barn
gåfvo sin afton- eller söndagshvila för den lika
ansträngande mödan att lära skrifva eller räkna;
och dock var nästan aldrig svårigheten att få
dessa människor att komma — endast att få
dem att gå! Med rörande ifver arbetade i
synnerhet ynglingarna att lära sig skrifva: många af
dem hade aldrig haft penna i hand. Äfven
räkningen intresserade dem lifligt. Innanläsning
öfvades med de i detta fall svaga; historia och
geografi hörde äfven till planen, där de kunde
medhinnas. En ung sextonårs skolflicka, som i
bref skildrat sina erfarenheter, säger att
högtidsstunderna dock voro söndagseftermiddagarna
omkring Fänrik Stål, ty den värme och förståelse
med hvilken ynglingarna upptogo dikterna och
de samtal till hvilka dikterna föranledde voro
lika gripande.

Det synes mig som om en finsk konstnär
knappt i drömmen kunnat se en vackrare bild
af sitt folk än denna grupp med den sextonåriga
flickan, omgifven af trettio bondpojkar, de flesta
redan fullvuxna och äldre än hon, men alla
bevarande den bästa hållning, alla med samma
ifver och samma andakt lyssnande till sin unga
lärarinna, hvilken upplyser dem om och eldar
dem för »de stora frågorna»!

Redan vid den stora petitionen visade ju
allmogen sin finska energi och tystlåtenhet —
det hela förblef, som bekant, en hemlighet ända
tills de femhundra deputerade voro på väg till
Petersburg — men framför allt sin vakna känsla
af solidaritet med sitt lands öden. Man berättar
rörande smådrag om det finska lynnets
obesticklighet, t. o. m. af naturbarnets nyfikenhet.
Sålunda svarade en gubbe, hvilken varit medlem
af deputationen, på frågan hvad han tyckte om
Petersburg:

»Vet inte, det var mörkt, då jag gaf mig i
väg från kvarteret.» Och när den frågande undrat,
om han då inte varit ute och spatserat, blef
svaret:

»Jag kom hit med folkets skrifvelse, det var
mitt ärende, men som jag inte fick lämna fram
den, res' jag hem förstås ...» Och slutligen, vid
frågan, hvad han gjort under de tre väntedagarna,
löd det äkta finska svaret: »Suttit inne, förstås,
och bidat. Petersburg angår mig icke.»

En annan lika typisk replik gaf en bonde,
som varit beordrad att vid storfurst Vladimirs
resa skjutsa för honom och hans följe. Bonden
tillfrågades, huru han funnit de höga herrarna
och svarade, att han ej sett dem. Huru var det
nu möjligt, invände den frågande, eftersom du
skjutsade?

»Jag vände bort hufvudet,» svarade han.

Och finnar ur andra stånd, hvilka under
sommaren färdats bland allmogen, ha från denna
ofta hört yttranden som detta:

»Må ryssen taga våra söner. Ja, må han
låta skjuta ned dem. Vi ge oss inte ändå.
Finland göra de inte till ryskt, så länge det finnes
några finnar i landet.»

Det är just denna senare visshet, som gjort
att man i Finland med oro och sorg sett den
emigrantström, hvilken under 1899 uppgått till
omkring 15,000 personer, särskildt från
Österbotten. Således dubbelt mot de högsta siffror
emigrationen i Finland visat något år under det
sista kvartseklet! Orsaken är dels missväxten,
dels österbottningens vandrings- och förvärfslust,
men dels och framför allt fruktan och oviljan
att gifva fem dyrbara ungdomsår åt värnplikten,
aftjänad i ett främmande land, där dessutom
prygelstraffet ännu är kvar vid hären. Och när
de unge männen draga sina färde följa de unga
kvinnorna dem. Ehuru flera finnar hoppas på
Sydafrika efter krigets slut — då behofvet af
arbetskrafter ju där kommer att bli stort — är det
tillsvidare mot Amerika som emigrantströmmen
gått. I stället för att endast beklaga dess fart,
har man i Finland sökt rikta dess lopp och
planerat för att sammanhålla utvandrarna till ett
transatlantiskt samhälle. I detta syfte har den
finska Kanada-kommissionen under sommaren
företagit en resa till Amerika. Jag råkade två af
kommissionens nyss hemkomna medlemmar. Den
ene var konsul Arthur Bergström i Hangö, en
stor affärsman och en stor fosterlandsvän tillika,
en man med idealistiska synpunkter för allt sitt
praktiska handlande. Han är en af K. A.
Tavaststjernas närmaste vänner och redan vid de
första stegen på finsk jord låter han gärna en
svensk, i synnerhet en Tavaststjernas vän, i sitt
vackra hem möta hela värmen af den finska
gästfriheten. Den andre var den äfven i Sverige väl
bekante författaren Konni Zilliacus, som, själf gift
med en amerikanska, är en grundlig kännare af
Amerikas förhållanden och som af finnen i
Amerika gifvit ypperliga bilder i sina
utvandrarehistorier, liksom vår Hilma Angered-Strandberg
i tre präktiga böcker gifvit oss
svensk-amerikanens, för vår litteratur nya, typ.

I decemberhäftet af Ateneum — en tidskrift,
hvilken kan kallas Finlands Ord och Bild och
som utgifves af den för den europeiskt-svenska
kulturen varmt intresserade och lifligt verksamme
magister Wentzel Hagelstam, tillika bokhandlare
och bokförläggare — har Konni Zilliacus lämnat
en intressant redogörelse för »tanken att i Kanada
samla utvandrare från Finland». Af denna
uppsats framgår, att intet hinder möter från den
engelska regeringen att åt emigranterna upplåta
stora jordområden i det brittiska Kanada. De
områden kommissionen tillråder — trakterna norr
om Saskatchevanflodens nedre lopp, mellan
staden Prince Albert i öster och Edmonton i väster
samt höjderna kring denna flods öfversta del,
närmast öster om Klippbergen — uppfyller
hufvudfordringarna: en natur och ett klimat, hvilka i
viss mån likna Finlands; möjligheten till en,
under lång tid fortsatt, utvidgning af kolonien men
dock icke ett läge så aflägset, att samfärdseln
försvåras, utan där tvärtom goda
afsättningsförhållanden kunna påräknas.

Jorden skall lämnas gratis och det är endast
till inventarier och driftkapital, som understöd i
form af billiga lån äro behöfliga. Och, med
kännedom om finnarnas förmåga att förverkliga
patriotiska mål, kan man vara viss att i en snar
framtid — då penningmarknaden i Finland ej
som nu tryckes af ett »nödår», på alla områden
— de behöfliga medlen skola erhållas för att i
Kanadas ödeland bryta ny finländsk bygd och
åt de utvandrande bevara åtminstone vissa af
hemlandets samhörighetsformer och glädjeämnen.

En annan följd af de närvarande
förhållandena blir kanske att unga finnar oftare få sin
skoluppfostran i utlandet. Men icke lär detta
komma att försvaga deras samhörighetskänsla
med det egna landet! Den ofvannämnde unge
Runeberg — som är född i Rom och därifrån
fått sitt italienska namn, Nino, och sitt vackra,
absolut italienska utseende — är dessutom
uppfostrad i Paris. Men hemkommen för att i
Helsingfors sluta sina studier, behandlar han det svenska
språket så väl, som om han aldrig varit utom
Sverige och känner sig finsk, som hade han
aldrig varit utanför sin farfars hem i Borgå!

Huru den vuxna, själfbestämmande delen af
den finska ungdomen i fråga om emigrationen
kommer att handla, detta har redan Arvid Mörne
uttalat i dikten :

Mod.
Den man, som ser från sin förstukvist
hur de andra lätta ankar,
som segrar i kampen mot nöd och brist
och sina trotsiga tankar,
som stannar kvar och plöjer
och möter ödet utan värn,
när det kommer så mörkt som skogens tjärn,
där skuggan evigt dröjer,
han är den starke, den ende, som kan
åt Finland en framtid förvärfva,
han äger det mod, som danar en man,
det hjältemod vi fått ärfva.

Att denna dikt tolkar den bildade finska
ungdomens hjärtekänsla, dess själs beslut, därom
förvissades jag ej endast omedelbart, genom de
unga kvinnor och män, med hvilka jag talade,
utan äfven medelbart genom hvad man berättade.
T. ex. drag af mogen själfbehärskning, redan
hos barnen, tillsammans med uttryck af en sorg
så djup, att den hos intensiva naturer blef rent
af oroande. En tolfårig gosse blef sålunda
efter statskuppen sömnlös i flera veckor; hvarje
medel att ge honom förströelse eller ro från de
aggande tankarna misslyckades. Ett skönt
uttryck af denna gosseglöd har Finland nu erhållit
i den musik, som den geniale tondiktaren Jean
Sibelius satt till »Atenarnes sång» ur »Dexippos»,
en musik, som föddes 1899 under den allra
djupaste sorgens tid. Vi svenskar, som icke hafva
något annat stort sångens uttryck för vår egen
fosterlandskänsla än finnarnas nationalsång, äga
till gengäld den glädjen att en svensk diktare
gifvit finnarna orden till den härliga hymn, i
hvilken Finlands ungdom nu ger fosterlandet sitt
heliga löfte. Denna sång, som redan sjunges
Finland rundt, var det med djupaste hänförelse
mottagna glansnumret vid den så kallade »Atenarnes
fest», så benämnd emedan den hölls för den nyss
nämnda tidskriften »Ateneum» och emedan man
gifvit det hela — tablåer, dans och skuggspel —
en grekisk prägel. »Atenarnes sång» anfördes
af kompositören själf, mot hvars unga, intressanta
ansikte alla gosseblickar stadigt riktades under
det de — till stor del ännu helt små — sångarna
med ett gripande allvar utförde tondikten, först
på svenska, sedan i finsk tolkning. Huru de
själfva uppfattade den, framgår bäst af hvad en
mor berättade: hon hade, medan sången
inöfvades, bedt sin gosse gnola den hemma, så att hon
skulle få höra melodien. Men han brast i gråt
och svarade: »Nej, den sången är för helig att
sjungas så, den måste sjungas på allvar!»
Atenarnes fest enade till samverkan Helsingfors' bästa
krafter. Musiken anfördes af kapellmästaren
Robert Kajanus, en gestalt så Kristusliknande, att
han många gånger varit modell till de altartaflor,
hans målarvänner skickat ut i bygderna, tills
bönderna börjat knorra mot en Kristus, som de
fått veta går lifslefvande omkring i Helsingfors!
Karl Flodin, äfven känd som utmärkt
musikkritiker, och Oskar Merikanto, en ung kompositör
af visor m. m., hvilka båda redan vunnit ett namn
i Finland, hade komponerat en del af musiken;
Edelfelt, Gallén och Enckell hade ordnat de
vackra tablåerna, af hvilka särskildt den senares,
efter en antik vas komponerade, bild af »Orestes
förföljd af Erinnyerne» var af den yppersta
färgverkan. Ida Aalberg, som nu åter efter en lång
sjukdom hänförde Helsingfors i »Faust»,
uppträdde som den folkets öden siande Pythia, med
ett anlete, som ett flerårigt lidande gjort än mera
själfullt än förr. Grefvinnan Aina Mannerheims
stämma fyllde salen med tonernas och vackra
»ateniensiskor» med rörelsernas harmoni!

Men ifrån det ögonblick, jag hört de klara
gosserösterna höjas i »Atenarnes sång» med de
gripande orden:

Härlig är döden, när modigt i främsta ledet du dignar,
dignar i kamp för ditt land — — —

var jag endast halft närvarande.

Tidiga minnen trängde sig fram, minnen af
stridsrop och segersånger från Marathon och
Salamis, vältaliga ord från Pnyx och Kerameikos,
ord som t- ex. dessa:

»Det är för ett på ära så rikt fädernesland
våra krigare ädelmodigt offrat lifvet; det är för
det vi alla, som öfverlefva dem, äro beredda att
lida... De voro sådana, de borde vara. Då
lyckan gick dem emot, trodde de sig ej därför
hafva rättighet att beröfva staten sin dygd och
offret af sig själfva syntes dem då vara den gärd,
de voro sitt fädernesland skyldiga... Tron att
lyckan består i friheten och friheten i modet!» ...

Men jag hörde inom mig äfven andra ord,
också de ett barndomsminne, spridda strofer,
hvilka med sin klang af stridstuba äro mig de
käraste af alla hos den tänkare, hvilken senare
blef mig för mycket en fridens man, strofer ur
det verk, i hvilket »Dexippos» skald först angaf
sin syn på världsförloppet:

»Det finnes tvenne grundtyper, till hvilka
alla mänskliga varelser kunna hänföras, en
orientalisk och en västerländsk ... Grunddraget i den
orientaliska typen är den fromma
undergifvenheten under de yttre makterna ... Den helleniskt
västerländska andan har däremot upptäckt att
dessa yttre makter äro behäftade med
ofullkomlighet, hemfallna under omgestaltningens
princip ... Den helleniskt-västerländska principen är
utveckling ... Reaktionen vill lyckliggöra genom
att återföra till en omyndig barndom ...
Hellenismen däremot gör släktet myndigt ... Striden
föres å ömse sidor fullt medveten om afsikten
och målet ... Vi lefva, andas och hafva vår
varelse i striden mellan dessa motsatta riktningar.
Hvarje vår handling främjar medvetet eller
omedvetet enderas seger ... Denna den politiska,
religiösa och vetenskapliga frihetens sak kämpar
ännu, men icke längre förtvifladt, utan med
segervisshet ...»

Jag visste nu hvad det var, som under hvarje
dag i Finland kommit mig att gråta af sorg men
äfven af glädje. Jag såg ett folk, stadt i denna
heliga strid, den strid, som i Europa började på
Marathons valplats: striden mellan hellener och
barbarer, dessa eviga fiender, mellan väster- och
österland, dessa ännu oförenade motsatser! I
denna strid hade tillförene — här vid Finska
vikens stränder eller på Europas slagfält —
svenskar och finnar blödt tillsammans, segrat
tillsammans, besegrats tillsammans! Nu kämpa
finnarna striden ensamma, kämpa den med andra,
ädlare vapen. Men äfven nu är Finland vår
blodiga sköld! Och det var med rörelse jag
kände mig i samklang med hela den svenska
folkkänslan, då jag, vid tanken på finnarnas
nuvarande läge, fylld af minnenas tacksamhet, af
nuets sorg i mitt hjärta upprepade det gamla
löftesordet:

Broder, förr än jag förgäter dig, må min
högra hand förtorkas!

*


v.

Medan man i Finland som sin närmaste
nationella uppgift betraktar folkbildningens höjande,
inser man, som jag redan påpekat, lika klart
betydelsen af att Finland samtidigt inför Europa
skall kunna förete en hög kulturell utveckling af
den nationella egenarten. Ett tillfälle att
framvisa denna utveckling erbjuda osökt t. ex.
internationella kongresser. På den sjunde
geografkongressen i somras i Berlin framlade sålunda
det 1888 stiftade Sällskapet för Finlands geografi
en Atlas öfver Finland, hvilken redan i utkast
vunnit så mycket intresse vid den föregående
geografkongressen i London 1895 att de finska
professorer — Neovius och Palmén — hvilka där
demonstrerat den, vid hemkomsten föreslogo att
man borde göra det stora verket färdigt till
nästa kongress 1899. Planen omfattades med
värme, och rundt om i landet samlades nu
material under ledning af det nämnda geografiska
sällskapet, hvars uppgift — jämte utgifvandet af
tidskriften Fennia — från början varit att samla
alla de krafter, som arbeta för landets
utforskande. Den finska vetenskapssocieteten och
den nya finska meteorologiska anstalten ha haft
ett betydande material att lämna. Och dessutom
har rundt om i bygderna frivilligt arbete — af
studenter, präster, landtmän, länsmän o. s. v. —
ägt rum för anskaffandet af uppgifter till denna
atlas. I 102 kartbilder, 50 diagram och en
vidlyftig fransk, svensk och finsk text ger den nu
en åskådlig statistisk handbok öfver landet och
på samma gång en historisk bild af dess oerhörda
utveckling på alla områden, särskildt under
1800-talets senare del.

Atlasen — vid hvilken, under materialets
bearbetning, ett flertal vetenskapsmän medverkat,
medan de framdrifvande och ledande krafterna
alltjämt varit professorerna Palmén och Neovius
— blef just färdig i sin finsk-svenska upplaga
medan jag var i Helsingfors. Där var
universitetshusets stora sal öfverfylld med en publik, hvilken
åhörde huru professor Neovius demonstrerade det
stora verk, om hvilket man redan visste att det
i sin franska redaktion på geografkongressen i
Berlin och sedan i Petersburgs vetenskapliga
kretsar väckt en utomordentlig uppmärksamhet.
Och det är betecknande att, ehuru man i London
1895 föreslagit att alla land skulle utarbeta ett
kartverk, liknande det finnarna då visade i utkast,
så var det endast finnarna som 1899 utfört sitt!
Det i flera afseenden enastående kartverket
åskådliggör landet och folket; de klimatologiska,
geologiska, växtgeografiska företeelserna,
historien och kulturutvecklingen, etnografiska och
språkliga förhållanden; folkmängd och
folkupplysning; industri och näringar, post och telefon,
sjöfart och järnvägar m. m. Och ännu, mena
finnarna själfva, återstår mycket oarbetadt material
innan denna atlas ger en totalbild af landet och
folket! Hvad den redan ger är emellertid så
storartadt, att en i ämnet vittnesgill svensk
vetenskapsman nyligen utbrast: »Äfven om denna
atlas vore finnarnas enda kulturella bragd, är
den ensam stor nog att berättiga deras fortsatta
nationella tillvaro!» Och denna seger för den
finska vetenskapen vanns ej endast genom de
omedelbart arbetandes rastlösa ifver utan äfven
genom tryckeripersonalens. När sättarna hörde
att arbetet brådskade, erbjödo de sig nämligen
frivilligt att göra nattarbete för att atlasen
verkligen skulle bli färdig till Berlinkongressen —
erbjödo det, emedan de visste att verket skulle
komma att göra deras land ära!

Det är denna ständigt växande nationella
solidaritetskänsla — mellan hjärnans och handens
arbetare, mellan husbönder och tjänare, mellan
fennomaner och svekomaner, mellan gamla och
unga — man i Finland kunde peka på som det
stora resultatet af att alla förenats i en gemensam
sorg och oro. Och det var öfverhufvud ett för
finnarna djupt betecknande drag att man mera
talade om det goda, pröfningarna medfört, än om
det onda; mera om hvad man hade att göra, än
hvad man hade att vänta!

Ett annat osökt tillfälle för finsk
kraftutveckling ger årets världsutställning. Redan den finska
paviljongens vackra och originella yttre har i
Paris tilldragit sig uppmärksamhet. Byggnadens
stil erinrar om en enkel landtkyrka. Den består
af ett långskepp, som slutar med en absid, krönt
af ett åttkantigt klocktorn, hvars yttre klädes af
tallkottar. Taket är täckt med barkskifvor.
Portalerna äro i rundbågestil och rundt deras
hvälfningar äro väl skulpterade varghufvuden
anbragta i rader; i fyra af klocktornets hörn stå
björnar! Dess arkitekt är en helt ung man,
Saarinen — son till den prost Saarinen, hvilken
nyligen blef utvisad från hela petersburgska
guvernementet, emedan han anklagades »för
propaganda i den finska saken» i Ingermanland, där
han varit präst. Den unge Saarinen utgör den
tredje i den trio af konstnärligt begåfvade och
bildade unga arkitekter, af hvilka man inom
Helsingfors' artistkretsar hoppas en förnyelse för den
inhemska byggnadskonsten. Af de andra båda
är Lindgren en framstående arkeolog och kännare
af medeltiden samt äfven målare med smak och
färgsinne; den tredje, Geselius, tar mera det
konstruktiva och praktiska på sin lott. Och att
döma efter det prof jag hade tillfälle att se,
det Tallbergska huset vid Skatudden, i hvilket
Albert Edelfelt har sitt stilfulla vinterhem, förena
dessa arkitekter smak med sin originalitet, den
förening, som är så oundgänglig ifall nya
konstnärliga ansatser skola utbildas till en verklig stil.
Parispaviljongens inre kommer att dekoreras af
flera finska konstnärer. Gallén skall utföra fyra
motiv ur Kalevala. Det ena är Striden om Sampo,
trollkvarnen, af hvilken visserligen endast spillror
nådde Finlands strand, men där dock blefvo
grunden till landets evärdeliga lycka; det andra
Wäinämöinen, som lämnar Finland, men skänker
folket i evigt arf sången och kantele, dess största
skatter; det tredje är Ilmarinen, som plöjer
ormåkern, sinnebilden af kampen mot den finska
jordens hårdhet. Lika naturligt som det är att
inom Finland själft bruka Kalevalas symboler,
lika ovisst synes det mig dock, om man för
sådana framställningar skall lyckas väcka intresse
hos en med symbolerna och deras källa obekant
publik? Redan i Stockholm stod ju flertalet
oförstående inför Galléns Kalevalabilder. Men
Gallén, som från sitt hem uppe i skogarna —
två dagsresor norr om Helsingfors — begifvit sig
till Paris, har förmått sig till detta uteslutande af
intresse för den fosterländska uppgiften. Och
det är att hoppas att hans rika konstnärssjäl och
hans finska hjärta tillsamman skola förläna hans
bilder den färgens och liniernas skönhet, hvilka
kunna göra hans taflor förstådda, om också inte
motiven blifva det. Han kommer dessutom att
ställa sina gestalter bland Finlands moar, fjäll
och skär, under dess stjärnenatt och
sommarljus, och i dessa bilder af sitt lands natur skall
hans glödande fosterlandskänsla säkert veta att
finna allmängiltiga konstnärliga uttryck. Själf
är han en af de mest intressanta typerna i det
unga Finland. Med en magyars vackert smidiga
gestalt, svartgrå ögon och mörka färgton förenar
han äfven den, för denna ras egendomliga, eldiga
melankolien. Ett temperament, sammansatt af
lidelsefullhet och tungsinne, af innerlighet och
ensamhetshåg, af vildhet och kulturdrifter! Hos
Gallén återfinnas i hög potens dessa de mest
säregna dragen i det finska lynnet, i förening
med en utpräglad personlig individualitet. En
af hans manliga vänner sade mig nyligen: »Jag
känner honom sedan långt tillbaka, djupt,
genomgående. Och dock upptäcker man hos honom
ständigt nya rikedomar, nya världar. Det är en
glädje att lefva, när man ibland sig har en sådan
människa.»

Medan man i den finska hallens midtparti
med dess kupol kommer att möta Galléns verk,
blir däremot det kor, med hvilket hallen afslutas,
dekoreradt af andra konstnärer. Först sex, i
furu skurna högreliefer, utförda af E. Halonen
samt två dekorativa målningar af Enckell. Den
ena af dessa, som redan är färdig, lär vara ypperlig.
Den finnes reproducerad i Ateneums
decemberhäfte och visar en Finsk folkskola, där en ung
lärarinna — en verklig idealtyp af kvinnlig
mildhet och kvinnligt allvar — lär några trubbnästa
småbarn att skrifva. I färgen lär Enckell här ha
frångått sin svarta och hvita färgskala, för hvilken
han haft en sådan förkärlek att han till och med
drifvit den satsen: att en kvinna endast klädd i
svart eller i hvitt kan göra ett fullkomligt vackert
intryck!

I den nyssnämnda taflans komposition
framträder den på en gång heta och inåtvända känsla
hvilken hos denne unge, i hög grad intressante
konstnär på ett så egendomligt sätt dämpas
och svalkas genom framställningssättets stränga
enkelhet och färgens fattigdom. Den andra af
hans taflor till finska paviljongen skall framvisa
en Finsk folkläsesal.

I hallens långskepp komma sedan panneau'er
af flera andra målare. Sålunda skall W.
Blomstedt framställa det gamla Olofsborg samt
Skidlöpare och Vinter. Rissanen — en ung finsk
målare, hvars i hög grad karakteristiska ansikte
återfinnes i femte häftet af Edelfelts teckningar
till Fänrik Stål, nämligen i den gripande bilden
af ynglingen, som inför Döbeln vid Jutas

... ref sin slitna grå tröja upp . . .

skall måla Fiskare på isen, Karelske forbönder
på isen och Isbrytaren Sampo. P. Halonen, den
förres kusin, skall utföra By i Savolaks och Jägare
på skidor, och slutligen skall Edelfelt måla en
Solnedgång i Borgåskären, där han på Haiko
har sitt vackra sommarhem tillsammans med sin
mor, en af de mest älskvärda och själfulla finska
kvinnor jag lärt känna. Ännu en annan
sommarbild af Edelfelt kommer att i finska paviljongen
visa förberedelserna till Kappseglingen med hela
det i sommarljus badande Helsingfors i
bakgrunden.

Edelfelt, hvars konst och personlighet i lika
grad vunnit honom och Finland vänner i hela
Europa, är i Sverige så känd som konstnär, så
afhållen för sina många tilldragande egenskaper
som vore han en af våra egna. En skildring af
honom vore därför här öfverflödig. Alla hans
svenska konstnärsvänner — hvilka lika ifrigt önska
Finland som Sverige erkännande därute i Paris
— gläda sig åt att Edelfelt är den finska
afdelningens »tafvelhängare». Den ryska
konstakademiens vicepresident föreslog för två år sedan
att Edelfelt — som bland andra europeiska
ryktbarheters porträtt äfven utfört den nuvarande
tsarens — 1900 i Paris skulle bli representant för
hela den ryska konsten. Men efter händelserna
i fjol afsade sig Edelfelt denna ära och det blir
nu uteslutande för sitt eget lands konst han
kommer att verka. Och som han — med finnens
lidelsefulla entusiasm för hvarje fosterländsk
uppgift — förenar den mångårige parisarens
förbindelser, den bereste europeens fina kultur,
världsmannens förnämt enkla väsen och en sällsynt personlig
älskvärdhet, äger han alla betingelser att göra
den finska konsten på alla sätt gällande.

Jag har vid en annan internationell
utställning — Secessionens i München 1898 — sett
huru den unga finska konsten, jämte den yngsta
ryska, tilldrog sig det lifligaste intresse, och det
oaktadt Edelfelt där saknades. Men Gallén hade
några präktiga dukar och Enckell sin geniala
akvarell, Döden, hvilken väckte så mycken
uppmärksamhet 1897 i Stockholm och ännu befinner
sig här i enskild ägo. På Secessionen var äfven
Wäinö Blomstedt representerad med några
intressanta landskap. En längre vistelse i Italien
visar sitt lyckliga inflytande på hans fina känsla
för det dekorativa i landskapets linier och färger,
särskildt den nordiska sommarnattens, hvilken han
skildrat med samma förkärlek och i viss mån
samma känsla som prins Eugen. På nämnda
München-utställning—dit flera af de unga finnarnas
och ryssarnas taflor voro lånade från furstinnan
Tenischeffs galleri i Petersburg — fanns äfven
en stor samling ypperliga landskapsakvareller af
Eero Järnefelt, bror till den förut nämnda
författaren Arvid Järnefelt. En deras syster är gift
med kompositören Jean Sibelius, och familjen har
äfven inom sig själf en kompositör, Armas
Järnefelt — en familj af undantagsbegåfningar som t. ex.
Sindingarnas i Norge! Eero Järnefelt är en
landskapsmålare af det stora, naturen personligt
upplefvande slaget. Han hade på den, under mitt
besök i Helsingfors pågående, utställningen ett
höstlandskap från Pielisjärvi, hvars milda
gråvädersvemod, endast upplyst af några gulnade björkar,
man aldrig glömmer. På samma utställning
funnos några kvällsblå och nattgröna landskap
af Blomstedt, några solglödande och opalskinande
af Edelfelt, som äfven målat ett trolskt vackert
porträtt af en ung dam. En tafla af Maria Wijk
stannade fast i minnet. Den kallades Katri,
en finsk bondkvinna i svart klädning, svart
hufvudduk och ett mörkt, i hög grad skarpskuret,
karakterfullt, allvarligt ansikte, som påminde om
gamla florentinares från Savonarolas tid. Bland
skulpturerna märktes Wallgrens marmorstatyett
Stolthet, en ung kvinnogestalt fylld af den
triumferande skönhetens högmod; Wikströms vackra
Tänkare och några karakteristiska allmogefigurer på
Stigells utkast till Lönnrotmonumentet. Stigell —
af hvars sjöbussfysionomi Edelfelt på utställningen
hade en präktig teckning — är densamma hvars,
under Stockholmsutställningen i loggian stående,
stora grupp De skeppsbrutna där väckte så lifligt
intresse. Gruppen är nu gjuten i brons och
uppställd på Observatorieberget invid Helsingfors. I
Viborg såg jag i rådhussalen Wallgrens staty af
Torkel Knutsson, hvilken man blifvit nekad att
ställa på en plats ute i staden. Och när
Bobrikoff i fjol besökte Viborg, frågade han
misstänksamt hvad den där figuren skulle betyda? En
fyndig finne svarade snabbt: Finlands första
generalguvernör, en replik, som tycktes
tillfredsställa den närvarande!

Lönnrotmonumentet kommer att utföras af
Wikström, hvilken nu är sysselsatt med en annan
nationell uppgift, den stora frisen till ständerhuset,
hvilken skall framställa Alexander I på Borgå
landtdag, ett verk, hvilket lär lofva att blifva af
lika stort konstnärligt som patriotiskt värde.

Den nyssnämnda höstutställningen i
Helsingfors gaf — trots flera andra, här ej nämnda
arbeten af värde och intresse — dock ett intryck
af att krafterna under 1899 varit riktade åt flera
håll: dels de nationella sorgerna, dels
världsutställningen, dels slutligen fullföljandet af andra
uppgifter. T. ex. hvad Edelfelt angår
illustrationerna till Fänrik Ståls sägner, det stora verk
för hvilket konstnärens ingifvelse alltjämt synes
växa i bredd med de händelser, hvilka åt
nutidens finnar förläna ett patos liknande det, som
besjälar diktverkets.

I detta sammanhang vill jag påminna om
Istos nyligen i Stockholm utställda tafla Öfverfall
— som i Helsingfors endast kunde visas i målarens
bostad och af hvilken alla reproduktioner i Finland
beslagläggas! Taflan är af den anspråkslösa och
allvarliga unga artisten utförd i det varmaste
fosterländska syfte. Isto är född i Torneå och ren
finne. Vi måste samtala på tyska, emedan han,
som flera andra bildade finskspråkiga finnar,
visserligen läser, men icke obehindradt talar svenskan.
Han har fått sin undervisning i Tyskland, och
när han nu återvänder till Berlin sker det i hoppet
att, genom en ny tafla, än bättre kunna
åskådliggöra huru den finska striden innerst är striden
mellan mänsklighetens ideala syften och dess
antihumana drifter, dem örnen i Öfverfall
symboliserar, när han slår sina roffågelsklor i lagboken,
som den unga kvinnan sluter i sin famn.

I Ateneum — ett namn, som i Helsingfors
ej endast betyder en tidskrift utan äfven den 1887
invigda, ståtliga byggnaden för konst,
konstindustri, konstundervisning och konstutställningar
— får man en bild af såväl den äldre som den
nutida finska konsten, som icke hägnats af någon
akademi, endast af den 1846 stiftade och sedan
1863 med statsanslag verkande Konstföreningen,
samt det 1864 stiftade Konstnärsgillet, som bland
annat ordnat flera utställningar. Att skildra den
finska konsten i Ateneum skulle föra mig alldeles
för långt. Jag vill blott nämna att där finnas
några af Edelfelts äfven i Sverige kända, mest
berömda taflor t. ex. Kristus och Magdalena,
kvinnorna »Framför kyrkan» och andra af hans
ypperliga, finska folklifsbilder. Men där finnes äfven
en ny och hos oss okänd tafla: hans
karakterfulla, i en utsökt enkel men i hög grad
verkningsfull färgskala hållna, porträtt af den unga
svenska novellisten Elsa Lindberg. Där finnas
Galléns, från Stockholmsutställningen bekanta,
dukar med Kalevalamotiv, hans stora Aino-triptyk,
hans praktfulla Imatra om vintern. Man ser
utmärkta landskap af Westerholm. Där finnes en
stor, i hög grad fängslande tafla af Helene
Schjerfbeck, Konvalescent, hvars rörande barnansikte
blifvit återgifvet med en i ordets bästa mening
kvinnlig konst. Därmed vill jag ej påstå, att
den ömhetens innerlighet, jag därmed menar,
inte undantagsvis kan finnas äfven hos en man!
Jag fann den tvärtom alldeles i närheten, på den
tafla, där den unge begåfvade målaren Gebhard
framställt ett fattigt flickebarn, ett litet bylte,
liggande helt ensamt på en träbänk, med ett
smärtans uttryck i blicken, hvilket man aldrig
glömmer. En annan tafla, man ej heller glömmer
är Järnefelts porträtt af Mathilda Wrede, den
unga finska kvinnan, som frivilligt ägnat sig åt
besök hos fångar, hos hvilka hon uppnår de
underbaraste resultat af ånger och nyskapelse
genom makten af sin personlighet, sin sympati,
sin förståelse — hvilket allt man fullkomligt fattar
inför detta anletes adel och mildhet!

Genom donationen af de Antellska
samlingarna af konst och konstslöjd har Ateneum fått
flera värdefulla föremål, såsom några utmärkta
arbeten af Wallgren, af Zorn och Liljefors; några
små dukar af Corot, ett par skälfvande liffulla
statyetter af Rodin. Af dennes elev, den
själfulla finska skulptrisen Sigrid af Forselles, äger
museet ett vackert kvinnligt hufvud, liksom
naturligtvis arbeten af V. Runeberg, Wikström, Stigell
och andra. Med förkärlek visar hvarje finne de
båda marmorstatyerna Aino och Rebecka — den
förra i sin nakenhet lika kysk som den senare i
sin sida klädnad — af Takanen. Denna finska
torparson hann gifva dessa och andra härliga
löften innan han dog 1885 nere i Italien, där nu
hans hustru uppfostrar deras båda barn på den
finska statens bekostnad. Detta är ett af de
många drag, hvilka visa Finlands omsorg om
sina konstnärer. På Konstnärsgillets angenäma
samkväm — i dess under ledning af Edelfelt
smakfullt dekorerade lokal — såg jag en grupp unga
män, hvilka i Sverige skulle ansetts tillhöra nedre
sjunde. Med förvåning fick jag höra att de alla
voro gifta och undrade huru detta vid så unga
år var möjligt? En af dem svarade med stilla
stolthet: »Emedan ingen konstnär svälter i
Finland ».

Och detta behöfver så mycket mindre bli
fallet, sedan den internationella rörelse, som
till samverkan förenat konsten och slöjden, nu
äfven nått Finland. Betydande insatser i detta
afseende gjordes af vår — med målarinnan Eva
Topelius, diktarens dotter, gifte —Acke Anderson,
under dennes vistelse i Finland; konstnärsparet har
nu sedan i fjol på Skällnora danat sig ett artistiskt
hem. Men man har nu i Finland gifvit saken
den sammanhållning, som betingar dess större
omfattning, genom att bilda bolaget Iris. I dess
stora utställningslokal i Helsingfors' medelpunkt
ser man — jämte från Liberty i London hämtade
stilfulla gardiner och möbeltyger,
belysningsföremål, glas m. m. — äfven en del vackra alster af
den unga finska konstindustrien, hvilka visa att
Finland äfven i detta afseende håller jämna steg
med västerlandet. Så t. ex. en enkelt stilfull
matsalsmöbel, där gamla finska dekorativa motiv
och modeller blifvit upptagna; en kabinettsmöbel,
där i ryggstöden liksom i möbeltyget stiliserade
irisblommor voro använda med en utmärkt
helhetsverkan; en helt enkel möbel af idealiserad
finsk »bond»-modell o. s. v. Därjämte krukor,
lampor och dylikt i finsk keramik, liksom de allra
präktigaste kakelugnar, bland hvilka ett par
djupröda, utan all annan utsmyckning än färgens egen
glöd, bilda den bästa tänkbara ram åt en brasa!
I januarihäftet 1900 af Ateneum finnas stilfulla
interiörer afbildade, liksom möbler. T. ex. af
grefve Sparre komponerade stolar, skåp och
konsoler af polerad grön ask, skänken till den
nyssnämnda matsalsmöbeln m. m., hvilket allt ger en
bild af Iris' verksamhet. Borgå är hufvudorten för
så väl den nya finska keramiken, som den nya
möbelindustrien och där bor äfven företagets själ
och dess skapare, Louis Sparre, hvilken — född i
Paris af en svensk far och en italiensk mor —
nu är gift och bosatt i Finland, där han redan
flera år öfvat sin konstnärliga verksamhet. Louis
Sparre, som har konstnärens kärlek till det
stilfulla gamla Borgå, exponerade på
höstutställningen en serie präktiga små pennteckningar från
dess pittoreska vrår och vinklar, i förhoppning
att kunna väcka intresse för stadens räddning ur
de ombyggnadsförslag, hvilka hota att förstöra
dess egendomlighet! Denna är, hvad Borgå
beträffar, särskildt utpräglad, men i allmänhet ge
de finska småstäderna — eller gåfvo för tolf år
sedan, då jag såg en del af dem — ett mycket
behagligt intryck, med sina ofta af trädgårdar
omgifna en- eller tvåvånings trähus, räta och släta
men med goda proportioner och behagliga
färgtoner. De äga en enhetlig stil, hvilken de nya
stenhusen som uppstå, långt ifrån kunna ersätta,
åtminstone ifall de i landsorten icke äro vackrare
än de i Helsingfors. Bland de unga krafter, som
där hoppas kunna verka för höjandet af
byggnadskonsten är äfven en intagande ung dam,
Signe Lagerborg, hvilken som fullt utbildad
arkitekt börjat sin verksamhet. Men Finland
lär äga ej mindre än fem kvinnliga arkitekter!
Man sysselsätter sig nu med ordnandet af det
så kallade Tölöområdet i Helsingfors, och förslag
äro uppgjorda, af hvilkas samarbetande man
väntar resultat, som — enligt arkitekten
Hallmans upplysande artikel i nyssnämnda häfte af
Ateneum — kunna göra »Helsingfors'
stadsplan till den intressantaste i norden».
Helsingfors har redan, hvad Stockholm icke äger, ett
verkligt villakvarter i Brunnsparken, dit
konstnärer och författare gärna draga sig undan. Små
kolonier i närheten af järnvägsstationerna, en eller
annan timme från Helsingfors, visa äfven samma
tendens hos finnarna som hos oss och
annorstädes att för sin produktion söka den landtliga
ensamheten, men dock så pass nära ett
kulturcentrum, att den önskvärda »gnuggningen af
hjärnorna» dessemellan lätt kan äga rum.

Efter hvad jag i det föregående berättat kan
man inse med hvilka känslor finnarna mottaga
förslag som det nyligen från Bobrikoff utgångna:
att ingen finsk vetenskapsman utan hans tillstånd
får besöka internationella kongresser; eller
meddelanden sådana som att Finlands — och dess
kommissarier Sanmarks och R. Runebergs —
namn alldeles saknas i den officiella förteckningen
öfver medlemmarna af de utländska kommissariaten
vid världsutställningen! Den ryske
generalkommissarien furst Tenischeff kunde således nyligen
utan reservation mottaga presidenten Loubets
lyckönskningar öfver den vackra ryska
paviljongen, som — finnarna hoppats göra till en
nationell kulturseger! Det kräfves finnarnas
orubbliga seghet för att, trots allt, oförtröttade ro sin
farkost mot strömmen. I detta särskilda fall —
häfdandet af den finska egenarten vid nationernas
fredliga krafttäflan — komma de dock helt visst
att nå målet. Ty farkosten föres fram af så
starka makter som fosterlandssinnet,
konstnärsandan och ungdomsmodet. Och — förutsatt att
finska paviljongen får stå kvar — nog skola dessa
makter tillsammans tvinga folk att stanna
framför densamma! Ty ehuru den finska kantele
ännu ej vunnit den orfeiska lyrans makt att låta
själfva »stenen sprude gnister», så har den sin
egen, genomträngande ton, till hvilken ingen,
som äger ett känsligt öra, kan undgå att lyssna.

*

Efterskrift. Sedan det ofvanstående skrefs ha
meddelanden kommit om Galléns Kalevalakartonger såsom
»präglade af konstnärlig kraft och genial koncentration». Där
ses Ilmarinen plöja åker i ödemarken, medan ormarna sticka
upp hufvudena ur fårorna och trampas af hästens guldskodda
hofvar Vid Wäinämöinens affärd synes Mariatta med
Kristusbarnet i förgrunden och bakom henne det hänförda folket i
långa rader ner mot fjärdarnas stränder; ut öfver fjärdarna glida
spetsändade båtar i svarta klungor, alla roende mot ljusets
källa. Ensam, stor ännu i sin öfvergifvenhet, styr Wäinämöinen
ut från landet, där hans mission är slut och en annans
vidtager. Gebhard — som biträder Gallén — skall dekorera
centraldômens kupolfält med jagande skidlöpare i snölandskap.

Vid den i Stockholm nu öppnade utställningen af finska
konstnärers arbeten har man tillfälle att lära känna Galléns
egenskaper som dekorativ målare genom de fyra utmärkta
skizzerna till väggmålningar i Helsingfors universitetshus.
Äfven den 1860 aflidne unge målaren Werner Holmbergs
landskapsskizzer visa att finnarna med rätta anse sig med honom
hafva gjort en stor förlust för sin konst.

*


VI.

Den historia, man nu själf i Finland upplefver,
har icke släckt, snarare ökat intresset för den
man redan genomleft.

Det viktigaste historiska arbete som på
senare tider utkommit i Finland är J. R.
Danielsons på finska skrifna »Finska kriget och
Finlands krigare», på svenska öfversatt af Werner
Söderhjelm. Där äro en mängd nya källor —
dels ur svenska krigsarkivet, dels finska, bland
dem J. F. Aminoffs korrespondens — begagnade.
1808—1809 års strider och sorger äro skildrade
med gripande värme, med lif och enkel
manlighet. Den högsta ledningen af kriget blir föremål
för ett skarpt klander, och i detta afseende har
man ju rätt att ingenting neka sig! Men sitt
slutomdöme uttalar professor Danielson på
följande sätt:

»Hvad som utgör kärnan i den hittills
rådande uppfattningen och grundtonen i Runebergs
sånger om finska kriget, det skall ingen
forskning bringa att vackla. Det ädla i våra krigares
kamp kan icke genom något dokument förringas,
ty denna kamp var en redlig själfuppoffring för
allt hvad ett folk har kärast och högst. De finska
krigarnas tapperhet och uthållighet var icke
framsprungen ur en häftig stridsifver eller en själfvisk
ärelystnad, men ur en lefvande pliktkänsla och
en stark, under dåvarande förhållanden alldeles
förvånande stark, fosterlandskärlek. Ju mera
därjämte vår synkrets vidgas och ju längre det
tidsskifte ryckes i fjärran då grunden lades för
Finlands politiska tillvaro, desto klarare skall
fosterlandet inse hvad dess armé med sin strid vann
för framtiden. Ännu efter sekler skall därför
krigets saga bringa hvarje finskt hjärta att klappa,
och ett tacksamt folk skall välsigna de trofasta
hjältarnas minne.»

Det svenska litteratursällskapet — hvilket
liksom det finska — belönar betydande verk
och äfven stundom förlägger dem — har nyligen
tilldelat sitt ena pris, det af ständerna anslagna,
å 2,000 mark åt professor J. E. Strömborg för
hans stora, nu fullbordade arbete »Biografiska
anteckningar om Johan Ludvig Runeberg».

Ett annat intressant arbete, som vittnar om
finnarnes alltjämt lefvande historiska sinne, är det
i fjol utkomna: »De tre Gustavianerna, G. M.
Armfelt, J. E. Aminoff och J. A. Ehrenström» af
Thorsten Hartmann. På de flesta gamla
herregårdar i Finland lär ett kopparstick finnas, som
framställer dessa tre vänners möte i Wien 1803,
där Armfelt då var minister. Alla tre hafva i
hög grad påverkat Finlands öden, och det är
med stöd af brefsamlingar i finska statsarkivet
författaren här skildrar dem och de händelser
som skilde Finlands och Sveriges öden.

Materialet för finsk — men äfven svensk —
historieskrifning har nu fått en stor tillökning,
sedan den järnbeslagna Porthanska
manuskriptkistan blifvit öppnad och innehållet i dess
läderpåsar framtaget, hvilket, enligt biskop Tengströms
föreskrift, först fick ske 1900. Det enda
undantaget var att man redan tillgodogjort sig en del
af de viktigaste papperen, nämligen de
Meyerfeltska, eftersom grefvinnan Meyerfelt — en af
Kellgrens tre gracer — vid donationen endast
satt femtio år som gräns för rätten att använda
dessa. Kistan innehöll:

1)Handlingar tillhörande Aurorasällskapet,
hvilka vid dettas upplösande år 1778 stannat i
Porthans värjo.

2)Bref från öfverintendenten Fredenheim
och ärkebiskopen Mennander till professor
Bilmark samt några ämbetsbref till samme
ärkebiskop.

3)Prosten Lars Hambraei dagbok öfver 1800
års riksdag i Norrköping.

4)Fältmarskalken grefve Meyerfelts
brefväxling med Gustaf III och hertig Karl under
1788—90 års fälttåg.

5)Densammes brefväxling med generalerna
under 1788-90 års krig.

6)Själfbiografiska anteckningar af
kanslirådet Anders Schönberg.

7)Tengströms egen korrespondens, af
politiskt och litterärt innehåll.

Af dessa papper anses Calonius' bref till
Porthan, Schönbergs till Tengström, en del
politiska handlingar från den sista svenska tiden
och handlingar rörande Aurorasällskapet i
Finland samt Utile Dulci i Stockholm komma att
innebära en hel del af intresse. Och det är att
hoppas, att Finlands dokumentforskare —
professorerna Danielson, Palmén, Schybergson med
flera — snarast möjligt tillföra vår svenska som
den svensk-finska historie-och litteraturforskningen
dess resultat!

Ett nytt arbete, som vid mitt besök i
Finland ifrigt lästes och afhandlades, var professorns,
verkliga statsrådet Th. Rein, stora biografi öfver
J. V. Snellman, en biografi, som äfven i Sverige
borde kunna påräkna intresserade läsare.
Snellman, som, född i Stockholm 1806, med sina
föräldrar återvände till hemlandet 1813, begaf sig
1832 till Stockholm, där han stod i förbindelse
med hela det då så kallade »unga Sverige» inom
litteraturen och tillhörde det — allt utom
vattendrickande — Aganippiska brunnssällskapet,
hvilket samlades i Dahlgrens hem. Genom sin
novell »Det går an. Fortsättning» tog han på
ett spirituellt — och oförstående! — sätt del i
striden om Almqvists verk med samma titel.
Han var äfven en flitig medarbetare i den af hans
vän Blanche utgifna tidningen Freja. Under
en vistelse i Tyskland blef Snellman berömd
genom ett filosofiskt arbete, däri han framträdde
som en af tidens skarpsinnigaste hegelianer, och
återkommen till Stockholm visade han sitt
otroligt mångsidiga kynne dels i nya noveller, men
framför allt i sin »Lära om staten», där han så
att säga gifvit Finlands hela arbetsprogram under
århundradets senare del med satsen: att
nationalandan är statslifvets (och kulturlifvets!) grund.
Hemkommen till Finland fanns för
oppositionsmannen ingen professorsstol, endast ett rektorat
i — Kuopio! Men geniet och energien verka
som strålkastare hvar de än ställas. Snellman
utgaf därifrån Saima, den första svenska tidning,
som i Finland blef en samhällelig makt, samt
Landtbrukaren vän, som då var den första
tidning på finska språket man i Finland sett.
Genom båda häfdade han energiskt de bildades
plikt att lyfta nationens stora, okunniga flertal,
att förstå sin solidaritet med denna massa och
främja dess andliga odling liksom dess materiella
välstånd. Men för att detta skulle ske, måste
— detta var Snellmans ständiga mening — finskan
komma till sin rätt. Censurens kamp med Saima
ledde till dess indragning 1846; men strax var
Snellman färdig med sitt Litteraturblad! I tanke
att bli föreståndare för en handelsskola begaf
han sig till Helsingfors, men äfven i detta blef
han hindrad och måste en tid på ett
handelskontor förtjäna sitt uppehälle, då Alexander II:s
tronbestigning ändrade allt. Snellman blef
professor; hans indragna Litteraturblad fick åter
utgifvas och han blef en liflig målsman för en
förtroendefull anslutning till Alexander, ett
försonligt sinnelag mot Ryssland. Detta ådrog honom
hans landsmäns misstro, men hans förhoppningar
bekräftades när 1863 landtdagen återupprättades;
trontalet vid detta tillfälle var till stor del skrifvet
af Snellman. Han blef finansminister och —
alltjämt ledare för den fennomanska rörelsen — var
det han, som 1863 vann de första rättigheterna
åt det finska språket, tyvärr som förut är sagdt,
på administrativ väg. 1865 genomförde han den
af Langensköld förberedda myntreformen, genom
hvilken det finska penningväsendet erhöll fasthet
och metalliskt mynt blef statens enda lagliga
betalningsmedel.

Det är själfklart, att en man som Snellman
skulle bli ytterst olika bedömd. Man såg från
vissa håll i honom affällingen från hans ungdoms
svenska sympatier, hans ungdoms liberala ideer,
när han blef fennomanernas stöd och verkade
för en annan uppfattning af ställningen till
Ryssland. Men Snellman, hvilken genom
födelse, ungdomsintryck och förbindelser hade ett
stycke af en stockholmare i sig, förblef i själfva
verket rättvis mot den svenska kulturinsatsen.
Han ej blott skattade Runeberg till dennes fulla
höjd, utan det var han som vid Runebergs bår
tolkade Finlands sorg. Han framhöll äfven i
hvilken grad Finland hade österbottningar —
där ju det svenska elementet mest framträder —
att tacka för sina yppersta kulturinsatser. Men
på den väg, Snellman gick med den geniala
intuitionens rätt, där vandrade sedan ringare män.
Gammalfennomanerna tillämpade hans metoder
och tolkade hans meningar i en riktning, hvilken
sedan stundom ledt dem till en allt för stor
undfallenhet för vinden från öster.

Det var med erfarenhetens rätt Snellman
som devis för sin vapensköld valde orden:
Fläcka dig icke själf, andra skola ej kunna göra
det. Snellman var för betydande att icke
förtalas: 1868 föll han också i onåd och måste
taga afsked som finansminister. Men Snellman
åtnjöt däremot en alltjämt stigande uppskattning
inom det finska folket, hvars andligt mest
inflytelserika man han, jämte Runeberg, var ända
till sin död 1881. Lika enkel och klar som
Runeberg är, lika sammansatt och svårtydd är
Snellman. Det är således en på psykologiskt och
biografiskt intresse lika rik personlighet, professor
Rein nu håller på att skildra och med honom hela
det viktiga skede i Finlands historia , på hvilket
Snellman tryckte sin prägel med den geniala,
starka — och hänsynslösa — personlighetens rätt.

Professor Rein själf rönte i yngre år mycket
inflytande af Snellman och började sålunda sin
filosofiska bana som hegelian. Senare förmådde
han — hvad som i alla tider hört till karakterens
vackraste prof — att frigöra sig från sin lärare
utan att frigöra sig från tacksamheten till denne.
Rein närmade sig nu Lotzes idealrealism, som
alltjämt bäst motsvarar hans ståndpunkt. Och
redan 1876 — då tänkandet i Sverige ännu höll
sig kvar i Boströmianismens lufttomma rum —
utgaf Rein första delen af det arbete, genom
hvilket han är mest känd, »Försök till en
framställning af psykologien», en bok, som — det
vet jag af erfarenhet — i hög grad vidgade de
andliga lungor, hvilka förgäfves sökt
ackommodera sig i nämnda lufttomma rum.

Professor Rein, som nu är universitetets
tillförordnade vicekansler — tillförordnad kansler
är, som bekant, Plehwe — åtnjuter i Finland
stor aktning från såväl det svenska som det
finska partiet. Han är en af de mycket få äldre
män, hvilka slutit sig till nyfennomanerna och
för dessa blifvit ett trofast stöd. Från alla håll
ser man upp till honom som en hel personlighet,
hvilken i allt endast söker det rätta, en filosof,
hvilken ej blott är djup i sitt tänkande, men
verkligt filosofisk äfven i sitt handlande. Denna
upphöjda ståndpunkt aflägsnar honom i intet fall
från de dagens stora frågor, hvilka uppröra hans
folk. I den af Konstnärsgillets skriftställarloge
utgifna julpublikationen »Brokiga Blad» har han
t. ex. gifvit ett för det finska tänkesättet mycket
kännetecknande svar på frågan: om en fullödig
konstnär är möjlig utan fosterlandskärlek. Han
framhåller där att konsten — ehuru på sitt eget
sätt, enligt sin egendomliga natur — tjänar
släktets utveckling och att den stora konsten aldrig
har haft en bättre jordmån än ett helt folks
nationella medvetande, hvilket denna konst i sin
mån bidrager att höja. Men därunder får, säger
han, konsten icke urarta till »inskränkt nationell
själfbelåtenhet eller stormaktshögfärd eller
sabelskramlande skryt»; konstnären bör icke sky att
säga sitt eget folk beska sanningar — så visar
han kanske bäst sin patriotism; han bör förbinda
sin fosterlandskänsla med humanitet och, medan
han häfdar fosterlandets idé, inse att denna, rätt
förstådd, innebär att nationerna ömsesidigt
erkänna hvarandras rätt att lefva och utveckla sig
hvar efter sin art. »Om,» slutar professor Rein,
»det tjugonde seklets konst kommer att hylla en
sådan uppfattning, skall knappt någonting kunna
verka kraftigare för att skaffa denna insteg i
allmänna tänkesättet. Och om så sker, kan man
ju hoppas, att världen under det nya seklet skall
befrias från att åse skådespel lika dem, genom
hvilka under det nittonde en missriktad
fosterlandskänsla mer än en gång fyllt människovännen
med sorg och låtit honom tidtals nästan
misströsta om mänsklighetens framåtskridande i sann
kultur.»

Det är i denna stora mening hela den finska
vetenskapen, litteraturen och konsten nu äro
nationella.

Och om professor Rein som om
Helsingfors' flesta professorer gäller, att de icke skytt
att modigt blottställa sig genom att i handling
och tal öppet stå på det nationella själfförsvarets
sida. T. ex. vid festen för den stora deputationen;
vid festen för den internationella deputationen;
under »Pressens dagar» i höstas — då man genom
lotterier, konserter och dylikt samlade en stor
understödsfond åt den genom indragningar
lidande pressen — samt vid Mechelinfesten. Sålunda
yttrade t. ex. den nyutnämnde professor Homén
— innehafvare af professuren i tillämpad fysik —
på pressens dag den 5 november i Helsingfors
följande innehållstunga ord:

»Det nittonde seklet lämnar på idéernas
område ett ganska obestämdt arf åt det kommande.
Oafbrutet ha nya sträfvanden framträdt, innan
de gamla funnit sin lösning. Den i början af
seklet framträdande nationalitetsidén ha de stora
nationerna, drifna af den senare framträdande
militarismen, velat monopolisera för sig själfva,
innan ännu de sanningar, som nationalitetsidén
innehåller, öfverallt hunnit mogna. De små folken
få därför spänna sina krafter till det yttersta för
att upprätthålla sin nationalitet.

Men det synes just i denna tid, kanske
tydligare än förut, att äfven dessa ha en stor mission
att fylla i den allmänna kulturutvecklingen. De
äro tvungna mer än andra att stödja sig på
rättens och sanningens makt och såsom motvikt
mot våldet uppställa och bringa till erkännande
denna makt.

Finland kan nu, just under denna
pröfningen tid, göra ett större inlägg i det allmänna
kulturarbetet än nästan någonsin förut, lika stort,
som då dess söner offrade sitt blod på Lützens
kullar. Seklers hängifvet arbete i det obemärkta
sättes härvid fram som insats. Och detta inlägg
för det rättas erkännande i världen blir lika stort
vare sig att vi själfva segra eller falla, om vi
blott utan att svikta hålla fast vid rättens
ståndpunkt.»

Det är många sådana manliga tal, många
sådana uttryck af offervillighet och hänförelse,
som Bobrikoff haft i sikte genom sin
omtänksamhet att föreslå: att han i hvarje särskildt fall
skulle afgöra icke blott rätten att ordna lotterier
utan äfven i de fall, där det kunde vara fråga
om något politiskt, bevilja tillstånd att hålla
föredrag eller tal! Förslaget är, som bekant,
underställdt senatens utlåtande, men skulle det
genomdrifvas, kommer Finland i fråga om ordets
frihet att inträda i samma läge som Polen.

Af Plehwes kanslerskap har man endast nya
munkorgar — ej munkorgslagar — att vänta. Ty
i Finland kan ju utan laglig procedur en talande
professor tystas genom en afsättning. Och han
behöfver icke ens ha talat själf, endast hört på,
när andra gjort det, för att denna fara skall
hänga öfver hans hufvud! Hvad jag i detta fall
vet, kan jag icke omtala; hvad jag nämnt är
nog för att man skall inse med hvilken personlig
risk en finsk vetenskapsman nu köper sin frihet
att tala och handla som en man.

Och i den mån som dessa vetenskapsmän
äfven medverka inom pressen fördubblas deras
svårigheter. Pressens kamp under dessa tider är
icke det minst beundransvärda draget i Finlands
nya hjältesaga. När i våras fennomanernas
lefverop ljödo samman med svekomanernas för Axel
Lille — fennomanernas värste motståndare —
liksom för redaktör Gråsten, då var denna
hyllning vid stridens början endast ett förspel till
den alltjämt stigande aktning och beundran, den
svensk- och finskspråkiga pressen under detta år
vunnit hos sina landsmän, känslor, hvilka togo
sitt uttryck i handling under »pressens dagar».
Det var allas mening professor Homén, i det
nyss anförda talet, uttalade, när han sade, att
den nuvarande tiden visat, huru den finska
pressen kände sitt utomordentliga ansvar, och när
han framhöll, huru pressen under 1899 kommit
i den mest omedelbara beröring med själfva
folket, funnit sin rot i nationen och fått krafter,
idéer och uthållighet genom denna växelverkan.

*

Inom den svenska litteraturens område vill
jag fästa svenskars uppmärksamhet på en af
magister A. Boldt utgifven läsebok, »Vitterhet
på prosa». I den mest vårdade form innehåller
den hvad en svensk läsebok i detta afseende bör
innehålla. Vid frihetstiden möter, jämte våra egne,
det första stora finska namnet, Chydenius; under
gustavianska tiden Porthan och Franzén; under
tiden efter 1809 Runeberg, Cygnæus, Castrén och
Snellman, Topelius, Estlander och Ahlqvist. Och
när man sedan kommer till den nyaste
skönlitteraturen, möter man af finnar Ahrenbergs,
Ahos och Tavaststjernas namn; af svenskar
Strindbergs, von Heidenstams och Selma Lagerlöfs!

Hos oss i Sverige måste man, som bekant,
vara kommen i grafven eller Svenska akademien
för att komma in i en officiell läsebok för
ungdomen ! Och mig veterligt har det inte heller fallit
någon annan in att en Strindberg eller
Heidenstam där skulle kunna möta den svenska
ungdomens blickar!!!

Det är skada att Heidenstam icke just för
denna finska läsebok hunnit få färdiga de två
Karoliner, genom hvilka han tänker fullständiga
nästa upplaga, nämligen ett Narva och en finsk
karolin, de båda bilder hvilka saknas i den af
honom danade gyllene kedjan af skådepenningar
öfver den karolinska tidens strider och sorger,
den tid, under hvilken finnarna stredo lika
manligt som vi och ledo än mera!

Att denna finska läsebok ger en mer
fullständig bild af vår prosalitteratur än någon
motsvarande svensk, beror inte på någon tillfällig
sympati hos utgifvaren. Den svenskspråkiga
allmänheten i Finland är faktiskt mer beläst i vår
litteratur än motsvarande samhällslager hos oss.
Almqvist t. ex. har i Finland aldrig varit glömd;
nu i höstas fann jag i kompositören Sibelius en
grundlig kännare af Adolf Törneros — hur många
af mina läsare ha läst Törneros?! Andra exempel
att förtiga. Och ända till de allra sista åren
var Finland den svenska bokmarknadens relativt
bästa afsättningsort; först på de senaste åren
har man ju i Sverige börjat förstå att det icke
är ett osedligt slöseri med sina pengar att köpa
eller med sin tid att läsa böcker!

För rättvisans skull bör dock här påminnas
om att till gengäld flera af Finlands förnämsta
diktare blifvit förlagda i Sverige.

Så är ännu fallet med en del af de
svenskspråkiga, t. ex. den med Sverige genom
giftermål och vänskap djupt förbundne arkitekten
Jacques Ahrenberg. Genom sina skönlitterära
arbeten — särskildt de båda lifliga skildringarna
»Familjen på Haapakoski» och »Vår landsman»
— har Ahrenberg velat visa, huru finnars
militärtjänst, och därmed ofta följande giftermål i
Ryssland, medelbart verkar i russifierande riktning. I
andra arbeten har han vändt sig mot
spekulationsfebern, skogssköflingen och liknande, för
folkkarakteren skadliga, inflytanden inom landet själft.

Ahrenberg är den ende af de, under 1880-talet
framträdande svenskspråkige, författarna, hvilken
förblifvit produktiv. Jonatan Reuter låter sällan
och Mikaël Lybeck — som dock nu lär ha en
roman färdig — än mer sällan höra af sig. Reuter är
den af de medelålders finnar, hvilka genom sitt
fromt kristliga sinnelag, genom arten af sin varma
natur- och fosterlandskänsla mest samklingar med
Topelius, medan däremot dennes systerson,
Lybeck, är mycket olik sin morbror i diktarlynne
och lifssyn. Denna är hos Lybeck — som
hos så många andra samtida — modern, med
hvilket mångmissbrukade ord jag menar
panteistiskt-evolutionär; ett tänkande, bestämdt af
en vetenskaplig insikt i tillvarons lagbundenhet,
en känsla, bestämd genom en dikterisk
förnimmelse af tillvarons mystik. Hvad själfva
diktarlynnet angår, så framträder hos Lybeck det
ironiska draget i finnens temperament, liksom hans
fallenhet för diskreta, dämpade uttryck. Och
om någon i högre grad än andra finnar besinnat
maningen:

nur ein Hauch sei dein Gedicht,

så är det Lybeck. Dessutom besitter han i
fullt mått konsten att omskrifva, hvilken är så
värdefull — och hvilken så högt utvecklas —
under censurtvång! Den finska tidningsstilen är
mer tillspetsad, mer innehållsrik, mer elegant
än den svenska, och man vet ju äfven, att
Napoleon III lärde det franska språket nya finheter!

Om å ena sidan, som Topelius yttrar,
censuren går på jakt efter tankar, där ingen annan
finner dem, så lär censuren å den andra till och
med det annars sorglösa leendet att bli
tankerikt och meningsfullt.

Inom dikten blir emellertid detta svala och
sväfvande, detta tveksamma och halfutsagda,
detta ordknappa och konturlösa ofta en svaghet.
Det är för blekt blod i Lybecks noveller och
dikter. Endast ett fåtal har därför uppskattat
den fria och fina känslan i dessa, med vaga
konturer tecknade, bilder och stämningar. Det är
kanske detta, som vållat att Lybeck blifvit allt
mindre produktiv, allt mer isolerad, till hvilket
antagligen bidrar den — genom det blåsiga
klimatet i Finland så ofta vållade — döfhet, om
hvilken Topelius på ålderdomen skämtsamt sade:
att han nu snart skulle bli en stor finsk skald,
ty han fick dagligen allt mer af det för en sådan
oumbärliga kännetecknet! Särskildt på
Tavaststjernas inre lif öfvade den isolerande döfheten
en stor inverkan. Och ensamhetsbehofvet —
detta grunddrag i finnens lynne — tål icke att
genom sådana eller andra tillfälligheter förstärkas.
Finnarna själfva inse detta, och det är, som
Brausewetter anmärkt, mycket betecknande, att
den af de yngre författarna, hvilken bäst skildrat
den finska naturens ensamhetstjusning, icke är
en finne, utan Adolf Paul, som är född i
Västergötland och först vid tretton år kom till Finland.
Där fick han sina ungdomsintryck, men han har
sedan tillbragt flera år i Tyskland och kan
således icke räknas till Finlands diktare, ehuru han
kanske gifvit sitt bästa just i sina finska
skildringar, framför allt af den finska ödsligheten.
Bland de många svenskspråkiga författarinnorna
stå nu i främsta ledet Helena Westermarck —
syster till dr E. Westermarck, hvilken författat
det berömda sociologiska arbetet »The History
of human marriage» — och Lilly Londén, hvilka
båda med talang och allvar, med stilistisk
begåfning och ett konstnärligt mål ägnat sig åt
novellen. Den senare har dock nu alldeles
förstummats.

Helena Westermarck har för sin i fjol utgifna
novell »Lifvets seger» blifvit föreslagen att
erhålla statens pris. De delegerade från båda
litteratursällskapen — hvilka upprätta detta
förslag till utdelning af statens pris för de bästa,
under det förflutna året utkomna arbeten —
ha dessutom till ett lika stort pris, å
1,000 mark, föreslagit en yngre svenskspråkig novellist
och folklifsskildrare dr Petrus Nordman för hans
»Historiska skildringar från nödtider och ofredsår».

Adèle Weman (Parus Ater) berättar på vers
— i »Toner från hembygden» (1898) — med ett
originellt anslag och en formell begåfning, hvilka
nyss erhållit Svenska litteratursällskapets
erkännande i form af 500 marks stipendium. Men
hon skulle ha godt af att i Sverige utveckla ett
känsligare öra för hvilka ord, som hos oss ändrat
eller mist sin valör.

I allmänhet har dock finnarnas behandling
af svenskan höjt sig. Den visar nu ej mycket
af den osäkerhet eller vårdslöshet, som retade
oss i 1880-talets böcker. Och finskan har
bibehållit några gamla ord, dem högsvenskan skulle
ha godt af att upptaga, liksom den högmodiga
nåden med stor fördel kunde umgås med våra
egna allmogemål och tillgodogöra sig alla de
rikt nyanserade uttrycksmedel, som dessa
erbjuda!

Sin utan all jämförelse störst begåfvade
kvinnliga diktare ägde Finland i den nu aflidna,
finskspråkiga författarinnan Minna Canth, denna
starka och originella natur, hvilken under kampen
med den materiella och andliga fattigdomen i en
finsk småstad aldrig blef hvad hon kunde blifvit.
Hon var dessutom drifven af sin generations
värme för sociala uppgifter, och hon låter dikten
allt för omedelbart tjäna dessa. Men oaktadt
allt detta har hon gjort stora insatser i sitt lands
litteratur, ja på det dramatiska området större än
mig veterligt någon kvinna i något land.

*


VII.

Jag har redan framhållit en olikhet mellan svenskt
och finskt diktarlynne: finnens benägenhet att
sjunga med half röst, där svensken oftast sjunger
med full. Finnen uttrycker sig dessutom bättre
episkt-lyriskt än rent lyriskt och den
svenskfinska sången har knappt mer än två större
diktare, hvilka hvardera varit hvad man menar
med en central-lyriker: på 1700-talet Jakob Frese
och på 1800-talet Lars Stenbäck, den ende af
Runebergs samtida, som kunde nått upp till honom.
Stenbäck var en stort anlagd, sjudande
lidelsefull natur, hvilken diktat den djupaste — och
ojämförligt härligaste — religiösa lyrik på svenska
i detta århundrade; en lyrik, mot hvilken en
Wallins, ja, till och med en Runebergs ter
sig lika oäkta som femtonhundratalets
madonnor mot praerafaëliternas! Men eftersom
Stenbäck var en hel kristen, offrade han — som en
stor svensk kristlig personlighet sin violin —
sin diktning åt den Gud, inför hvars sannings
majestät han fann alla jordiska uttryck
ofullkomliga. I Stenbäck förlorade Finland en af sina
rikaste och därjämte intressantaste diktarnaturer,
skälfvande känslig, flammande sanningskär,
inåtvänd och sorgsen, en helt subjektiv och modern
anläggning. Liksom Tavaststjerna, Kivi och
Wecksell var Stenbäck en af de tragiskt märkta:
ett Kongsemne, hvars bleka panna aldrig af ödet
var bestämd att omslutas af kronans ring!

Det vore ett lika lockande som äfventyrligt
experiment i folkpsykologi att söka utröna genom
hvilka rasblandningar och andra omständigheter
det dramatiska diktargryet blifvit så mycket mer
förhärskande i det finska än i det svenska lynnet?
Jag aktar mig för experimentet och påminner
endast om att Wecksell — denna rika och
underbara företeelse — var endast tjugufyra år, när
hans storverk, »Daniel Hjort», uppfördes första
gången 1862, strax innan diktaren själf slocknade i
obotligt vansinne. På hospitalet fyllde han sextio
år dagen innan Tavaststjerna dog och två dagar
före Topelii begrafning! Wecksell bodde under
en tid på hospitalet vägg om vägg med Aleksis
Kivi, hvilken innan han blef sinnessjuk 1870 —
han dog dock redan 1872 — hunnit skrifva de
folkkomedier och de lyriska skådespel, af hvilka
särskildt »Lea» är oupplösligt förenadt med
skapandet af den finska teatern, på hvars första
föreställning 1869 »Lea» uppfördes med Hedvig
Winterhjelm i titelrollen. Kivi — född 1834 —
var som Elias Lönnrot son af en fattig
byskräddare; han kom sent till boken och studerade
under umbäranden, hvilka för alltid bröto hans
hälsa. Samtidigt med att Ahlqvist och Krohn
gåfvo den finska konstlyriken dess första
utbildning var det som Kivi, dels genom
ofvannämnda dramer, men framför allt genom sin (på
svenska icke öfversatta) allmogeskildring »Sju
Bröder» grundade den nya finska episka
diktningen, i romanens och novellens form. Kivis
samtida Törneroos (Tuokko), skref »Saul», ett
betydande och banbrytande drama med bibliskt
motiv, liksom »Lea». Och från samma sfär
hämtade äfven den, nu femtioårige, J. H. Erkko sitt
motiv till »Siaren». Men senare har Erkko
vunnit sin stora framgång med det lyriska dramat
»Aino», där han på ett ypperligt sätt lär ha
brukat Aino-episoden ur Kalevala till en dikt,
full af lyrisk skönhet och rikt idéinnehåll.
Stationsinspektoren G. Numers — som
visserligen skrifver på svenska, men spelas först på
finska — lefver säkerligen i svenska publikens
minne, tack vare de högtider af tankeväckande
löje han beredde genom sin komedi »Bakom
Kuopio», hvilken här gafs på ett så utmärkt sätt
af Arppes sällskap.

För oss svenskar inskränker sig hela
kännedomen om den finsk-språkiga dramatiken till
Minna Canths »Arbetarens hustru» och »Sylvi»,
hvilka i Stockholm spelats med så utmärkta
krafter som fruarna Sandell och Håkansson i
hvardera titelrollen. Men Minna Canths
benägenhet — både som kvinna och som tendensdiktare —
att »så med säcken, icke med handen», gjorde
dock hos oss framgången ofullständig, hvilket
äfven varit händelsen med de af hennes, i så
många fall gripande, noveller som nått oss i
svensk tolkning.

Jag nämnde nyss, att Kivi betraktas som
grundläggare af den nya tidens finska episka
diktning, om hvilket jag nu vill nämna några
ord. Först måste jag dock åter göra en kort
afvikelse in på språkfråganFrån fennomanskt håll har jag mottagit protester
rörande mina anföranden sf hvad svekomaner 1887 sade om
språkstriden. När detta skrefs, förelåg redan i utkast det
som nu följer, där jag lika oförbehållsamt anför hvad
fennomanerna 1887 sade i språkfrågan. Att låta båda parterna hvar
på sitt ställe själfva tala, är det enda rättvisa i en fråga, om
hvilken den opartiska domen är omöjlig för den utanförstående
som dock måste antaga som framtidens dom att, under den
nödvändiga stridens hetta, fennomaner som svekomaner begått
ödesdigra misstag. För de svenskar, hvilka själfva vilja pröfva
fennomanernas synpunkter, anbefaller jag den lilla skriften af
A. Meurman: »Huru finska språket blef officiellt». Helsingfors
1893..

Jag framhöll i inledningen, huru
svekomanerna med skäl förebrått fennomanerna det
sätt, på hvilket de segrade i språkstriden. Men
rättvisan kräfver att man — då man dömer detta
— ej glömmer, huru de senare nästan drefvos in
på denna väg genom svekomanernas motstånd
äfven till deras billigaste kraf. Svekomanerna
hade 1850 genomdrifvit förbud att finskan fick
brukas i annat än ekonomiska och religiösa
skrifter! Eller rättare — eftersom »svekomaner»
är ett långt senare begrepp — det var en grupp
gamla byråkrater, som föranledde
strypningsförsöket. Och när den fennomanska rörelsen
började, saknade faktiskt det finska folkets flertal
alla högre bildningsmöjligheter på sitt eget språk!
En i Stockholm bosatt fennoman skildrade
nyligen, huru han växte upp i en helt finsktalande
bygd: på många mil fanns blott en stad och
skolan i denna var svensk. Hvad svekomanerna
senare beklagade — att svenska skolors
indragning hindrat deras barn att erhålla undervisning
på modersmålet — denna orätt hade således länge
öfvergått flertalet af nationen genom fullkomlig
saknad af högre finska skolor. Därtill kommer,
att vid åtskilliga skolor det svenskspråkiga
lärjungeantalet var så litet, att kostnaderna för hvarje
lärjunge blefvo oproportionerliga mot resultatet
och dessa skolors indragning således redan af
denna orsak befogad.

Dessa voro de skäl, fennomanerna 1887
androgo mot svekomanernas missnöje i fråga om
skolorna, liksom de heller icke — mot
anklagelsen att ha afgjort språkfrågan utan ständerna
— underläto att påpeka, huru bönder och präster
först ansett språkfrågan böra afgöras af monarken
och ständerna gemensamt, men huru då adel och
borgare påstått den vara af administrativ art.
Sedan, när dessa stånd gjorde den till en
landtdagsfråga, var det fennomanerna åter afgjorde
den på den administrativa vägen! Det föreföll
mig emellertid redan då, som om bönder och
präster helst — med sin nations och sina stånds
kända envishet — bort vidhålla sin första
mening, äfven om språkfrågan sålunda blifvit afgjord
ett tiotal år senare!

Innan språksegern var vunnen, hade
emellertid befolkningen i den nyssnämnda, finsktalande
bygden, drifven af sin förtviflan och sin
bildningshåg, tillställt ett lotteri för att få medel till en
skola. Och sådan var böndernas ifver, att de
skänkte hela oxar, potatis i tunnvis o. s. v. till
lotteriet, som inbragte 20,000 mark, grundplåten
till en högre finsk skola, där undervisningen
sedan sköttes med sådant nit, att den till slut
måste likställas med den svenska! Och, som i
detta fall, så tillgick det rundt om i de finsktalande
bygderna. Språkstriden, hvilken i så
öfverflödande grad visat partilidelsernas skuggsidor, har
sålunda å den andra verkat oerhördt
kraftstegrande och eggande på bildningsarbetet. Men
hvarje steg framåt ha fennomanerna tagit under
det häftigaste motstånd. 1887 hörde jag i
gammalfennomanernas högkvarter skildringar af, huru
svekomanerna sökt hindra högre finska skolors
upprättande; huru de fasthållit att äfven de finska
parterna vid domstolar skulle ha sina protokoll
på svenska, hvaraf de icke förstodo ett ord!
Jag mindes lifligt allt detta, när jag i somras, i
vår egen svenska finnbygd, hörde en gammal
finngubbe förklara hvarför hans fäder öfvergifvit
sitt språk: »Svenskarna hånade oss och gjorde
oss orätt vid alla tvister inför rätten; därför tog
min far svenska tjänare och vi barn lärde oss
af dem att endast tala svenska».

Allra lifligast beskrefvo gammalfennomanerna
1887 under hvilka strider och med hvilka
personliga offer de lyckats grundlägga sin finska
teater, ett företag vid hvilket först Hedvig
Winterhjelms och sedan Ida Aalbergs namn äro
outplånligt fästade vid minnet af de största segrarna.

Det är under ett sådant motstånd från
svenska sidan, som den nu rika finska litteraturen
blifvit framarbetad; som en stor
öfversättningslitteratur uppstått — särskildt lär Runeberg vara
oöfverträffligt väl tolkad — och som man på alla
områden, också de vetenskapliga, lyckats göra
finskan till äfven den moderna kulturens böjliga
redskap.

Och den, som själf erfarit huru språket är
det starkaste af alla nationella band, det
oumbärligaste af alla individuella uttrycksmedel, den
kan förstå hur fennomanerna kände det, så länge
deras språk stod i en föraktad och rättslös
ställning! De grepos af samma ömhetens heliga
raseri, som sonen till en härlig moder, hvilken
han ser hånas för sin fattigdom, kränkas för sina
olyckor: hvar blodsdroppe i honom brinner af
ifver att så hedra denna moder, att andra skola
tvingas att göra detsamma!

Därtill kommer att — enligt kännares
vitsord — det finska språket, som redan för
okunniga öron har ett så mjukt och melodiskt välljud,
lär vara mycket rikt, otroligt bildbart, fullt af
fina nyanser. Det studeras nu äfven af flera
utländska vetenskapsmän, hvilka skrifva om
Finland på grund af omedelbar kännedom om dess
äldre och nyare litteratur.

I fråga om den litteratur, som uppstått på
finska, har jag visserligen ägt tillfälle att genom
en del öfversättningar få ett intryck, ehuru —
som alltid i fråga om öfversättningar —
försvagadt. Och mycket är alls icke åtkomligt på
svenska. Jag har således måst taga de flesta
omdömen på auktoritet, men den bästa möjliga.
Och då i främsta rummet Werner Söderhjelms,
hvars uppsatser närmast ansluta sig till
ungfennomanernas synpunkter, liksom äfven en annan,
också i Sverige känd, framstående svenskspråkig
litteraturhistoriker, Valfrid Vasenius, är fennoman.

Denna företeelse, som ej är sällsynt bland
svenskfinnar under femtio år, är i och för sig ett
tecken på att den finska språkrörelsen i sin
innersta grund varit en stor rättfärdighetsfråga,
hur mycken orättfärdighet den än, som alla
partifejder, å ömse håll medfört. Utom det att vi
svenskar med nödvändighet mottaga våra flesta
intryck från den svekomanska sidan, hafva vi en
instinktiv benägenhet att lättare inse
svekomanernas oförrätter än fennomanernas. Hos de
svenskspråkiga ungfennomanerna torde däremot
den största opartiskheten finnas. Det är
åtminstone hos dem, man bäst kan se huru den
nedärfda svenskt-europeiska bildningen alls icke
utesluter arbetet på det finska språket och sträfvan
att, på deras eget tungomål, tillgodose de
finsktalandes bildningsbehof. Hos dessa
ungfennomaner har aldrig — som hos en del
gammalfennomaner — något hat till svenskan insmugit
sig. Ungfennomanernas hela sträfvan är, som
jag ofta påpekat, att på frisinnad grund, och
med finskan och svenskan som jämbördiga medel,
arbeta för Finlands utveckling.

Professor Werner Söderhjelm är son af den
prokurator Söderhjelm, hvars namn i våras så
ofta uttalades med beundran under samtalen om
Finland. Professor Söderhjelms vetenskap är den
moderna filologien, hvars studium han infört vid
Finlands universitet. Men med ett lifligt intresse
ägnar han sig äfven åt litteraturkritiskt
författarskap, både af mer omfattande slag — han
utarbetar sålunda nu Tavaststjernas biografi — och
mer tillfälligt, såsom i Hufvudstadsbladet och i
den finskspråkiga pressen. Genom honom och
Aftonpostens nuvarande redaktör, E. Gråsten,
har vår svenska litteratur ofta blifvit finare, mer
opartiskt bedömd och bättre läst i Finland än
här hemma. Till detta bidrager alltjämt på ett
vackert sätt äfven Nya Pressen och Finsk
Tidskrift. Under växlande redaktörer — de
nuvarande äro professor Schybergson och friherre
R. v. Willebrand — har tidskriften, tack vare en
utmärkt redaktion, upplefvat den i norden
fenomenalt långa lefnaden af snart tjugufem år! Det
lilla Finland bär, utom denna tidskrift, äfven den
ofvannämnda Ateneum, samt en finskspråkig
tidskrift, Valvoja (Väktaren), och en mängd
facktidskrifter i olika ämnen, hvarjämte landets
tidningssiffra uppgår till inemot två hundra.

Utom som kritiker har professor Söderhjelm,
genom sina utmärkta öfversättningar af den yngre
finskspråkiga litteraturen, varit den främste
förmedlaren mellan denna och den svenska
läsekretsen på båda sidor om Bottenhafvet. Professor
Söderhjelm — som i Finland är ombud för Ord
och bild — har där 1895 skrifvit en mycket
intressant essay öfver den nämnda litteraturen
och det är ur denna, samt ur hans inledning till
ett litet representativt häfte — Finska
novellister — jag hämtat flera meddelanden. Werner
Söderhjelm, vän och jämnårig med Tavaststjerna
och Neiglick, förenar, liksom dessa gjorde, den
finaste europeiska kultur med värmen för de
allmänt-patriotiska uppgifterna. Men han har,
mer än dessa hans vänner ägde, blick för den
finska språkstridens historiska nödvändighet och
ger sin fulla tro och sympati åt den
nationellt-finska riktningen inom litteratur och konst. Detta
hindrar ej att han, särskildt när han skrifver i
den finskspråkiga pressen, starkt lär betona vikten
af ett energiskt arbete på den högre bildning,
hvilken danar ständigt nya föreningslänkar med
utlandet, väcker dess sympati och vinner dess
moraliska stöd för häfdandet af Finlands
nationella tillvaro.

I båda de ofvan nämnda uppsatserna
framhåller professor Söderhjelm det egendomliga i
den finska folklitteratur, hvilken hvarken kan
kallas natur- eller konstdiktning, ty den är för
medveten att vara det förra, för formlös att vara
det senare. Den har uppstått rundt om i landet,
och dess författare ha delvis fått sin litterära
väckelse genom den rikliga
öfversättningslitteraturen från svenskan och andra språk. Bland
dessa själfbildade författare framträdde först den
nu gamla klockaren Päivärinta; andra äro
landthandlare, skogvaktare, smeder. Den, som anses
intressantast af alla, är icke Päivärinta — hvars
noveller finnas på svenska — utan Kauppis-Heikki.
Han var dräng hos prästen Brofeldt på Idensalmi
i Savolaks och fick där af husets söner — bland
hvilka en sedan blef Juhani Aho — undervisning;
började skrifva och har nu slitit sig fram till en
skolplats. När dessa allmogeförfattare nå som
högst, hamna de sålunda vanligen vid folkskolan
eller landsortspressen.

Professor Söderhjelm påpekar, att hvad denna
konstlösa diktning framför allt, jämte själfva
folklifvet, afspeglar, det är den nya kulturens
framsteg och dess verkan på allmogens tankar
och lefnadssätt, en inverkan, i hvilken somliga
af dessa författare se en olycka, andra en lycka.
Denna litteratur är lika allvarlig och enformig
som det lif den speglar. Men äfven när man
från en högre kulturståndpunkt skildrar allmogen
i Finland, sker det lyckligtvis icke med den
afskyvärda, så kallade »humor», som varit i kurs
här hemma vid den svenska folklifsskildringen.
Dessa ständigt framträdande finska folkdiktare ha
tills vidare för en främmande mer etnografiskt
än litterärt intresse. De äro ännu så länge
intressantast som bevis för att det finska folkets
stora episka begåfning — den begåfning, som
födde Kalevala — icke svunnit, endast i den nya
tiden sökt sig nya former! Bland de egentliga
konstnovellisterna märkas främst pastor Juho
Reijonen, doktor Santeri Ingman — som erhållit
statens pris å 2,000 mark för sina i fjol utgifna
böcker, den historiska romanen »Anna Fleming»
och novellen »Margareta» — men framför allt Arvid
Järnefelt, hvars stora, mycket diskuterade bok
»Fosterlandet» också finnes på svenska. J. H.
Erkko, som jämte sitt förut nämnda dramatiska
författarskap, äfven idkar lyrisk diktning, anses
som den medelålders finska generationens yppersta
lyriker, medan bland de yngsta Eino Leino
betraktas som den största begåfningen.

Ehuru jag endast nämnt de författare, finnarna
själfva först anföra, och utelämnat minst ett
tjugutal, torde äfven dessa få knappt till namnet vara
kända för de flesta svenskar! Annat är fallet
med Juhani Aho. Han föddes 1861, slösade
bort en del tid på examina, i hvilka han
lyckligtvis inte lyckades, och är nu endast skriftställare.
Han bor ett par timmars väg från Helsingfors
med sin hustru, målarinnan Wenny Soldan, som
likaledes förbrukat en del tid på att »bli lik andra
människor» — äfven hon lyckligtvis utan att
lyckas. De båda älskvärda personligheterna äro
alltjämt vederkvickande olika alla andra!

Aho är icke endast den främsta, utan äfven
den mest representativa bland de yngre
finskspråkiga diktarna i fråga om den nyssnämnda
sammansmältningen af europeiska kulturinflytanden
med den nationella vitterheten. Genom resor och
själfstudier har han tillägnat sig samtidens tankar
och dess litterära uttrycksmedel, dem han sedan
på ett så fullt personligt sätt brukar i sin egen
diktning.

I motsats till de andra finskspråkiga
författarnas arbeten äro alla Juhani Ahos öfversatta
till svenska och de flesta kända i Sverige, där
han har många läsare och vänner. Visserligen
kunna dessa ej njuta hans stil, hvilken lär vara
den nya finska litteraturens yppersta. Men af
skildringens konst, af psykologiens sanning kan
man äfven i öfversättningarna erhålla ett intryck.
Och den, som ej känner dem, bör snarast möjligt
läsa de klassiska styckena »När far köpte lampan»
och »Järnvägen», två af de djupaste
folkpsykologiska dikter i den nordiska litteraturen; den
utsökta teckningen af en ung kvinnosjäl i »Prästens
dotter» och »Prästens hustru»; den storslagna
bilden af en kulturkamp i »Panu» — belönad
med Finska litteratursällskapets stora pris —;
de fina stämningsdikterna i fyra samlingar »Spånor»
och framför allt i »Enris» — af hvilken nu en
andra del utkommit.

I denna bok är det Aho liknat det finska
folket vid enriset, på hvilket åskan kan slå ned,
stridshästarna spränga öfver, kanonlavetternas
hjul rulla fram, utan att enriset brytes: när bullret
är förbi, rätar trädet ut sig igen och det dröjer
icke länge innan märkena efter hjulen äro
utplånade!

Enriset — och ljungen — ha sedan dess
blifvit finska folkets symboliska tecken. Och
boken »Enris» har Aho helt och hållet fyllt
med symboliska dikter, framför allt »om den
stora snöstormen 1899». Dikterna uttrycka en
manlig sorg, ej mindre djup därför att den talar
med halfkväfd röst. De mest gripande styckena
där äro dock de omedelbara bilderna ur dagens
lif, såsom den af »Vakten vid kejsarstoden»,
hvilken, trots förbudet att blotta hufvudet vid
afsjungandet af »Vårt land», dock gjorde detta.
En kvinna tillkastade honom en bukett, och han
— som bröt en order af lydnad för en högre
lag — nedlade blommorna vid foten af Lex!
Eller af modern, som döende sände sin son bort
att verka för den stora deputationen, viss att
aldrig få återse honom, men glad att dock
sålunda, i all sin svaghet, äfven hon ha kunnat
offra något för fosterlandet!!

Hvad som icke bör förtigas, är att Juhani
Aho af alla landets pastorer och pastorskor
Jussilainen — en typ, som vi svenskar lärde
känna i »Bakom Kuopio» — blifvit häftigt angripen
som osedlig! Första förbrytelsen var »Ensam»,
den andra och än svårare »Prästens hustru».
Denna bok är för det första utmärkt konst.
Finlands natur skildras där på ett sätt, som endast
kan jämföras med Strindbergs bilder af Sveriges.
Den är för det andra utmärkt sedlig. Ty den
visar huru det går, när unga flickor gifta sig
med sin första friare, innan deras eget hjärta
vaknat — en lärdom, som inte nog ofta eller
nog kraftigt kan inpräglas! Men detta inse inte
pastorer och pastorskor Jussilainen. De, som en
viss kyrkoherde i Stockholm, hysa den
äktlutherska åskådningen att kärleken icke har med
äktenskapet att göra!

Men Aho lät den svarta flocken kraxa. Han
har rygg att bära värre anfall, denna godmodiga,
bredaxlade kraft- och skogsmänniska med de
trohjärtade ögonen, ur hvilka lyser mer idealitet än
ur en hel teologisk fakultets tillsammans!

*

Kalevala, af hvilken ensamt Aino-episoden
inspirerat skulptören Takanen, målaren Gallén,
diktaren Erkko och musikern Kajanus — som
utom en »Aino» äfven komponerat en »Kullervo»
— är alltjämt den djupa ingifvelsens källa.

Jean Sibelius säges — i sina stora symfoniska
tondikter, »Kullervo» och »Lemmenkäinen» — på
ett genialt sätt hafva afspeglat det finska lynnet
i dess vildhet, dess tungsinne, dess lidelse. Han
lär vara i lika hög grad individuell i sin musik
som han är det i sin intressanta personlighet och
därjämte lika nationell, lika hängifven sitt lands
natur och Kalevalas poesi, som hela den grupp
af konstnärligt skapande unga krafter, hvilken
han tillhör.

Kajanus — hvars »Rapsodi» nyligen väckte
mycket bifall, då den framfördes i Stockholm på
Musiker-föreningens första konsert —är redan känd
i Tyskland men icke i Sverige! Och detsamma
gäller om den i Tyskland utbildade och mycket
berömde Sibelius. Det är därför glädjande att
underhandlingar pågå med kapellmästaren Kajanus
om gifvandet af finska konserter i Stockholm.
Utom de redan nämnda Karl Flodin och Oskar
Merikanto, finnas flera andra begåfvade finska
tonsättare, såsom Wegelius, Krohn, Melartin med
flera. Ett stort löfte för den finska musiken
gick om intet, när Ernst Mielck för några
månader sedan afled i Locarno, endast 24 år gammal.
Man planlägger nu framförandet af den finska
musiken i Paris under världsutställningen, och
den erforderliga summan — 70,000 kronor — är
äfven tecknad af företagets gynnare. Aino Achté,
som redan genom sången vunnit segrar åt
Finland på Paris' opera, har lofvat medverka och
man hoppas att Robert Kajanus och hans
orkester skola framföra Sibelius' och andra finska
tondiktares verk så, att äfven den finska
orkestermusiken där vinner en stor seger.

I Helsingfors är klassisk musik ett lifsbehof.
Intet visar detta bättre än att man vintern om
tre aftnar i veckan samlas i societetshuset, där
Kajanus anför de populära konserterna, dem man
åhör vid tekoppen och papyrossen. Sedan man
njutit den europeiska eller finska musikens främsta
alster, komma till slut alltid de nationella
melodierna, hvarvid orkestern utför och publiken åhör
Vårt land stående.

Liksom den finska musiken nu börjat
framträda samlad i den vackra, väl utstyrda cykeln
»Finska tonsättare», så har konstnärsgillets
skriftställarloge, på förslag af J. Ahrenberg, enats om
att i en prydlig, alldeles likformig upplaga
utgifva ett urval finsk skönlitteratur på franska,
engelska, tyska, ryska — och möjligen — italienska
språken, ett företag, hvaraf icke väntas annan
vinst än den ideella!

Jag hoppas att af alla dessa spridda drag
nu för mina svenska läsare börjar dana sig en
bild af huru det kulturellt nationella arbetet i
Finland gestaltar sig. Af konsten, af musiken,
af litteraturen får man intrycket att den finska
känslan — framför allt fosterlandskänslan — under
sina enklare, knappare uttryck har en djupare
glöd än vår. Denna glöd är närd af den
skälfvande ångest, den ömtåliga innerlighet, hvarmed
ett fattigt och i faror stadt land omfattas; af
den stora lidelse, som en storslagen och ensam
natur inger sina barn. Denna glöd finnes hos
finnarna alltid bakom de stundom svaga, stundom
sträfva, stundom sköna konstnärliga uttrycken
för densamma.

Och — lyckligtvis — tillhöra dessa uttryck
af den finska folksjälen den värld dit ingen
härskarvilja når, den, där ideer och
skönhetsskapelser bli mellanfolklig egendom. Högt öfver
alla gränser sträcker sig numera denna »andens
fria, oändliga värld», i hvilken de strålar tändas
och tindra, de droppar skälfva och skimra, hvilka
först när de omsatt sig i folkträdets rot och
stam, kunna träffas af bila och brand.

Juhani Aho har i sin sista samling »Enris»
uttalat en liknande visshet genom följande ord —
med anledning af att Finlands hvitblå flagga
blifvit förbjuden:

»Ämna de kanske förbjuda molnet att glida
öfver fästet; eller skall snön ej mer få lysa hvit;
eller få våra tusen sjöar då icke längre skimra
i blått? Skola de lyckas tvinga fästet att byta
färg och den hvita drifvan att varda grå, och
skola de lyckas hindra dagens sol att lysa på
seglet?

Skola deras händer räcka upp att slita bort
äfven dessa flaggor?»

*

Sägnen förtäljer, att England icke kunde
underkufva Wales förr än alla dess barder blifvit
beröfvade sina harpor! Nu, i tryckpressens och
samfärdselns tidehvarf, skall ingen rysk
själfhärskare mäkta beröfva det finska folket dess
af Wäinimöinen till evärdelig egendom erhållna
strängaspel. Och så länge det ljuder, skall ej
heller den finska folkandan kunna underkufvas.

*


VIII.

Förvissad om sanningen af Mirabeaus ord: att
äro ej kvinnorna med, blir ingenting af, vill jag
fullständiga bilden af stämningen i Finland
genom några meddelanden om kvinnorna.

Under den förut nämnda »atenarnas fest»
fann jag, såväl bland de i antika dräkter
uppträdande damerna som bland de i salongen spridda,
hvilka då — den 4 dec. — för första gången
sedan manifestet i vintras aflagt sorgdräkten,
många bevis för min redan grundade mening: att
när finskan är vacker, är hennes skönhet
färgrikare, liffullare, originellare — med ett ord mer
tjusande — än i de öfriga nordiska landen. Det
vore frestande att här nämna namn. Jag vill dock
endast anföra ett exempel, emedan det äfven
visar den finska segheten i fråga om bevarandet
af en vacker typ: ett ungt ansikte, där drag som
färger lefvande återkallade stamfaderns — G. M.
Armfelt — hvars utmärkta porträtt, af
Wertmüller, jag på förmiddagen beundrat! På samma
sätt gifva ännu ofta de Franzénska ättlingarna
ett lifligt intryck af ättefaderns rena profil och
härliga gråblå, svartfransade ögon.

Det finnes emellertid hos den finska kvinnan
ett mer allmänt och mer utmärkande drag än
skönheten, nämligen hennes vakna allmänanda,
hennes lefvande politiska och sociala intressen,
hennes lidelsefulla fosterlandskänsla, egenskaper,
genom hvilka hon under det gånga året stått
vid männens sida som arbetskamrat vid
folkupplysningen och andra patriotiska värf. Det var
sålunda tvåhundra unga män och kvinnor —
flertalet studenter — hvilka aflöste hvarandra under
det natt och dag pågående arbetet vid
förberedelserna till folkets masspetition i mars 1899.
Och medan tre hundra män af alla klasser
erbjödo sig som bud i de många fall, där man ej
kunde lita till telegrafen eller posten ; som
skidlöpare gjorde under af snabbhet och bland annat,
skidande rundt om i skärgården, där besörjde
namninsamlingen, så var det kvinnorna i
Helsingfors — de i samhället högst stående — hvilka
indelade staden i fyrtio kretsar och åtogo sig
att, en i hvardera, med unga kvinnliga och
manliga biträden, samla underskrifter. Man såg
kvinnor som män i de aflägsna bygderna med
rörande ifver lära sig rita sina namn,
eftersom endast den, hvilken själf kunde skrifva det,
fick teckna det på petitionen. Och husmödrar
berättade, huru de ofta — vid nya olycksbud
under detta år — funnit sina tjänarinnor gråtande,
redan innan de själfva hunnit meddela dem
orsaken till sin egen bedröfvelse!

Den yngre generationen af finska kvinnor
har genom kamratskapet med gossarna i
samskolan, med de manliga studenterna vid
högskolan — och dessutom genom det, på
sällskapslifvet så starkt inverkande förhållandet, att
hufvudstaden tillika är universitetsstad — erhållit
det allvar vid allmänna arbeten, den uthållighet
i andliga intressen, hvilka äro de mest behöfliga
modifikationerna af det kvinnliga skaplynnet!
Den yngre generationen bland finskorna njuter
frukterna af den äldres verksamhet för kvinnans
frigörelse, utan att dela denna äldre generations
ensididigheter. I Finland som öfverallt hade
kvinnofrågan först att genomgå åtlöjets och det
blinda motståndets skede; dess entusiastiska,
modiga och ridderliga förkämpe var då den nu
åldriga författarinnan Adelaïda Ehrnrooth. Inom
den medelålders kvinnogenerationen har
kvinnosaken ägt och äger alltjämt många
offervilliga och framstående arbetare. I Finland som
hos oss ha vackra segrar vunnits för kvinnans
rätt, ehuru flera återstå att vinna. I Finland
som hos oss och öfverallt har denna frihetsrörelse
förlorat i frihet, hvad denna vunnit i stadga och
bekännelsetrohet! Men de yngre finska
kvinnorna förefalla icke mycket bekännelsetrogna!
Bland annat synas de ha frigjort sig från den
ofruktbaraste af alla kvinnosakens dogmer, den
om likheten mellan man och kvinna. Hvad de
framför allt förstå, det är att, om det nuvarande
sakläget i främsta rummet kräfver mannens fasta
mod — till hvilket ju äfven hör ett varsamt
vägande af alla möjligheter, ett visst undgående
af onödiga faror — så kräfver det icke mindre
kvinnans öfvermod. Det vill säga hennes
brinnande tro på utvägar, där alla vägar synas
stängda; hennes förmåga att hoppas mot allt
hopp; hennes oförmåga att böja sig inför
sakförhållandenas nödvändighet; hennes trots inför
faran, emedan hon ej vill se den! Åt denna
kvinnonaturens sköna hänsynslöshet, dess
vågsamma »vildhet» har ingen gifvit ett mer genialt
uttryck än just finnen Wille Wallgren, när han
danade det lilla mästerverk, där handtaget till
en portklapp bildas af en skälfvande vek och
dock lidelsefullt energisk kvinnogestalt, som stöter
pannan mot en sluten dörr! Otaliga kvinnor ha,
sedan tidernas morgon, sålunda stött pannan till
blods mot stängda dörrar. Men för otaliga andra
ha sålunda portar öppnats, hvilka förefallit
obevekligt stängda! Är det något Finlands män
nu behöfva — för att ej sjunka ned i det
hopplöshetens tungsinne, som idel fruktlösa
ansträngningar slutligen medför — så är det just detta
kvinnonaturens öfvermod, denna öfvertro, som
uppehåller i den djupaste förtviflan. Och det är
ingen fara att detta drag hos de finska
kvinnorna skall te sig som annat än styrka,
fördjupadt som det är af den allvarligaste
medborgerliga ansvarskänsla. Hos finska kvinnor
som män har den uppfostran till tålamod och
själfbeherskning, som naturen och de politiska
förhållandena medfört, icke böjt den stolta
själfkänslan. Men denna yttrar sig sällan i bråk om
småsaker, i retlig ömtålighet, utan sparar sig till
obrytlig kraft i de allvarliga och stora
ögonblicken. Hvilken lidelse, som glöder under den
lugna ytan, därom vittnar följande lilla drag —
en motsvarighet till den redan berättade historien
om bonden, hvilken nödgades skjutsa Bobrikoff.
På samma resa ifrågasattes att åt Bobrikoff och
storfursten låna ett ekipage hos en rik
herreman. Dennes hustru sade då till mannen: »Du
vet, att vi aldrig förr talat om mitt eller ditt!
Men nu påminner jag dig att vagn och hästar
äro mina och att, om de återkomma efter att
ha varit i den skjutsen, då låter jag skjuta
hästarna och bränna vagnen!»

Det är en vacker tanke att exsenator
Mechelin just i år föreslagit åt Finlands kvinnor full
kommunal likställighet med männen: valrätt som
valbarhet — ett förslag, som äfven bifallits af alla
stånden utom prästeståndet. Ty detta år om
någonsin ha de finska kvinnorna visat sig
medborgerligt sinnade, värdiga och oumbärliga i de
samfälda uppgifterna!

Hos den kvinnliga som den manliga
ungdomen omkring tjuguårsåldern finnes i Finland
som hos oss i Sverige ett alldeles nytt moment,
nämligen en djupnande ansvarskänsla inför de
sociala uppgifterna.
En socialistisk arbetarledare sade mig, att
äfven bland ungfennomanerna och i deras organ
Païvalehti samma drag framträdde. Och enligt
min mening är detta — i fråga om öfverklassen
— ej blott det afgörande beviset för en verklig
human kultur, utan för en verklig politisk blick.
Äfven i Finland är den tid förbi, då man — i
upplysningstidens anda — velat göra allt för
arbetsklassen, men med misstro betraktat allt
hvad denna velat göra för sig själf! Hvarken
där eller annorstädes är det nog att elda
arbetsklassens fosterlandskänsla för de minnen och de
rättigheter, den äger, ifall man icke därjämte
ställer den fosterländska utvecklingen i samband
med en mer människovärdig tillvaro för arbetarna
själfva. Och i detta afseende är det på den
bildade ungdomen — den manliga som den
kvinnliga — det närmast beror, om den sociala
frågan i Finland som öfverallt skall gestalta sig
till en bitter klasskamp eller ett gemensamt
utvecklingsarbete.

Med sin djupa patriotism förenar den finska
kvinnan en europeisk prägel, hvilken hos henne
är starkare än hos nordens öfriga kvinnor. Detta
beror dels på flitiga, utländska resor, dels på en
stark rasblandning. Utomlandsgiftermål äro här
mycket vanliga, framför allt naturligtvis i
Ryssland. Men äfven när dessa fört finskor till
Ryssland eller ryskor till Finland, så är det oftast
ryskan, som där blir finsksinnad, medan finskan
återvänder till sitt land med samma hjärta, som
hon lämnat det! Det finnes i detta fall två
intressanta exempel i ett par kvinnor, hvilka båda
ägt Topelius som minnestecknare. Den ena är
den ännu i Helsingfors lefvande, 91-åriga
öfverstinnan Karamsin, hvars yttre alltjämt visar spåren
af den europeiskt berömda skönhet hon varit;
hvars älskvärda väsen alltjämt är den stora
världsdamens och hvars själ alltjämt är den sitt
land hängifna, finska kvinnans. Aurora
Stjernvall föddes 1808 midt under brinnande krig; som
barn vistades hon på sin styffar, friherre Walléns,
vackra egendom Träskände; som vuxen blef hon
hoffröken hos kejsarinnan och 1836 gift med
statsrådet Demidoff. Blifven änka ägnade hon
sig helt åt sin ende sons uppfostran, tills hon
ingick ett nytt äktenskap, af kärlek till en i
världsligt afseende mycket obetydande man,
öfverste Karamsin, den store historieskrifvarens
son. Som all idealisk lycka blef hennes kort:
hennes man stupade i Krimkriget och hans
förtviflade änka drog sig nu under flera år tillbaka
till Träskände, där hennes lif förflöt under en
storartad välgörenhet. Af den furstliga
förmögenhet, hon före sitt omgifte disponerade, har hon
till upplysnings- eller välgörenhetsändamål i
Finland donerat det ena 10000-talet rubel efter det
andra. Och i Finland eller Ryssland har hennes
offervillighet, som mecenat eller lindrare af den
enskilda nöden, varit lika stor i det tysta som i
det offentliga. Hennes barnbarn tillhöra
Rysslands främsta familjer; vid hvarje kejsarbesök i
Helsingfors har monarken uppsökt öfverstinnan
Karamsin i hennes vackra villa i stadens utkant.
Men ingen af hennes många förbindelser med
det ryska hofvet har försvagat styrkan i detta
finska hjärta, som slog sina första slag under
Finlands hjältetid! Själf antydde hon, vid mitt
besök, endast i förbigående det bref, hon i fjol
sände änkekejsarinnan. Andra sade mig, att det
var ett bref på åtta tätskrifna sidor, i hvilka hon
med lika mycken klarhet som värme talat
Finlands sak; ett bref, på hvilket kejsarinnan svarade,
att hon läst det med smärta och lämnat det till
sin son: mer kunde ej ens hon göra!

Denna den 90-årigas handling är i sitt slag
lika betecknande, som att det var en ung
Helsingforsflicka, hvilken började det — ännu ej
förbjudna! — blomsterspråket vid Alexanderstoden!

Öfverstinnan Karamsin ägde en systerdotter,
Marie Mussin-Puschkin, som i sin första ungdom
var sin mosters tröstarinna och hjälp i vården
om de fattiga på Träskände. Hon sändes sedan
till Frankrike att där fullborda sin uppfostran,
och när hon därefter af öfverstinnan Karamsin
infördes i Helsingfors' och i Petersburgs
sällskapslif, blef hon öfverallt beundrad och hyllad som
en enastående uppenbarelse. Hennes skönhet
var lika sällsynt som hennes okufliga originalitet,
hennes stolta mod att vara sig själf, hennes
fransyskt spirituella och behagfulla väsen. Hennes
minnestecknare, Topelius, säger att det liffulla,
ryska fäderneblodet hos henne stred med det
möderneärfda finska allvaret; att världsdamens
fina takt parades med den okufliga
individualitetens oberoende; att den fria tanken, den
högsinta själen, det offervilliga hjärtat med lika
glödande kärlek omfattade frihetens och
mänsklighetens sak, en eld, som dessutom närdes af hennes
förtrogenhet med Rysslands och Frankrikes stora
diktare. Redan som barn hade hon älskat sin
mors land, och det var med finnen, sedermera
öfverhofjägmästar, Linder hon 1860 ingick det
äktenskap, hvilket helt gjorde Finland till hennes
hem. När Alexander 1863 efter femtiofem år åter
öppnade landtdagen, var det som Marie Linder
under ett samtal med tsaren — ett samtal, som
antagligen berört de förhållanden, hvilka i
Petersburg ådragit den unga fritänkerskan stränga
varningar från den heliga synoden — lade hela sin
strålande själ i de orden: »Jag talar icke för
mig själf; jag talar för de många tusenden, hvilka
äro i samma ställning som jag: gif Ryssland
samvetsfrihet!» Och med samma hänsynslösa
mod, som hon här blottställde sig själf för att
häfda tankens rätt, gjorde hon det senare för
att häfda hjärtats plikt, när hon — den utsökta
och ömtåliga världsdamen — hängaf sig åt vården
af de under nödåret 1867—68 i hungertyfus
insjuknade. Denna »själ af eld och själ af tankar»
hörde till dem, hvilka snart förtära sitt sköra
hölje: redan vid tjugunio år var hennes lif slutadt.
En hennes dotter, generalskan de Pont, som i
många fall tyckes likna henne, gaf mig ett
medelbart intryck af denna, i allas minne oförgätliga
kvinna, hvilken förenade det finaste och fagraste
hos de båda nationer hon tillhörde, men med
sitt hjärta helt hängaf sig åt det land, som varit
hennes mors och blef hennes barns.

Och ehuruväl Marie Linder, liksom Aurora
Karamsin, höra till undantagsmänniskorna, äro
de i det fall, som jag redan nämnt, långt ifrån
undantag, nämligen i sin trofasthet mot Finland,
i trots af de blodets band, som förenat dem
med Ryssland.

De finska kvinnorna äro i alla afseenden
vakna för de faror, som hota genom
systemförändringen i Finland. De veta att den svåraste
faran är den, som fennomanen konsul Wolf
framhöll i sitt högsinta och världsberömda tal i
Petersburg, då den stora deputationen hemsändes —
det tal, hvilket kostade honom hans plats som
Englands konsul i Viborg! Han betonade där
finska föräldrars sorg att kanske nödgas se sina
barn — åt hvilka de velat lämna i arf ett
sedligt ideal, högre än sitt eget — tvärtom sjunka
ned till en skara hycklare, med falskhet i hjärtat,
så att det finska folkets rykte för trohet och
ärlighet snart skulle bli en saga allenast! Dubbelt
försvårad och dubbelt ansvarsfull känna de finska
kvinnorna sin uppgift som mödrar och
uppfostrarinnor vid tanken att de styrandes lagbrott
och våldsdåd kunna föranleda de styrda till
hemliga lagöfverträdelser; att den nödtvungna
vanan vid smygvägar småningom kan fläcka den
sinnets redlighet, som hos finnen — enligt G.
Brandes träffande ord — är den vackra, inre
motsvarigheten till hans ytte renlighet!
Och detta är ju förtryckets och
rättslöshetens förbannelse, antingen de frodas i familjen
eller i staten, att de förtryckta småningom
demoraliseras under försöken att kringgå godtycket!
Hur sträng måste icke den rättrådighet vara,
hvilken alltid vet att skilja på de medel, som
verkligen blifva helgade — genom att vara
nödvändiga vid försvaret af nationens högsta
rättigheter och ideal — och de vägar, genom
hvilka den enskilde träder en högre rätt för nära!

Kvinnorna, åtminstone de yngre, känna äfven
annalkandet af en annan fara: den att när trycket
blifvit en vana, när lidandet måste bäras som en
hvardagssak, när tills vidare intet är att göra,
när sorgens höga stämning ej längre kan hållas
uppe, då skall, som en ung finska nyligen skref:
»eländet lägga sig öfver människorna som ett
gift och gifva sig uttryck i bitterhet mot allt
och alla. Ty när man icke får säga det man vill,
då säger man det man kan — om sin nästa!»

Och hvad är lidandets udd, om icke just
vissheten att det kan förnedra lika väl som
förädla! Men det är mot detta hvardagarnas lilla
inflytande, de finska kvinnorna ämna kämpa genom
att vidga sina egna och sina barns hjärtan. En
större mänsklighet, icke en trängre chauvinism
— detta är hvad de hos det uppväxande släktet
vilja grundlägga. Icke nationalhatets låga drifter
men kulturidealismens höga lidelser är det, de
hos detta släkte vilja utveckla!

*


IX.

I inledningen till denna artikelserie yttrade jag,
att man på 1880-talet skydde allt ryskt, äfven i
sitt umgänge. Men då som nu betydde detta
endast det ryska, hvilket medelbart eller
omedelbart verkar inom Finland för russifieringens syften.
Hvad däremot det ryska folket angår, så får man
ingenstädes om detta mer förstående eller
rättvisa omdömen än i Finland. Jag hörde där icke
ens nu ett enda ord af rysshat, endast hat till
det österländska system, under hvilket den bästa
delen af det ryska folket lider mer, än tills vidare
ens det finska. Ja, inga af fjolårets händelser
hindra finnarna att i handling visa sin fulla
uppskattning af och sin håg att tillgodogöra sig allt
af värde, som ryssarna äga. Sålunda hade man,
strax före mitt besök i Helsingfors, där med
stort bifall uppfört Antar-symfonien — af den
berömde ryske tonsättaren Rimsky-Korsakov —
hvilken den förut nämnde musikkritikern Karl
Flodin betecknade som ett af de betydelsefullaste
inlägg, de ryska komponisterna gjort i samtidens
orkestermusik. Och strax efter mitt besök
välkomnade man i Helsingfors, med både enskild
och allmän gästfrihet, den berömde ryske
folkloristen och litteraturhistorikern Wessolofsky.
Denne fick under sin vistelse i Helsingfors en del
underrättelser, om hvilka Rysslands press intet
haft att meddela — t. ex. den europeiska
deputationen till tsaren!! — liksom han äfven erhöll en
inblick i den finska landtdagens rättsområde och
arbetssätt, hvilken för honom var en lika
öfverraskande nyhet!

I Sverige — där det förbund, som kallar
sig »det fosterländska», i vår äras och vår rätts
och vår framtids namn sökt egga oss till
våldshandlingar mot Norge och därvid haft stöd af
samma press, som nu icke har ord starka nog,
när engelsmännens chauvinism, i den nationella
ärans och framtidens namn, drifvit dem till
våldshandlingar mot boerna, eller ryssarnas nationella
ideal af »riksenheten» drifvit dem till
våldshandlingar mot Finland — i Sverige saknar en stor
del af vårt folk hvarje förutsättning att ens fatta
en patriotism, så lågande och dock så lidelsefri
som den finska! När jag — efter fjolårets alla
händelser — hörde finnar tala om ryssar och
mindes, huru man i synnerhet i Sverige talar om
norrmännen, men äfven i Norge om svenskarna,
då först fick jag ett riktigt mått på den finska
nationalkänslans ädla halt. Finnarna jämföra sig
stundom själfva med norrmännen i fråga om
fosterlandskänslans intensitet, den demokratiska
sinnesriktningen och de kulturella intressena,
liksom det bundna och ordknappa uttryckssättet
för sina känslor, en bundenhet, hvilken finnarna
själfva påstå att de drifva ända därhän, att de
helst säga sina vänligheter i ironisk form! Vi
svenskar få sällan denna uppfattning af finnarna,
ty vid festliga och fosterländska tillfällen löses
all denna bundna värme. Men olikt norrmännen
ha finnarna dels genom de svenska traditionerna,
dels genom samfärdseln med Europa, dels till
följd af den själfbehärskning deras förhållanden
nödvändiggjort, erhållit en ömsom fint ridderlig,
ömsom rättframt trohjärtad älskvärdhet i sitt
väsen, hvilken — just i förening med
känslodjupet — verkar tilldragande. Icke blott i Sverige,
där det ju nästan blott behöfves den finska
brytningen för att få anleten att ljusna, men äfven i
Norge och Danmark äro ju finnarna därför i
regeln mer omtyckta än svenskar och danskar
eller svenskar och norrmän.

Att finnarnas patriotism vunnit en högre
kulturutveckling än hos snart sagdt hvarje annat
folk, det beror på säregna omständigheter. Jag
har redan framhållit betydelsen af att Runeberg
— hvilken alltjämt afgör såväl den svensk- som
den finsktalande finnens patriotiska uppfostran —
icke skrifvit en rad, hvilken eggar krigslidelsen,
det militära högmodet, de militaristiska
undantagsanspråken; huru han tvärtom endast erkände
en helig strid, den till försvar för fosterland,
frihet och lagar; endast en rangrulla, den, enligt
hvilken trashanken var generalens like, ifall båda
buro en mans hjärta i bröstet! Och till dessa
drag kommer hos Runeberg som hos Topelius
ännu ett, frånvaron af hvarje nationalfördom: ej
en droppe rysshat skall kunna uppvisas hos
någondera!

Och åt denna storsinta patriotism, som båda
omedelbart fostrat hos sitt folk, ha
förhållandena medelbart gifvit fasthet. Finlands säregna
ställning sedan skilsmässan från Sverige har gjort
att det väpnade försvaret, som uttryck för
fosterlandskärleken, där förlorat all betydelse. Finnarna
ha först som indelt här, sedan som värnpliktige
gjort sin skyldighet under Rysslands krig; och
ryssarna veta väl, att det icke är deras
underlägsenhet, som nu kräfver de finske värnpliktiges
förlängda tjänstetid! De veta tvärtom att de sju
finska bataljonerna, bland 359 mönstrade, alla
hörde till de tio första i skjutskicklighet! Och
hvart än den ryska politiken fört finnarnas
bataljoner — aldrig har man funnit någon anledning
till klagan öfver att deras särställning gjort dem
mindre plikttrogna eller stridsdugliga. Till och
med om Rysslands vapen vändes mot Sverige,
skulle det gå så, som en finne svarade på frågan
om huru hans folk ämnade bete sig vid en sådan
möjlighet: »Vi skulle gråta och — slåss!»

Men å andra sidan finnes ju ingen slags
politisk kombination, hvilken skulle kunna
föranleda finnarna att med hänförelse omfatta något
krig, i hvilket ryska riket kan komma att
invecklas, sedan det vidgat sin intressesfär, så att
den — tills vidare — sträcker sig mellan Stilla
oceanen och Medelhafvet, Norra Ishafvet och
Indiska oceanen; ingen kombination, som kan
bevisa finnarna att de nu offras för någon annan
»nödvändighet» än den: att med finska millioner
och finska män fylla tillgångar som sina, sedan
man i Ryssland — genom hungersnöden och
truppsändningarna till Asien — snart icke kan
utpressa mer mynt eller män för fullföljandet af
»fredskejsarens» utvidgningspolitik!

Icke lär det således någonsin bli som eggelse
för stridslusten, finnen kommer att bruka sina
ärorika minnen! Men han brukar dem alltjämt
till eggelse för en i fredens uppgifter verksam
fosterlandskärlek, för ett inåt verkande
fosterlandsförsvar.

Det är denna från krigslidelse, militarism
och nationalhat frigjorda, i sin egen eld renade
fosterlandskärlek, af hvilken Finlands folk nu
visar mänskligheten det sköna — och för
framtiden löftesrika — skådespelet.

Jag vill knappast i detta samband nämna
den ekonomiska offervilligheten, huru storartad
denna än varit. När t. ex på tre dagar medlen
till massdeputationens resor m. m. samlades,
stundom i anonyma belopp à 20—40,000 mark;
eller när på ett par timmar respengar till Nizza
skaffades för de 500 deputerade, då man trodde
att tsaren ämnade resa till Rivieran; eller vid
insamlingarna till folkupplysningen, till pressens
understöd. Det finska folkets
själfbeskattningsförmåga för allmänna ändamål har under det
gångna året varit oerhörd. Men äfven under
mindre upprörande förhållanden har man i det
»fattiga» Finland alltid råd att offra för
samhället, kanske emedan man — trots ett vildt,
tillfälligt festlynne — där skattar mindre åt det
materiella öfverflödet i form af det dagliga »festande»,
hvilket åtminstone i Stockholm suger musten ur
svenskens hjärna, hjärta och börs!

Men hvad jag hos finnarna vill framhålla,
det är att de under de svåraste af alla kval, de
kval, dem kränkningen af våra ädlaste känslor
bereda, dock varit storsinta nog att omskrifva
det Shakespeare'ska ordet till den plundrade
Macduff:

»Gör icke hjärtat vekt, förvilda det ...»

i den nya, den moderna människans maning till
sig själf:

»Gör icke hjärtat vildt, förstora det!»

Och en sådan förstoring har det finska folkets
hjärta vunnit under olycksåret 1899.

Detta folk har visat sig så storsinnadt och
själfbehärskadt, att ingen förtviflan drifvit det in
i en enda handling af öfverilning. Man vet att
det är på en sådan, Bobrikoff väntar för att
kunna införa belägringstillståndet! Slug och rå,
med nog mycket af hufvud och nog litet af hjärta
för sitt bödelsverk, skall han förstå att bruka den
obetydligaste tillfällighet för sina syften.

Och dock har han icke ens lyckats finna
några finska gatpojkar som sina — ofrivilliga —
bundsförvanter!

*


X.

“—Hvad gåfve jag ej, för att vara finne,
med denna tro som ej i döden dör
men lefver seg i nya släktens sinne!“ 

I den framtid, då dagens händelser läsas som
historia, kommer man att med samma känslor
jämföra det finska folkets läge under 1899 och
den monarkens uppfattning af detsamma som
uttrycktes genom försäkran till de 500 deputerade,
»att han ej var ledsen på dem», som vi nu
jämföra Napoleon I:s försäkran, under återtåget
från Ryssland — att »kejsaren aldrig befunnit sig
bättre» — med tillståndet hos den omkring honom
förblödda eller förfrusna hären! Det ena som
det andra kejsarordet antyder det kejsarvansinne,
hvilket — för individen eller systemet —
betecknar början till slutet.

Tsaren är fylld af österlandets åskådning.
För honom äro finnarna endast en grupp bland
många undersåtar, en grupp, hvars protester mot
att likställas med ryssarna synas honom lika
orimliga och oförsynta, som om en grupp
soldater begärde att genom en särskild dräkt skiljas
från det öfriga regementets uniform! Han anser
sig hvarken behöfva höra eller afhandla dylika
invändningar. När hans äldre anförvanter vid
höstbesöket i Köpenhamn talade Finlands sak
lyssnade han höfligt och svarade — intet! När
Finlands namn nämnes af hans omgifning lär
han bjuda tystnad med en handrörelse. Huru
han afvisat den europeiska deputationen, liksom
finnarna själfva, behöfver jag ej påminna om!
Men är icke hela detta beteende typiskt för den
svaga intelligensen, hvilken ej vill bli oroad af en
tankegång den ej själf mäktar uppklara, och för
den svaga karakteren, hvilken med halsstarrighet
fullföljer ett beslut, den med svårighet fattat?
Den om kraft i sin hjärna och hand medvetne
despoten, han kan handla lika hänsynslöst som
Nikolaus II — det visade Nikolaus I — men han
handlar icke i blindhet, han fruktar icke att
upplysas: tvärtom, han vill upplysas, för att sedan
själf välja sitt handlingssätt. Hos Alexander III
lär stundom fruktan hafva uppstått att man
bedrog honom. Hans son fruktar endast att bli
villrådig och när han sätter händerna för
ansiktet för att slippa se, betyder det troligen att
han ej vågar blicka sina offer i ögonen!

Af personer, hvilka varit i omedelbar
beröring med tsaren, har jag hört, att han verkar
välvillig, enkel, arbetsam, med redig men ringa
intelligens. När ryssarna af mr Stead upplystes
att deras kejsare var en af de finaste intelligenser
han träffat, erhöllo de därigenom endast tvifvel
om — mr Steads egen!

Tsarens föräldrar hade ingendera mycket
hufvud att dela med sig af, och en rysk
själfhärskares lifsläge är icke ägnadt att utveckla det
lilla pund han kan äga. Utom den tankens
svaghet, som visar sig i den systematiska
afspärrningen af fruktan att få veta, finns naturligtvis
hos honom själfhärskarens nedärfda tro att inga
upplysningar behöfva, att inga misstag kunna
begå! Hur oförmögen han i själfva verket är
att tänka, det visar hans, från hans sida helt
visst ärliga, fredsmanifest, tillsammans med
Rysslands rustningar och Finlands russifiering! I
Rysslands historia af 1899 kommer att stå som en
outplånlig och storartad Comedy of Errors, hvars
mest högironiska moment är det, när tsaren drar
fram en 1820-talets förordning mot onödiga
deputationer som skäl att — ej mottaga de 500
finske män, hvilka kommit för att till honom
framföra en half million undersåtars sorg öfver
att han brutit sin egen ed, sina förfäders löften
och landets lagar!! Detta, i ett sådant ögonblick
som »skyddande förklädnad» brukade, gamla
dokument blef i stället en X-stråle genom hvilken
man fick en inblick i ett kyligt hjärta, en trång
hjärna och en vilja, stark endast vid
framhärdandet i en dårskap!

Hvad vet en sådan blindfödd — eller af sin
omgifning bländad — asiat om västerländska mäns,
och laglydiga finnars skälfvande harm öfver hans
meneder; hvad om frie mäns brännande blygsel
att nödgas böja sig inför olagligheter; hvad om
deras hat till den brutala råheten, den snärjande
lögnen i hans handtlangares person??!
Pobedonozeff och Kuropatkin eller andra hafva sagt
tsaren att likformighet mellan rikets alla delar är
ett nödvändigt villkor för rikets enhet. Ordet
nödvändighet är den glänsande kula med hvilken
man hypnotiserat tsarens hjärna, och sedan svarar
han, på allt man suggererar honom för Finlands
olycka, sitt: varde alltså, medan han bevarar
den hypnotiserades oberördhet gent emot hvarje
annat inflytande!

Inga sådana komma nu heller att nå honom,
sedan han gjort ryssen Plehwe till finsk
statssekreterare. Och hvad detta betyder för
Finland kan man förstå, då man vet att han är den
ende, som i finska ärenden får tala med tsaren!
Huru kommer icke allt att omredigeras, såvida
det icke helt undertryckes! Bobrikoff har ju
redan intalat tsaren att deputationen var tillställd
af några samvetslösa ledare; att emigrationen
beror på finnarnas fattigdom. Den petition, som
Finlands ständer nu bereda, om att landets
förvaltning ej måtte ställas i strid med landets lagar
och de grundsatser, som med afseende å
församlings- och föreningsfrihet varit gällande för
medborgerlig, allmännyttig verksamhet, den
kommer troligen aldrig inför tsaren! Bobrikoff har
ju till och med strax efter landtdagens öppnande
i år vågat att, som ett nytt reskript af tsaren,
publicera det från juli 1899, med tsarens skarpa
uttalande om Finlands rättsställning — som han
lärt känna i förfalskade publikationer!

Ty på det »ryska systemets» skådebana finnas
alltjämt vanan vid kulissanordningar af samma
slag, som Potjemkins för Katarina II. Men
det är af sina egna — och sina största —
söner Ryssland får höra sanningen om sitt
»system»! I fjol har Europa erhållit två af dessa
ryska skrifter om Ryssland, Tolstoys Uppståndelse 
och Krapotkins själfbiografi, om hvilken
G. Brandes i sin inledning säger, att Krapotkin
där ger det officiella och det misshandlade, det
arbetande och det stelnade Rysslands psykologi,
på samma gång som skildringar af sina egna
öden, hvilka innesluta såväl idyllen som tragedien
och romanen. Brandes sammanställer Krapotkin
och Tolstoy, såsom de båda stora ryssar, hvilka
i denna stund tänka för sitt folk och hvilkas
tankar komma hela mänskligheten till godo:
båda äro, säger han, fyllda af samma
människokärlek; båda afsky de högsta klassernas
likgiltighet, tanklöshet, råhet och grymhet; båda dragas
till det misshandlade, förbisedda folket; båda äro
idealister, båda reformatoriska andar ...»

Och af bådas böcker får man medelbart som
omedelbart samma intryck: att begreppet lag har
en alldeles annan mening, annan verkan, annan
valör för en rysk föreställning — äfven de bästa
ryssars — än för en västerländings t. ex. en finnes,

I hvilken grad finnarna undvika själfva skenet
att vilja kringgå de lagar, dem de styrande
dagligen kränka, det visar senast senatens afslag
på den af tidningsmännen begärda stadfästelsen
af deras censurförsäkringsbolag; afslaget
motiverades som bekant därmed, att bolaget delvis
syftade att motverka följden af — på grund af
landets pressförordning — mot tidningsutgifvare
vidtagna åtgärder! Och denna Brutus-liknande
sinnesstyrka har senaten visat oaktadt
Finlands pressförordning, tack vare
generalguvernörens landsfaderliga omsorg, fått tillägg, som
stadga böter för boktryckare, hvilken trycker
skrift med syfte att kringgå förbud mot periodisk
skrifts utgifvande; som, utom den rätt,
generalguvernören redan ägt att temporärt eller för
alltid indraga tidningar, gifvit honom den att fordra
redaktörens afsättning vid äfventyr att tidningen
annars indrages, och som slutligen infört en
konsultativ presskommité, hvars ledamöter
generalguvernören tillsätter. Denna har just nu af
generalguvernören erhållit stadfästelse af den dom,
hvilken — på grund af omtryckning 15 februari
af en artikel från samma tid i fjol! — bland
andra drabbat Päivälehti, d. v. s. indragning för
alltid eller ombyte af redaktör; och som E. Erkko
lär vara en af finska pressens yppersta män, kan
man förstå situationens olidlighet! Slutligen har
censurkommitén föreslagit att såväl
utskottsbetänkanden som enskilda uttalanden inom stånden
skola censureras, innan de få offentliggöras!

Dessutom har, som bekant, Bobrikoff — då
från vissa orter petitioner om återfåendet af
indragna tidningar framkommit — förbjudit sådana
petitioner och förklarat hurusom det att fortfarande
lämna tidningar med skadlig riktning ostraffade
vore en från hans sida brottslig efterlåtenhet samt
till och med, till skada för landet, underlåtenhet.(!)
Han har vidare föreslagit senaten att öfverväga
önskvärdheten af grundandet i hvarje län af
länstidningar, under vederbörande guvernörs uppsikt.
Dylika regeringsorgan, i hvilka icke finge ingå
artiklar af politisk natur, skulle innehålla alla för
administrationen och den lokala befolkningen
nödvändiga upplysningar, hvarigenom undvekes,
att befolkningen lämnas utan tidningar(!). Och
slutligen har denne »pressens vän» befallt
pressombudsmännen:

	att icke tillåta tryckning af tidningar förr än
alla tomrum, hvilka uppkomma genom
uteslutning af klandervärda artiklar eller förslag, blifvit
fyllda med annan vanlig tryckt text;

	att icke godkänna till tryckning artiklar,
hvilka innehålla anfall mot censuren i allmänhet
och emot enskilda pressombudsmän och deras
verksamhet; samt

	att förbjuda tryckning af meddelanden därom
att till följd af presshinder tidningen icke kunde
i tid utdelas bland dess prenumeranter; samt

	att förbjuda tryckning af statistiska uppgifter
om censurhinder.

Sedan generalguvernören afskedat den förre
chefen för pressöfverstyrelsen — Cajander — såsom
alltför litet foglig, har han i hans ställe funnit ett
dess böjligare redskap i grefve Cronhjelm. Denne
har som bekant lyckats upptäcka att »riksenheten»
kräfver att den i Ryssland censurerade upplagan
af Tolstoys Uppståndelse äfven blir den enda i
Finland gällande — det vill säga den upplaga,
där man strukit stora delar i skildringen af
fångtransporten till Sibirien!

Denna upptäckt karakteriserar
pressöfverstyrelsens chef så som hvad man i Finland redan
visste honom vara: en af det slags varelser, man
där djupast af alla föraktar, reptilsläktets.

Pressen lefver i Finland för närvarande ett
halflif. Det finns ingen större tidning, som ej
under fjolåret varit temporärt indragen eller hotad
med indragning; ingen, som ej hvarje vecka
måste utesluta en artikel, ett poem, en notis, en
rad innan presshindret häfts. Det har gått så
långt att tidningar indragits, emedan de meddelat
att i en kyrka skulle läsas — en bön för
fäderneslandet!

Tsaren har som bekant afslagit
bondeståndets petition i språkfrågan men lofvat själf
ge ständerna anvisning för användandet af de
tre inhemska(!) språken vid domstolar och
ämbetsverk. Huru Bobrikoff låtit utförordna finska
medel att underhålla en rysk regeringstidning;
huru de grekisk-katolska kyrkorna tillväxa —
utan att de grekiskt-katolska bekännarna göra
det; huru för framtiden endast de finnar få
anställas som senatorer, guvernörer etc. hvilka
kunna flytande tala ryska — det vill i regeln
säga finnar, som under en lång vistelse i
Ryssland tros hafva lärt sig böjlighet under
själfhärskarens vilja — om allt detta redan kända
påminner jag i detta sammanhang för att visa huru
planmässig russifieringen är; huru själfva
värnepliktslagen — med dess utsikt till unga finnars
femåriga tjänst i Ryssland under af ryssar stiftade
krigslagar och med ryska officerare i tjänst i
finska hären — visserligen därvid är det främsta
men långt ifrån enda medlet! När därtill lägges
tsarens hotelser att upphäfva landtdagen, om
denna vågar yttra sig mot några hans åtgärder
i riksangelägenheter; hans uttalanden om det
beklagliga i att finnarna ej visa sig öfvertygade
om den allmänna nyttan af dessa hans åtgärder,
ej förstå den existerade situationen — den
nämligen, att Finland är en oskiljaktig del af
Ryssland och att tsaren således äger att genom
rikslagar bestämma storfurstendömets förhållande till
ryska riket — samt att han af finska folkets
tillgifvenhet väntar beviset att de i gärning
underlätta hans anordningar till rikets bästa; när
hos censorerna inpräglas att ingen artikel får
tryckas, där olagligheten i landtdagens beslut
rörande värnepliktsmanifestet förnekas — då ser
man det österländska systemet i full blomning!

Härska genom ukaser; tysta protester med
maktspråk; bryta sina ord under bortförklaringar;
kväfva rättskänslans skri med munkafle — allt
detta tror sig ännu år 1900 en rysk själfhärskare
förmå inom ett folk, där hvar gosse, stor nog
att tala, vet rätta namnet på sådana beteenden!

Skådespelet af denne lille tsar inför detta
storsinta folk vore komiskt, ifall inte Bobrikoffs,
skarprättarens, närhet gjorde situationen tragisk.

Dennes omsorger sträcka sig ända till
skolornas lofdagar — han har ju nyligen infordrat
upplysning om hvarför lof gafs på
Runebergsdagen! — och till skolbarnen, genom att vägra
föräldrar begärdt tillstånd att låta sina söner
utflytta till annat land, liksom han genom
passtvång vill söka hindra finnars resor och
utvandring. Lyckas han sedan att finna en postchef,
hvilken på sitt område gör lika intressanta
upptäckter om riksenhetens kraf som presschefen —
t. ex. att denna »enhet» fordrar bruket af samma
breföppningsinstrument, som man brukar i
Ryssland, en enhetstanke, hvilken den nuvarande chefen
Lagerborg ej förstod, då den framställdes; lyckas
han besätta allt fler platser med bevisliga spioner,
sådana som Spåre och därtill skydda deras
fysiska välbefinnande i Helsingfors, genom sin
befallda omredigering af ordningsstadgan för dess
hotell, så att de ej likt Spåre bli nekade rum
och mat — nå ja, så lyckas han dock icke att
i Finland införa en rysk moral!!

I Svea för 1900 står en liten, lika fåordig
som vältalig bit af en berömd, där anonym
författare. Den heter En audiens och skildrar huru
generalguvernören bearbetar en finsk polismästare
för att åstadkomma »spontana» hurrningar vid
storfurst Vladimirs besök — de uteblefvo
emellertid som bekant är! Under samtalets gång
falla följande repliker:

Hans excellens: »Hur stora inkomster har
ni?»

Polismästaren: »Jag har min lön, fem tusen
mark ...»

Hans excellens: »Jag menar ej er lön, jag
menar hur stora inkomster har ni?»

Polismästaren: »Jag har inga andra inkomster
än min lön ...»

Hans excellens utbryter i förvåning och
undrar om han ej varit tvungen att skuldsätta sig?

Polismästaren: »Jag har ej varit tvungen att
skuldsätta mig ...»

När hans excellens fortsätter och föreslår
extrabelöningar, fattar polismästaren ej huru han
skulle kunna förtjäna sådana; och när
polismästaren slutligen går, funderar excellensen öfver
denna förbluffande obeveklighet, tills slutligen ett
ljus går upp för honom: mannen har sitt
underhåll från den hemliga agitationsfonden!!!

Rysk och finsk ämbetsmoral äro här på två
sidor med en mördande klarhet åskådliggjorda.
Den finske gossen har lärt sig rysa vid
förrädarnamnet — han har ju läst Sveaborg och
Bröderna bredvid sina tio bud — och det förakt,
som drabbar en finne med »rysk» moral är
outsägligt. Det är betecknande för denne Spåre,
i hvilken Bobrikoff hoppades få en spion inom
senaten — hvars alla öfverläggningar i hans
närhet endast kunnat bli pro forma — att man
där nekade honom svära senatorseden, innan han
hade fullmakten med sig, ty man var viss att
han annars gjort sitt inträde utan denna fullmakt,
hvars lösen kostar 1,200 mark. Det är kanske i
ljuset af denna händelse, man bör se tillåtelsen
för personer, som aflagt tjänsteed i rysk tjänst,
att som nyutnämnda guvernörer i Finland ej
behöfva aflägga finsk ämbetsed!

Det är än mer betecknande att Spåre
uppbar sin senatorslön för januari sedan han förnekat
— hvad man lätt bevisade — att han uppburit
äfven sin guvernörslön för samma månad! Men
en af hans kamrater i senaten läste då lagen för
honom på ett sätt, som föranledde honom att
begära permission tills vidare. Det är endast
dylika förolyckade existenser af hvilka Bobrikoff
bland finnarna själfva kan dana några verktyg.
Det är förvånande med hvilken instinktiv
solidaritetskänsla och takt finnar handlat vid detta
och andra kritiska tillfällen. Ingen som helst
öfverenskommelse fanns sålunda bland hotellvärdarna
att stänga dörren för Spåre — men alla gjorde
det dock, utom en, där portieren ej kände
honom. Dagen efter blef Spåre af värden uppsagd
till flyttning och hans betalning gifven de fattiga!
På samma sätt nekade i somras en ung finsk
läkare, som behandlat generalguvernörens fru,
att mottaga hennes honorar! I våras, då man
vid firandet af ryssarnas påsk fruktade att de
nattliga ceremonierna skulle, som det stundom
händt, ge anledning till glåpord från den lägre
befolkningens sida och Bobrikoff således få en
välkommen anledning att tala om förföljelser mot
ryssar, gingo män och kvinnor ur de högre
samhällsklasserna — utan någon öfverenskommelse
sins emellan, men alla drifna af samma oro — ut
för att under natten aflägsna sådana möjliga
fridstörare kring ryska kyrkan! Ett annat
betecknande drag för den finska fyndigheten, var när
man skrämde bort de ryska agenterna på
landsbygden genom att utfästa pris för deras
ertappande — pris, som skulle utdelas ur fonden för
skadedjurs utrotande!!

Med anledning af att man inbillat Bobrikoff
att initialerna V. S. B. (= Viborgs
Sångar-Bröder) skulle betyda Ve Svinet Bobrikoff har
han från alla landets föreningar — äfven dem för
kreatursskötsel! — infordrat uppgift om tiden
och syftet för deras stiftande, men ännu har han
icke funnit sig föranledd att upplösa någon af de
redan varande. Sången misstänker han dock
öfverallt, och man väntar — just emedan han
dementerat det — bekräftelse på förbudet för finska
militärmusiken att vid nationella fester utföra
finska folksånger. Med anledning af serenaden
för senator Mechelin har han förklarat serenader
som ett störande af allmänna ordningen! Och
om en finne, gent emot dessa små eller stora
godtyckligheter, protesterar med hänvisning till
Finlands rättseder och lagar, då har det händt
att satrapen svarat med ett knytnäfslag i bordet:
Hvad bryr jag mig om edra lagar!

Mot detta ryska uppfattningssätt kan man
åter ställa det finska, i guvernör Gripenbergs
gestalt. Då denne som bekant ej ville låna sig
till ett olagligt bortdrifvande af en skollärare,
blef han af Bobrikoff befalld att själf taga
afsked. Men hvad som är föga kändt, det är att
han visste, att om han lydde skulle han säkert
erhålla pension, hvilket för honom var
betydelsefullt, ty han äger ingen förmögenhet men väl
familj att försörja. Gripenberg svarade emellertid
att han icke begärde sitt afsked, ty han ville
ej ens ge skenet af rättvisa åt sitt afskedande,
som om detta skulle haft ett tjänstefel till grund,
då det tvärtom föranleddes af hans aktning för
lagen! Och så blef han afskedad — utan
utsikt till pension efter fyrtio tjänsteår, och senaten
fick af Bobrikoff höra att den med oförsvarlig
slapphet behandlat Gripenbergs försummelser!
Att Gripenberg sedan faktiskt erhållit pension —
man säger på grund af Plehwes inskridande —
förringar ej värdet af hans handling. Den är ett
medborgerligt offer af det slag, som vidgade ens
hjärta, när man i barndomen läste om antikens
stora karakterer! Och om dessas dygd
någonstädes återfinnes, så är det i våra dagars Finland.

Det är med sådana exempel för ögonen,
som finnarna kunna frukta allt af det ryska
systemet och med sådana föredömen, de stärka
sina sinnen att möta hvad de hafva att vänta
under »riksenhetens» tecken!

Att det icke är en trångsinnad nationalism,
som afgör finnarnas syn på
sammanslutningstanken, därom har man nyligen haft två talande
bevis, dels ex-senator Mechelins allvarsord i Finsk
Tidskrift Vid begynnelsen af året 1900, där han
visar huru just Rysslands trygghet blifvit främjad
genom att dess härskare tryggat det finska folkets
politiska tillvaro, så att ordning, lugn och
laglydnad härskat i den finska delen af det annars
så ofta oroade ryska riket; huru således en
återgång till de forna monarkernas politik ej blott
vore i Finlands men i Rysslands intresse, och
huru, under fördomsfritt samråd mellan ryska
och finska statsmän, de normala och
tillfredsställande relationerna mellan rikena kunde
återställas och Finland med fastare band, danade af
folkets bästa känslor, skulle förenas med
kejsarriket.

Det andra beviset var det tal, som vid
landtdagens öppnande hölls af borgarståndets
talman, bankdirektör Felix Heikel, där han
framhöll huru ett närmande till Ryssland å Finlands
sida småningom ägt rum och — under bevarandet
af Finlands gamla rättsställning — allt mer skulle
hafva ägt rum. Och detta är ett faktum. Ju
mer Rysslands monarker lämnat Finland
rörelsefrihet, ju vänligare har Finlands stämning varit;
ju mera Ryssland tränger sig på Finland, ju
mer aflägsnar det sig. På detta, som på alla
andra mänskliga områden, är det icke
tvångsmedel utan den frivilliga kärleken, hvilken visar
sig som det ej blott finaste men starkaste af alla
sammanhållande band! Något af hvilket vi
svenskar kunde hafva åtskilligt att lära — men
som vi nog ty värr inte komma att lära förr
än för sent!

Men det är icke det långsamma, naturliga
sammanväxandet under ömsesidig förståelse,
ömsesidigt förtroende och ömsesidiga intressen
man i Ryssland önskar af Finland! Sålunda
skulle man ju tvärtom riskera att, hvad en liten
rysk prins i fjol kallade »konstitutionalismens
kräftsmitta», kunde bli meddelad åt Ryssland!
Det är därför ej heller sammanväxandet enligt
organiska lagar, man med det nya systemet
åsyftar, utan sammanältandets homogenitet, den
enhet som uppstår, när allt trampas under samma
breda och platta fötter, utan all försyn för hvad
man kallar finnarnas »provins-patriotiska
isoleringslust».

Den österländska åskådningen tar lika litet
hänsyn till nationella individualiteter som till
enskildas. Likformighet för folken som för själarna
är för det system, hvilket endast vill
underkastelse ej själfverksamhet, det ideala tillståndet!
Personlighetens rätt, lagens helgd, ordets frihet,
hederns okränkbarhet — allt detta är för denna
åskådning leksaker, likt barnens röda bollar, dem
de om vårdagarna låta segla i luften, tills de
tappa snöret som fasthåller dem!
Finnarna börja nu förstå detta. Ehuru de
fortfarit att i tal, i petitioner, i tidningsartiklar
— dem censuren undertrycker — tala om sina
lagar, tro de väl knappast längre att detta hjälper!
Det blir kanske genom en ukas de komma att
påtvingas värnepliktslagen; de kunna vänta att
andra ukaser lägga skolan och universitetet under
ryska myndigheter; införa det ryska språket
och den grekisk-katolska kyrkan; ställa
järnvägarnas byggande och administration under
ryskt befäl — början är redan gjord genom att
göra de nya finska banornas anläggning
beroende af ryska myndigheters utlåtande och
yrkandet att ryske krigsministern skall erhålla
säte och stämma i finska järnvägsstyrelsen m. m.
De vänta att frimärkena göras ryska, och — sedan
ryssar nu erhållit utsträckt näringsfrihet i Finland
— kommer man nog snart att finna huru
»riksintresset» kräfver myntenhet! De veta att skatter
skola kunna påläggas utan ständernas hörande;
att de ryska ämbetsverkens vanor skola kunna
införas; att koncessions-principen — vederbörande
myndighets tillstånd i hvarje särskildt fall — skall
förlama församlings- och föreningsfriheten; att
de kunna drabbas af fängelsestraff och
deportationer på administrativ väg — med ett ord:
att allt som sker i Ryssland, som skett i Polen,
i Östersjölanden äfven kan komma att ske i
Finland.

Och dock!

Dock lefva finnarna på den vissheten att den
lagbundna rättsordningen, det individuelt
verkande frihetssinnet äga en högre lifskraft än
det ryska systemet. Och medan finnarna med
hela sitt pathos bekämpa det, för fria människor
ovärdiga, tillstånd i hvilket man vill försänka dem
— utan att de med en enda handling missbrukat
sin frihet — så är det dock icke ensamt på
denna sin kraft de lita. Det ryska systemet —
godtyckets och rättslöshetens — har endast visat
sig dugligt att med ryska riket förbinda lägre
stående, halfvilda folk. Men i fråga om de högre
stående gäller hvad redan Rousseau skref till
polackarna: Det kan hända att ryssarna sluka
er, men laga bara att de icke smälta er! Ännu
har detta icke skett hvad Polen angår.
Leroy-Beaulieu, den kraftige talmannen äfven för
Finlands rätt, har nyligen i en polsk tidskrift
framhållit att folkindividualiteterna äro de högsta
personligheter i historien; att dödandet af en
nation ej blott är lika brottsligt som att döda
en individ men äfven ett våld mot hela
mänskligheten, hvilken behöfver folkpersonligheten lika
väl som den stora individen inom hvarje folk.
Men han framhåller tillika att, om individens lif
är bräckligt, så är folkets dess segare: att intet i
själfva verket är svårare att döda än en nation.
Polen lefver sålunda alltjämt; ja trots allt, har
det andliga lifvet aldrig varit starkare än sedan
landet blef styckadt: under intet århundrade har
Polen haft flera diktare, lärde och konstnärer än
under 1800 talet...»
Och med hur många fler gynnsamma
faktorer har icke Finland att räkna, när det gäller
möjligheten af en liknande uthållighet under
liknande förhållanden! Medan det polska
nationallynnets dygder varit nästan lika farliga för folkets
bestånd som dess fel, kan man säga att det
finska folkets fel i detta fall äro lika gagnande
som dess dygder!

Det finnes en hel sida af det finska folkets
sega kamp och underbara uppvaknande, som
jag icke kunnat vidröra, nämligen landets
oerhörda utveckling under det gångna halfseklet äfven
på alla materiella områden och den bärkraft detta
förlänar nationen. Af allt detta kan man
emellertid erhålla ett intryck, dels genom det vackra
praktverket Finland i nittonde seklet och dels
genom det senaste finska stordådet, den redan
förut nämnda Atlas öfver Finland.

Jag har endast kunnat gifva ögonblicksbilder
från det andliga kulturarbetet, hvars långsamt
genomsyrande inflytande äfven sträcker sig rundt
om till alla de undangömda bygderna och där
mötes af de smås och okändas egen ihärdiga
sträfvan mot ljuset, under en oaflåtlig kamp med
naturens och fattigdomens hårda villkor.

Det är Topelius, hvilken genom den
ypperliga Boken om vårt land, liksom genom alla
sina innerligt finska — på samma gång som
allmän-mänskliga — sånger och sagor för barnen
hos de små, både till år som till utveckling,
gjort fosterlandskärleken till instinkt redan innan
den kan vara medveten som känsla eller tanke.
Och Topelius' sånger och sagor plöja och så
alltjämt i den mjukaste jorden, medan Kalevalas
och Runebergs inflytande sedan går i samma anda:
kärleken till Finlands natur, till folkets stordåd,
till det fredliga arbetets segrar.

Juhani Aho har på sitt sätt öfvertagit Topelii
stora folkuppfostrarkall. Aho kan, äfven han,
skrifva i den enklaste folkton, och detta gör att
han nu når längre än någon annan i sträfvan att
hålla den heliga elden vid lif ända bort i de
yttersta ödemarkerna; elden, som brinner på de
altaren inför hvilka man tillbeder, på härdarna
i de många hem för hvilkas bästa skatter man
strider!

Aho har i sin sista samling Enris en liten
saga, hvars titel äfven är hela bokens — och
hela Enrisdiktningens — betecknande motto:

»Släcker du, —
Så tänder jag-»

I sagan släcker mörkrets elaka troll lampornas
hvita ljus, vid hvars sken människorna väntat
den nya morgonen. Men ljusets genius tänder
då ljusen på borden. Äfven de släckas, men
åter kommer ljusets genius och tänder
pärtblossen. Också dem blåser trollet ut. Slutligen
tänder ljusets genius brasan på hvar härd och
den mäktade trollet ej släcka! Bäst som det
pustar är »natten förliden och solen uppe —
och då behöfdes ej mera ljus, och mörkrets elaka
troll hade gjort sitt arbete förgäfves. Ty om
dagen äro trollen vanmäktiga — och om natten
vakar ljusets goda genius öfver mitt fosterland.»

*

När jag i somras i vår svenska finnbygd
såg ättlingarna af de under Karl IX inkomna
finnarna, hvilka ännu lyste sig med pärtbloss i
sina pörten, badade i sina badstugor och
vandrade kring i sina näfverskor med näfverkonten
på ryggen, då mindes jag lifligt en finnes svar
till en ryss:

»Under sexhundra år lyckades det inte för
svensken att göra oss till svenskar! Och ryssen
kunde hålla på dubbelt längre utan att ändå
lyckas!»

Det är ytterst ur denna seghet finnarna nu
hämta sitt mod.

Segheten har naturligtvis äfven sina
skuggsidor. Den kan yttra sig som fanatisk
rättshårdhet, som dogmatisk ensidighet, som hårdnackad
konservatism, som oförsonlighet, som
ofördragsamhet. Men hvad betyder allt detta mot den
väldiga urkraft, som alltid kan förädlas, endast
den, först och främst, finnes!

Den finska segheten yttrar sig hos folkets
flertal som en fast lit till Guds försyn, den form,
som tron på den egna kraften för outvecklade
tankar ännu ikläder sig. Hos detta flertal lefver
bonden Paavos visshet att »Herren pröfvar blott,
han ej förskjuter», och detta ger styrkan att
»gräfva dubbelt flera diken» för att — möta nya
nattfroster!

Men äfven de, hvilka icke på detta sätt
omkläda liten till den egna kraften, äro fyllda af en
lika religiös hänförelse, ehuru dessa icke kalla
sin känsla tro utan visshet. De veta att Finland
gång på gång legat som en ödemark och blifvit
återuppbyggdt. De veta att de under femtiofem år
inga landtdagar ägt och att dock, så fort de
återfingo dem, nationen stod färdig och värdig
att bruka denna sin rätt för att främja en
oerhörd materiell och andlig utveckling. De känna
således att deras nationella egenart är stark nog
att kunna låta dem andas äfven under isen; nog
högt organiserad för att ej kunna sjunka ned i
en lägre organisationsform! Just dessa, som äro
för klarseende att ej med Bismarck veta huru
»Gud alltid är på den sida, där det bästa
artilleriet finnes», inse äfven huru sannolikt det
är att det ryska systemet tills vidare skall segra
äfven i Finland, segra kanske för generationer.
Men just dessa inse äfven huru detta system för
hvarje årtionde förlorar mark äfven i Ryssland
själft och huru de idéer, dem Finland nu mot
Ryssland representerar, äfven där slutligen skola
segra!

Det historiska världsförloppet — hvilket ju
stundom visar grofva utkast till en
världsrättfärdighet — pekar otvetydigt hän mot
världsväldenas sönderfallande och en ny differentiering i
skilda och själfstyrda folkindividualiteter, men
förenade — sammanväxande — genom frivillig
sammanslutning för gemensamma intressen. Af
denna eller andra framtida möjligheter är det
man i Finlands öde har att motse en ljusning.

Finnarna själfva hoppas icke för närvarande
någon ändring i systemet. De vänta intet af
Europa annat än dess moraliska stöd. De vänta
intet af Sverige annat än den sympati, hvilken
kan verka som isbrytare, när kölden från öster
binder de finska farvattnen och det framför allt
måste bero på oss att uppehålla den andliga som
den materiella samfärdseln mellan de båda landen.

*

För att i min ringa mån uttrycka, hvad vi
svenskar i dessa afseenden önska göra, var det
jag i höstas reste till Finland. Redan länge
ombedd att komma, hade jag ämnat fara våren
1899. Men efter de då timade händelserna syntes
det mig som om endast förutsättningen, att
intresse där kunde finnas för något annat än
finnarnas egna angelägenheter, skulle visat
oförstående i fråga om djupet af deras sorg. När
man däremot på hösten skref att nu, under
stilleståndet mellan anfallen, skulle ett intryck utifrån
göra godt, då skyndade jag till Finland med
samma känsla af nödvändighet, som man skyndar
till en sorgsen vän, från hvilken man vet sig
skola gå mer bedröfvad än man kommit.

Så blef det äfven på visst sätt. Ju fler
personliga vänner man får inom ett folk, ju flera
har man att lida med vid hvarje nytt slag som
drabbar det hela. Men i stort sedt var det med
en ny och stor glädje, jag lämnade Finland.
Icke blott den personliga, som en öfverflödande
vänlighet medför. Utan den mycket högre, den
uppbyggelsens glädje, som en stort buren sorg
ingifver.

Och hur djupt sörjer man icke hos det folk,
där gubbens ögon fyllas af barndomens tårar,
men gossens stå vakna af ålderdomens nattliga
grubbel; där en ung mor icke endast gråter af
glädje öfver sin förstfödde sons vagga, utan af
sorg vid tanken på de öden han går till mötes;
där unga makar till och med enas att neka sig
föräldralyckan, emedan de icke kunna bära
ansvaret att låta barn växa upp till en så mörk
framtid! Kan, månne, allvaret i ett folks oro,
djupet i dess sorg erhålla ett mer talande uttryck
än detta?

Men detta folk reder sig dock till intet
annat motstånd än själfutvecklingens; väntar
ingen annan hjälp, än den af sin andliga
expansionskraft, för att kunna uthärda trycket. Mot
sveket och våldet sätter det endast sin strålande
patriotism, framtidens storsinta patriotism, sin
hvitglödgade fosterländska vilja, den att

Vänta och växa!

Och de skola förstå att vänta, lika visst som
de skola visa förmågan att växa! De skola bära
sitt hårda öde och småningom omdana det!

Djup är symbolen i den finska
nationaldikten, där hjälten oftare segrar genom sången
än genom svärdet; där det städse varit när
»strängarna af sorgen snoddes», de ljudit som
skönast; där det är innehafvaren af
ursprungsorden, som slutligen får makten öfver tingen!

Emedan Finlands folk som lefvande
verklighet inom sig äger dessa ursprungsord för den
framtida mänskligheten, är dess slutliga seger
tryggad.

Ty om Finland gälla i hundrafaldig grad,
de sköna ord, Georg Brandes sagt om Polen,
ord dem jag här till slut vill anföra, endast med
utbyte af namnen:

»Finland har, som förhållandena historiskt
utvecklat sig, blifvit ett med människorätten till
borgerlig och andlig frihet och med folkens rätt
till själfständighet. Finland är ett med vårt hopp
— eller vår illusion — om vår tidsålders
framsteg i kultur. Dess framtid faller samman med
civilisationens framtid. Dess slutliga undergång
skulle vara liktydigt med det moderna
militaristiska barbariets seger i Europa.»

*



I Petersburg.
———



I.

Petersburg — dit jag for för att besöka Sonja
Kovalevskys nu tjuguettåriga dotter, hvilken
hos sin farbror, professorn vid
vetenskapsakademien A. Kovalevsky, äger ett godt hem —
var i det hela sig likt sedan 1887. Men Nevans
breda, snabbflytande blå vatten, som ger staden dess
egentliga lif, var nu fruset; i Sommarträdgården
stodo träd och buskar kala bakom det
världsberömda vackra gallret, och det var ur disig luft,
som de ledsamma längorna af rödgula eller
hvitgrå palats framträdde, som Isakskyrkans kupol,
eller Amiralitetets och Peter Pauls mastlika spiror
framglänste. Inne i Isakskyrkan möter man
Rysslands rikedom i mosaiker och i ikoner på
guldgrund, i pelare af malakit och lapis lazuli, i
massiva arbeten af guld och silfver; i Kasanska
kyrkan möter man Rysslands vapenära i trofeerna
af vunna fanor och eröfrade städers nycklar; i
Peter Paulskyrkan möter man Rysslands historia
från Peter den store. Ty där är golfvet fullt
af rektangulära marmorsarkofager, liknande
sjömanskistor, alla fullkomligt lika hvarandra; alla
prydda med ett massivt guldkors och en
guldplatta, som förtäljer hvilken af Rysslands tsarer
eller tsarinnor som här hvilar; hvar familjegrupp
omhägnad af ett galler. Men de svala hvita
marmorsarkofagerna förtälja intet om alla de lifvets
blodröda lidelser, som rasat innan mördarna och
de mördade här hunnit samma eviga ro!

Icke långt härifrån ligger ett stenhus, ett
fodral i hvilket är inneslutet det lilla trerums
trähus, som här i Petersburg är den nationella
helgedomen. Där bodde nämligen Peter, när han
personligen öfvervakade Petersburgs anläggande.
Detta gamla hus och hans lilla enkla hvita »slott»
i Sommarträdgården äro de byggnader, hvilka i
Petersburg gifva det starkaste intrycket af
förtiden, medan platsen utanför Isakskyrkan med
Falconets beundransvärda ryttarstaty af Peter och
på Anitchkow-bryggan de båda härliga
hästtämjarna — dem ett kvickhufvud döpt till »det
förhindrade framåtskridandet» och »det
uppmuntrade tillbakagåendet» — äro de enda verkligt
konstnärliga intryck, som Petersburgs gator eller
öppna platser bereda.

Och äfven när Nevsky om middagarna vimlar
af promenerande och 4—5 rader åkande i lysande
ekipage, ger den dock intet gladt intryck. Det
hjälper icke att hvarken arbetsåkdon eller
trashankar där få visa sig, något som hindras af de,
vid hvarje sidogatas inträde i Nevsky stationerade,
poliserna. Dessa trygga och ordna den oerhörda
trafiken på ett beundransvärdt sätt, som kunde
vara i hög grad lärorikt för våra poliser, hvilka
för det första sällan finnas, där de bäst behöfvas,
och dessutom — vid åsynen af en ölutkörare eller
cyklist, i full fart att köra öfver de gående — med
utsökt grannlagenhet vända bort hufvudet!

Men kanske just emedan ordningen på Nevsky
är så utmärkt, verkar den lysande och enastående
vinterbilden med ett slags automatisk rörlighet.
Man vet att människorna icke få stanna och
efter behag bilda samtalande grupper; man känner
något odefinierbart tyngande i luften. Och de
präktiga byggnaderna i Petersburg förefalla icke
organiskt framvuxna ur allvarliga eller glada
behof. Man känner att härskarviljan, icke
folkviljan, att efterbildande, icke fritt skapande krafter
varit verksamma vid tillkomsten af det hela.

Det finnes endast en plats i Petersburg, där
man andas med fulla lungor, där själen finner sig
i ett europeiskt klimat! Och det är när man
trädt in genom Eremitagets, af granitjättar danade
portik. Sedan man aflämnat sina ytterplagg — för
att icke vid utgåendet under dem gömma några
stulna taflor!! — glömmer man att man är i
Petersburg eller skulle kunna det, ifall ej de långhåriga
poper och musjiker, hvilka skådelystna och
försynta vandra omkring härinne på parkettgolfven,
mellan malakitvaserna och de förgyllda möblerna,
fortfarande påminde om Rysslands närhet.
Eremitaget, som anlades af Katarina II —
hvars ombud för konstinköp i Paris voro en
Grimm, en Diderot — blef i sin nuvarande
gestalt färdigt på 1850-talet. Frånsedt de
praktfulla ryska sten- och marmorarterna, hvilka från
väggar och pelare gifva blicken det välgörande
intrycket af solid prakt, är allt fullkomligt
västeuropeiskt. Afdelningsväggar af dyrbara träslag,
klädda med rödt siden; bekväma empiresoffor
och stolar att hvila i och andra rumliknande
anordningar göra Eremitaget till ett af de minst
museiliknande museer i Europa. Genom en
gång förenadt med Vinterpalatset brukar det
äfven vid festliga tillfällen öppnas för
sällskaplighet; man dukade sålunda, under ett af mina
besök, i holländska skolan taffeln för prästerskapet,
hvilket där skulle bespisas med anledning af den
stora fest, som gafs på S:t Georgsdagen —
en af dessa evinnerliga ryska helgonfester, då
allt afstannar och äfven Eremitaget stänges,
ifall man icke har några enskilda vägar till
detsamma.

Eremitagets bottenvåning innesluter en
oändlighet af salar, fyllda med antika statyer och
vaser, samt en mängd intressanta, arkeologiska
föremål från Kertsch och andra platser, hvilka
visat sig som rika fyndorter från den tid då
grekiska kolonister kring Svarta hafvet utbredde
den helleniska kulturen. En trappa upp ligga —
innanför långa gallerier, af hvilka ett är en trogen
kopia af Rafaëls loggier — åter en oändlighet
salar. En af dem innesluter den stora
kamésamlingen, en af världens yppersta, där man stannar i
hänryckning vid nästan hvarje steg, ty med hvarje
steg får man en ny uppenbarelse af hvad man
redan visste: att det var i antiken, människan
förstod att dana det sköna på ett stort sätt, äfven
när hon endast danade en kamé eller gem af en
tusenskönas storlek! Ett galleri är ägnadt åt
Peter den store, där man framför allt fängslas af
hans enda autentika porträtt, en vaxbyst i färger,
hvilken visar att hans anlete hade den rena
mongoliska typen, den typ, som sedan blifvit
europeiserad på alla de senare porträtten. Peter
— denna underbara och enastående varelse,
framsprungen ur hjärtat af 1600-talets Ryssland —
verkar där lika häpnadsväckande och främmande,
som de under sitt snötäckta glastak grönskande
palmerna i Vinterträdgården, hvilken bildar
bakgrunden till Peter-galleriet. Antokolsky har om
honom yttrat det träffande ordet, när han sade
att Peter icke var en människa utan en
sammanfattning af flera; att hos honom allt — växten,
kraften, förståndet, lidelsen och hårdheten — var
öfver alla vanliga, mänskliga mått.

I Eremitaget möter man en liknande
kraftmänniska inom konsten, Rubens, hvilken här
brusar fram i stora väldiga vågor — medan endast
hans lilla Faunfamilj vore nog att motivera en
resa till Petersburg, där man på nytt förstår att
J. Burckhardt i sina Erinnerungen an Rubens
kallar honom och Homer de två största berättare
vårt jordklot burit! Här finnas Van Dyck'ska
porträtt, så många och så nobla, att man under
en stund glömmer att vårt släkte icke består af
idel adelsmänniskor! Här finnes Leonardos
härliga lilla madonna Litta och en af de omtvistade,
i hög grad intressanta nakna efterbildningarna
af (eller förstudierna till?) Joconda. Här lyser
en af Titians praktfulla Venus-taflor; här äro
väggar fyllda af Murillos mest smältande milda
helgon, madonnor, barn och lamm. Här tona
några af van Huysums underbaraste
blomstersymfonier. Här låter Watteaus Lutspelare sin
kärleksklagan ljuda, och hans Savoyard visar sitt
hungriga, sorgsna ansikte. Här träder man med
Claude Lorrain in i guldskimrande sagoland
och med Ruisdael i grönsvarta skogsensamheter.
Här visa oss Frans Hals och van der Helst,
de Vos och Bol det ömsom robusta och
animaliska, ömsom själfulla och sensitiva
människosläkte bland hvilket de lefde. Och här finnes —
men hvarför uppräkna, när det helt enkelt finnes
oändliga härligheter!

Endast ett vill jag ännu nämna: här finnas
fyrtio — 40 — Rembrandtar. Och hvilka
Rembrandtar!

Har man inte sett Rembrandt i Eremitaget,
i Cassel och i Holland, vet man egentligen
ingenting om honom.

Jag, som sett detta och dessutom nästan
allt hvad andra offentliga gallerier innesluta af
honom, fann dock nu ånyo inför taflorna i
Eremitaget att jag aldrig märkt Rembrandt förr, aldrig
anat honom! När solen en af dagarna bröt fram,
lyste upp färgdjupen och stegrade ljusglöden inne
i Rembrandtafdelningen, då syntes det mig som
om lifvet plötsligt fått en alldeles ny mening:
den att endast ha varit en lång beredelse för att
kunna bräddfyllas — ända in till de sista
gulddropparna — af detta rus.

Här finnes — bland ryktbara Rembrandtar
— en stor, gripande enkel Förlorad son; här
finnes det stilla Offrandet af Isak; här finnes det
guldets sagospel som kallas Danaë; här finnes
Maria vid Jesusbarnets vagga, den mest
hvardagsenkelt stora bild af moderligheten, som konsten
danat: den, där Maria sitter nere i den mörka
timmermansverkstaden, med ena handen hållande
en bok i hvilken hon läst, med den andra
stoppande om barnet dess röda fäll, under det bakom
henne, på trappstegen som leda ned i rummet,
ljusomflutna änglabarn varsamt smyga sig ned.

Bland porträtten finnas unga män och
medelålders och gamla; unga kvinnor och gamla —
men jag afbryter, innan minnet lockar mig att
dröja för länge här inne i Rembrandtgalleriet.
Endast en enda gubbe vill jag nämna, den med
den svarta, spetsbrättiga hatten öfver det
framåtlutande åldriga hufvudet, där uttrycket är det
milda, lefnadsmätta, som ej utesluter en fortsatt
lifsiakttagelse, men däremot ej innebär någon rest
af lifvets bitterhet; där händerna äro
sammanlagda i resignationen att intet mer kunna verka!
Han kallas endast »judisk gubbe». Men jag
kallar honom Ben Akiba, efter den gamle vise
juden i Uriel Acosta, han, som på den unges heta
harm öfver orättrådighetens seger, öfver själarnas
litenhet ideligen ger sitt innehållstunga svar:

Es war Alles da!

Detta ord, som verkligen stillar hjärtat, sedan
det förgäfves försökt allt, men stillar det som
vintern vågornas oro! Och när jag lämnade
honom upprepade jag som många gånger förr:

»Ben Akiba, du visaste af människor, lägg din
tankes svalka öfver mina tinningar, när de bränna
af maktlös harm inför orättrådigheternas
mångfald! Men innan din tankes kyla nått mitt hjärta,
låt det då för länge, länge sedan hafva stannat!»

*

I Petersburg behöfver en västerländing
dagligen Ben Akibas filosofi för att icke brista sönder
af ovilja öfver hvad han där får höra. Och när
man frågar ryssarna själfva huru de uthärda, då
får man till svar: att de plågor, man vid hvarje
steg möter, dem slutar man att vänja sig vid!

Detta svar gör till en början västerländingen
endast mer utom sig. Men sedan börjar han
tänka. Ty något annat än vanan — och
vanmakten att omdana — måste det dock vara,
hvilket gör att släktled efter släktled af
utvecklingsifrande ryssar finna sig i förhållanden, dem
de ej upphöra att medvetet lida under, beklaga
och önska förbättrade?
Småningom går det upp för västerländingen
att det ryska systemet kan uthärdas äfven af
dem, som önska omdana det, emedan det som
ersättning för personlighetens rörelsefrihet, sådan
västerlandet verkligen ger den, bereder fantasien
större möjligheter.

Vi svenskar, hvilkas tänkande öfver statslifvet
sedan århundranden rört sig inom grundlagars
kategorier, begå alltid det misstaget att tänka
oss det ryska enväldet som en grundlag, en fast
och på lagligt sätt verkande rättsordning. Vi
föreställa oss den lika automatiskt säkert
fungerande som vår regering, vår första kammare, vår
andra kammare, utan hvilka det icke finnes
ringaste möjlighet att erhålla de allra minsta
reformer!

Men i Ryssland är allt raka motsatsen. Där
kan ett penndrag af tsaren ändra allt; där äro
således — i tankarna — alla reformer lätt
verkställda för den goda vilja, som lyckas vinna
tsarens förtroende. Där finnes, just emedan för
statslifvet ingen lagstadgad rättsordning finnes,
heller intet fast och lagbegränsadt sätt för
framsteget, för den medborgerliga verksamheten. Men
detta bereder äfven alla slags öfverraskningar. En
Alexander II förmår att upphäfva lifegenskapen;
en Nikolaus II förmås — genom Blochs berömda
bok — att inbjuda till en fredskongress; andra
inflytanden framkalla t. ex. en arbetarvänlig
skyddslagstiftning. I tsarens omedelbara närhet
finnas västerländingar sådana som Witte,
österländingar sådana som Pobedonozeff; på afstånd
öfvar Tolstoy sitt medelbara inflytande genom
makten af sin stora personlighet. Och rundt
omkring hvarje annan högt uppsatt man i det
ryska riket finnes på samma sätt olika slags
inflytanden. Och hvar och en af de personer, hvilka
representera dessa inflytanden, hafva helt andra
möjligheter till makt — i ondt som godt — än
en motsvarande person inom vårt lagbundet
ordnade samhälle.

Jag är beredd på att man skall påstå att jag
försvarar det ryska systemet, när jag — för
andra som förut för mig själf — söker förklara
det. I hopp att förekomma detta missförstånd
vill jag med några exempel belysa hvad jag
menar.

Jag samtalade med en medelålders dam, en
af de inom kvinnosaken mest verksamma. Hon
berättade huru det egentligen endast var inom
välgörenheten — och i någon mån undervisningen
— man i Ryssland kunde verka omedelbart för
kvinnosaken; äfven på detta område kan t. ex.
ingen förening bildas utan särskildt tillstånd
för hvar gång. Dessutom stå alla föreningar
under poliskontroll, äfven om de endast hafva
sällskaplig samvaro till ändamål. Sålunda hade
hon velat föra mig till en klubb, motsvarande
vårt kvinnliga Idun, men kunde det ej, ty hvarje
dam, som besökte den, måste vara försedd med
ett af polisen undertecknadt kort, hvilket hvarje
samkvämsafton undersökes vid dörren af en
polisman och inga andra än kortens
innehafvarinnor släppas in!

Men under samtalets gång framgick det dock
att kvinnor i Petersburg åstadkommo en hel del;
bland annat ha de bildat en fredsförening och
satt andra företag i gång. Under samtalets lopp
fick jag förklaringen härpå med följande ord:

»Ser ni, här i Ryssland göra vi saken först
— och begära tillstånd sedan. Är den ett faktum,
lyckas man lätt intressera någon inflytelserik
person, som utverkar tillstånd! Men om man
börjar med att begära detta, nekas det vanligen!»

Ett annat exempel:

Jag var en afton på en af de soiréer, hvilka
under hela vintern fortgå i Petersburg för att
samla medel till fattiga studerande, kvinnliga som
manliga. Dessa slags soiréer skulle äfven hos
oss kunna bilda en behaglig omväxling från
basarer och lotterier. Det är egentligen ett slags
promenadkonsert med buffet. Den jag bevistade
var en af vinterns största; den hölls i adelshusets
lysande sal under medverkan af Petersburgs
yppersta dramatiska och musikaliska krafter.
Under pauserna intogos förfriskningar i
buffetrummen, där studenter och studentskor serverade;
bekantskaper gjordes, hvilka sedan fortsattes när
dansen vidtog efter den musikaliska och
deklamatoriska afdelningens slut. Salen var fylld af ett
par tusen människor, många från den fina
världen. Man såg orientaliska skönheter med bara
axlar, juveler och stora odalisk-örhängen bredvid
bleka, mörka och själfulla kvinnor af Duse-typen;
rundkindade skolflicksansikten bredvid allvarliga
och tärda. Och man gjorde de grundligaste
misstag i sina gissningar!

»Hvem är den där flickan med det glada
ansiktet, den kraftiga växten ? Hon ser alldeles
svensk ut!»

»Hon är från Sibirien; hennes far var
köpman i Tomsk. I Sibirien äro människorna mycket
gladare och friskare än i Ryssland(!)»

»Och den där blonda 'familjeflickan', med det
milda, mjuka anletet och den duffärgade
klädningen?»

»Hon? Hon var själen i oppositionen under
studentoroligheterna i vintras. Hon sammanhöll,
organiserade, höll tal, hvilket hon gör
utomordentligt.»

»Och den där ståtliga mörka skönheten, som
serverar champagnen med en uppsyn af
prinsessa?»

»Ack — hon är ett »krigsbarn», hittad på
marken i Kaukasus af en officer, som tog hand
om henne och gaf henne uppfostran. Nu är hon
gift med en lärare i skolan, där hon blef student.»

»Och studenten där, med det långa hvita
ärret i hufvudet, har han duellerat eller varit i
krig?» fortsatte jag mina frågor.

»Ingendera. Märket är efter en kosackpiska,
när polisen i våras slog löst i studenthopen under
påståendet att de ställt till upplopp.»

Det är ett ständigt växlande vimmel. Höga
ämbetsmän och studenter trängas om hvarandra
vid samovarerna, söka rädda sin pirog eller
smörgås i trängseln eller hinna in i salen igen,
hvarifrån applådåskorna meddela att någon ny,
ryktbar gäst gjort sitt inträde på tribunen för
att utföra sitt nummer af aftonens program. Genom
ett ursinnigt bisserande förlängdes programmet
med extranummer i det oändliga. Man hade
börjat mellan 8—9 och ännu mellan 1—2 på
natten fortgick alltjämt programmet! Men nu
var det sista numret inne: studentsången.
Estraden fylldes af de unga gestalterna i den
obligatoriska blå uniformen med blanka knappar. De
flesta äro mörka, nästan alla ha allvarets prägel
i en grad, som man blir vemodig af att se på
unga ansikten. De sjunga Gaudeamus, så en
sång till, så ännu en...

Men hvad är det? Hela salongen gripes af
en ursinnig glädje. Man stampar, ropar,
applåderar. Och man förklarar:

»Den sången är förbjuden. Den skildrar
polisuppträdena i vintras. Hör, hur den härmar
kosackpiskornas klatschar!»

Förbjuden? Mitt västerländska förstånd stod
stilla. Inför 2,000 personer — och under deras
jubel — sjunges en förbjuden sång? Funnos då
inga poliser närvarande?

»Alldeles fullt,» svarar man. »Men ingenting
kommer att hända. Ty här är alldeles för
mycket fint folk med om saken!»

Tre gånger sjöngs sången under samma
jubel. Men när studenterna sedan vågade sig på
en annan smädedikt om polisen, började de äldre
herrarna hyssja och med ögonblicklig påföljd.

Ett motsatt exempel:

Jag satt på »lilla» ryska teatern — med en
ovanlig och behaglig utstyrsel i ljusblått och
hvitt — och beskådade ett af de många nationella
stycken, hvilka öfverflödade på repertoiren: på
operan gafs Eugen Onegin, på dramatiska
teatern Biron; här alternerades med Tsar Feodor
och ett utstyrselstycke Omkring det brinnande
Moskva. Den ryska skådespelarkonsten gör äfven
ett sådant drama njutbart — ryssarna äro som
bekant i ovanlig grad begåfvade för teatern.
Stycket gaf anledning till samtal och jag kom
att nämna ordet Sibirien.

En person i mitt sällskap hviskade strax:
»Nämn inte det ordet! Här finnas öron
öfverallt. För oss kan det bli farligt att hafva varit
med en främmande, som man hört tala om
Sibirien!»

Således: det oskyldigaste kan vara farligt,
ifall man är få om det, och det förbjudna kan
vara ofarligt, ifall man är nog många om det —
detta var en af de iakttagelser, man snabbt gör i
Ryssland!

Men man vet aldrig visst hvad som skall
visa sig farligt eller ofarligt, lika litet som man
vet hvad som skall tillåtas eller förbjudas. Det
hela är ett stort, böljande, konturlöst
möjligheternas kaos med hvilket ryssarna innerst trifvas,
ty det goda har där lika oväntade chancer som
det onda!

Ett enda litet drag kastar ljus långt in i
folklynnet:

I långa rader stå åkdon längs alla gator.
Är kusken mycket tjock, då är åkdonet privat,
och ju rikare husbonden är ju tjockare är kusken,
ty ju fler kaftaner tar denne på sig: kejsarens
kusk är sålunda så oformlig, att han lyftes upp
och ned på kuskbocken! Men de flesta åkdonen
äro ischwoschikarna och dessa finnas i en mängd,
som gör att intet borde vara lättare än att strax
få en. Men det faller inte en ryss in att ta den
första bästa. Han går tvärtom fem, tio minuter
och ackorderar, tills kusken begär ett rimligt
pris; taxa finnes nämligen icke. Och på frågan
hvarför inte? erhöll jag det betecknande svaret:
»Man har försökt, men det visade sig omöjligt.
Publiken var lika förargad på den som kuskarna.
Utan taxa finnas ju många flera möjligheter!
Och brådtom har man ju inte!»

Ett annat exempel.

En af de vanliga föreställningarna om
Ryssland är ju den om en sträng tullvisitation. Man
hade varnat mig att t. ex. taga böcker med, ty
dem miste man i regeln, var det så bara ett
lexikon! Men icke en af mina reseffekter blef
ens öppnad, då tullgränsen passerades: jag kunde
haft kappsäcken full af dynamit och
anarkistskrifter och ostörd fört in dem i hjärtat af
Petersburg, så oberäknelig är den ryska kontrollen!
Lika oberäkneliga äro de ryska
ämbetsverkens vanor. När jag skulle återfå mitt pass
från polisen, sade man mig att utsikten att
erhålla det var mycket ringa: det var ej troligt
att vederbörande, dagen efter S:t Georgsfesten,
voro nyktra eller ens på sin plats; att man i
timmar, i dagar, i veckor förgäfves kunde söka få
ut sitt pass! Och min svenskfödda värdinna
besvarade min häpnad med en axelryckning:

»Hvad vill ni göra? Man kan bli galen
hundra gånger om dagen. Men man måste
finna sig. Sådant är Ryssland!»

Sådant är Ryssland! Men så småningom
går det upp för en västerländing att om, å ena
sidan, all denna ojämnhet, osäkerhet,
oberäknelighet är pinsam, så innebär den å andra sidan
just spänningen af alla dessa olika möjligheter,
hvilka icke finnas i ordnade och trygga
förhållanden. Vore det ryska förtrycket fast,
lagbundet, säkert verkande, då vore det olidligt.
Men just emedan det är ovisst, nyckfullt,
eftergifvande, är det å ena sidan odrägligare, å den
andra drägligare än vi kunna tänka oss.

Bilder klargöra hvad man har svårt att med
ord förklara, emedan orden bli för definitiva.

I ett samhälle som vårt vandrar man fram
i en ljus och bred gång, där man alltid vet sig
hafva lika högt till taket, lika långt mellan
väggarna. Där erbjudas hvarken oväntade obehag
eller angenäma öfverraskningar.

I ett samhälle som Ryssland går man genom
en grotta, än längs gångar så låga att man
måste krypa, så slippriga att man halkar, än
höjande sig till höga hvalf eller vidgande sig
mot dunkla perspektiv i okända riktningar.

I ett samhälle som vårt färdas man på en
kanalbåt mellan fasta bankar och regelbundet
verkande slussar, hvilka föra förbi de strida
ställena i farleden. I ett samhälle som det ryska
seglar man i ett okändt farvatten, fylldt af ovissa
farors oro och tjusning.

Den lagliga, lugna utvecklingens väg har i
Ryssland ingen enda utgångspunkt, eftersom
styrelsen där ytterst är härskarviljan, denna vilja,
som beröfvar hvarje tsarens undersåte all
rättssäkerhet i statsborgerlig mening. Härskarviljan
kan emellertid icke utföra allt: den måste låna
händerna af sina undersåtar, och af dessa händer
vet den högra icke hvad den vänstra gör! Ena
gången kan således den ryska härskarviljan
— eller regeringsmakten — te sig som drifven
af ideala motiv, af fredskärlek, människokärlek,
rättskärlek, och utföra handlingar — t. ex.
fredsmanifestet — hvilkas syfte skiljer sig genom
århundraden från andra, dem närstående
handlingar, t. ex. rättskränkningarna i Finland. Men
alltid kommer denna härskarvilja, vare sig den
ingriper i det enskilda lifvet eller i det offentliga,
att verka oansvarig och godtycklig som faderns
i en barnkammare. Och att den så skall kunna
verka, detta är just ryssens ideal af styrelse. En
tsar, hvars vilja kunde korsas af en annan
statsmyndighet, skulle synas honom som en
ofattlig halfhärskare! Staten är för honom tsaren,
fromhetens, barmhärtighetens och
rättfärdighetens inbegrepp. En härskare, hvilken icke
stode öfver lagen, vore för ryssen icke
vördnadsvärd; endast som enväldig blir han en jordisk
uppenbarelse af den gudomliga makten!

Den själsrörelse, som begreppet lag väcker
hos en västerländing, väckes hos ryssen af
begreppet nåd; där vi tala om rättvisa talar han
om barmhärtighet; där vi tala om frihet talar
han om fridsamhet!

I ryssens nationallynne är broderlighetskänslan
det mest ideala draget, och Tolstoy talar ur det
innersta af sitt folks hjärta, när han gör denna
känsla till den centrala för den enskildes som för
det helas utveckling. Välvillighet, medlidsamhet,
offervillighet — dessa äro de tre graderna af
ryssens broderlighetskänsla. Flertalet hafva den
första egenskapen; många den andra och de
bästa besjälas på ett storartadt sätt af den sista.

Antokolsky, hvilken liksom Vereschagin är
fylld af det ryska behofvet att genom konsten
verka för idéer, har genom två af sina bildstoder
uttryckt det ryska lynnet i dess yttersta
motsatser.

Man har en del af Antokolskys verk i
konstakademien i Petersburg, där dessutom en mängd
taflor af ryska målare äro samlade, jämte en del
kopior af »konstens mästerverk», särskildt den
italienska 1500-talskonstens. Men det är dock
icke där utan i det stora, 1898 öppnade,
Alexandermuseet, man finner den representativa samlingen
af rysk konst, ehuru denna samling, hvad
måleriet angår, lär vara mycket underlägsen
Tretjakow-galleriet i Moskwa. I Alexander-galleriets
bottenvåning möter man en stor samling ikoner och
andra kyrkliga bilder, hvilkas byzantinism är
intressant att iakttaga; äfven en mängd träsniderier
med orientalisk ornamentik, metallarbeten och
andra kyrkliga föremål ända från 1200-talet.
Bland taflorna finnas några af Aiwasoffskys
mariner, några af Repins liffulla bilder och hans
intressanta teckning af Tolstoy vid sitt
skrifbord; några vackra akvareller af de yngre
ryssarna — Benois, Levithan m. fl. hvilka jag 1898
på Secessionen i München sett mycket rikt
och väl representerade, med från olika
samlingar lånade arbeten. Bland dessa syntes här i
Alexandermuseet en liten akvarell, enastående
så väl i fråga om den äkta naturkänslan som
den fulla konstnärligheten. Jag bad om en
tolkning af det på ryska skrifna namnet. Edelfelt
blef svaret och det var med glädje å finnarnas
vägnar jag fann huru själfständig den finska
egenarten äfven här gjorde sig gällande.

Det äldre ryska måleriet är nästan utan
undantag en svag efterdyning af det jålmigaste
tyska eller franska sockervattnet under
århundradets midt! Stora, lösaktiga dukar med religiösa
eller nationella motiv, dukar från hvilka intet
annat intryck stannar i hjärnan, än en slö undran
öfver hvilka massor röd eller blå kallikå som
förbrukats till draperistudierna; kropparna synas
utförda alldeles oberoende af modeller! Senare
— under 1880-talet — inträder »realismen» och
med den äfven en verkligare konst, ehuru den i
detta galleri var representerad endast med ett
fåtal betydande verk. Inom skulpturen finnes
mera af intresse, särskildt tre af Antokolskys
statyer. Till den ena, den på huk sittande
Mefistofeles, har konstnären — hvilken sedan
flere år bor i Paris — tydligen anticiperat en
en anti-Dreyfusard af den litterära typen t. ex.
Maurice Barrès! Men till sin Ivan den förfärlige
har han funnit urbilden i den ryska folkandan.
Själfhärskaren sitter nedsjunken i sin länstol efter
ett anfall af raseri; fasan öfver en begynnande
vanmakt utbreder sig i anletet som i hållningen:
ålderdomens tragik, förstärkt med våldsmannens
första erfarenhet af en gräns för sin vilja!

Det var med denna staty Antokolsky slog
igenom. Född 1842 i fattigdom var det som
enkel träskärare hans begåfning upptäcktes. Han
sändes till Petersburg men — naturligtvis — blef
han snart inom konstakademien ansedd som
kättersk, då han ville bryta med den klassiska
traditionen. Han lämnade akademien och hade
nu att bestå en fruktansvärd kamp med
fattigdom och sjukdom medan han alltjämt arbetade
på sin Ivan. Trots alla böner gitte professorerna
vid akademien ej ens se på hans verk — en
egensinnig och nyckfull f. d. lärjunges verk ägde
för dem intet värde! Och om ej akademiens
vicepresident visat sig mer storsinnad hade
Antokolsky varit förlorad. Vicepresidenten blef ej
endast själf gripen af Ivan; han föranledde äfven
ett besök af en storfurstinna, hvilken helt förstod
verket och genom en beställning räddade
konstnärens lif, liksom hon skapade hans rykte. Med
Ivan blef 1871 segern för alltid vunnen. Men öfver
detta verk, i hvilket den ryska vildheten fått sitt
uttryck, står det verk i hvilket den ryska mildheten
tagit gestalt. Det är den Kristus-staty, som vid
världsutställningen 1878 väckte så mycket
uppseende och som var den första i den långa följd
af rent mänskliga Kristusgestalter, i och med
hvilka sedan så mycken ogudlig religiös konst
blifvit tillverkad! Antokolsky är emellertid utan
skuld i allt detta ljugande. Hans staty är ett
inspireradt och enkelt verk, bilden af en ung
man, i en fotsid lifrock med händerna bakbundna,
men med frihetens prägel öfver hela gestalten,
hvars stora, stilla värdighet motsvaras af det rena,
klara och goda anletet. Det är samma anlete,
man i Petersburg hvar dag ser på gatorna, i
kyrkorna, i museerna: den ryske bondens anlete,
när det är som vackrast. Anletet med den låga,
breda pannan, det rika, mörkblonda, vågiga håret
och skägget; de öppna, goda ögonen, den aflånga
ansiktsformen, den raka näsan, den stora, väl
formade munnen och det obeskrifliga uttrycket af
ödmjuk, tålig mildhet, den mildhet, som är
ryssarnas största styrka och största svaghet. Jag såg
en dag denna Kristustyp lifslefvande i trasig gul
päls och röd skjorta. Han kom från bönen med
en frid, en adel, en blidhet öfver sitt anlete, som
vida öfverträffade till och med hvad Antokolsky
hos sin Kristus lyckats uttrycka. Han såg så
fattig ut att, när han sträckte fram handen, trodde
jag att han begärde en allmosa. Men han hade
sträckt fram den för att lägga sina kopparslantar
i en ännu fattigares hand!

Den lilla scenen, hvars enkelhet adlades af
mannens höga väsen, har för mig blifvit
symbolisk för det innersta, det bästa i det ryska
skaplynnet, broderlighetskänslans varma flöde, hvilket
i Tolstoy fått sitt mest storartade — och just
därför mest ensidiga — uttryck.

*

I en djupare liksom i en vidare mening än
Tolstoys, hoppas många ryssar att
broderlighetskänslan skall blifva Rysslands frälsning, men
först sedan den bredvid sig utvecklat den
individualism — uttryckt i frihets- och
rättfärdighetskrafvet — för hvilken Tolstoy saknar blick.

Ryssland är just nu stadt i den mest
intressanta nydaning. Nationalekonomiens frågor äro
där, snart sagdt i alla klasser, de mest brännande,
och en mängd ryska författare arbeta på detta
område, medan äfven i utlandet Rysslands
ekonomiska utveckling tilldrar sig en allt lifligare
uppmärksamhet. Åt svenska läsare, hvilka önska
erhålla en inblick i denna, vill jag anbefalla
Knut Wicksells intressanta uppsats om Rysslands
ekonomiska förhållanden i Ekonomisk tidskrift,
första häftet för i år. Hans framställning är
väsentligen en sammanfattning af professor
Schulze-Gävernitz Volkswirtschaftliche Studien aus
Russland. Den tyske författaren framhåller att de
europeiska tankarna icke förmått europeisera
Ryssland; att de lätt förvissnat i det tunna,
litterärt bildade ytlagret, emedan den
folkpsykologiska jordmånen, i hvilken de kunnat rotas, ännu
fattas; att Europas filosofiska, politiska och
sociala tankar i Ryssland först blifva
betydelsefulla i den mån, de förmå tjäna Rysslands
egendomliga ekonomiska behof, bland hvilka det
finanspolitiska intresset står i främsta rummet.
Och under tiden pågår, oberoende af
skriftställarnas som af statsmännens vilja, europeiseringen
genom att i folkets breda lager europeens
andliga typ utvecklas, emedan denna visar sig
fördelaktigast för de ekonomiska behofven. Samtidigt
ökas förbindelserna mellan det ryska folkhushållet
och Europa, hvilket inåt — på det ryska
ekonomiska lifvet — äfven måste verka
europeiserande.

Efter denna inledning följer så skildringen af
det äldre fabriksarbetet — framför allt
väfnadsarbetet — på adelns gods samt vid statens
fabriker med lifegna arbetare, det fabrikssystem,
hvilket måtte upphöra efter bondebefrielsen 1861.
Sedan skildras mellersta Rysslands industri, där
kapitalet småningom kommit att behärska äfven
hemindustrien, i synnerhet sedan det
maskinspunna bomullsgarnet börjat användas vid
väfnaderna. Bomullsspinnerierna utgöra nu den
viktigaste delen af den ryska storindustrien, men
den stora vinsten måste tillskrifvas skyddstullarna.
Ty arbetarnas brist på duglighet och behofvet
af en massa uppsyningsmän, ifall något arbete
alls skall utföras, fördyrar produktionen. Stryk
är ett vid dessa fabriker mycket vanligt medel,
hvilket tåligt fördrages. Af dessa förnedrade
arbetares usla lefnadsvilkor lämnas upprörande
skildringar, ehuru dessa villkor visa en gradvis
höjning, ända upp till de kategorier af arbetare
hvilka uppnått en egen bostad, ett eget hushåll
och sålunda i dessa afseenden frigjorts från
beroendet af fabriken. Som öfverallt är det bland
de mekaniska arbetarna och maskinbyggarna,
man finner det bästa tillståndet redan i
mellan-Ryssland. I Peterburgerområdet och i Polen
har man äfven inom textilindustrien närmat sig
europeiska arbetsvillkor. Vidare framhållas de
låga lönerna och den omåttligt långa arbetstiden.
En fabriksinspektör har till och med vid
bastmattväfveriet konstaterat aderton timmars arbetstid,
där hälften af arbetarna voro barn, många ej
ens tio år gamla, ja, man fann till och med redan
tre års barn vid arbetet! Strejker straffas strängt;
för anstiftaren ända till åtta, för arbetaren ända
till fyra månaders fängelse, och vid dylika tillfällen
inskärpes — senast af finansministern! — att
arbetsgifvaren är arbetarens fader och att endast af
hans välvilja bör arbetaren vänta förbättringar i
sin lott — en åskådning, som icke saknar
motsvarighet bland våra »hemmaryssar»!

Författaren karakteriserar som följd af
arbetarens ställning det ryska fabriksarbetet som
ostadigt och otillförlitligt. Endast nöden förser
fabrikerna med det nödiga antalet arbetare. Men
han framhåller äfven på statens kreditsida dess
skyddslagstiftning och dess sträfvan för
folkundervisningen — ehuru under präst- och
regeringskontroll! Faktiskt växer årligen de läskunnigas
antal och för de läs- och skrifkunniga arbetarna
ställa sig redan lönevillkoren högre, emedan deras
öfverlägsenhet på allt sätt framträder, och det
lär äfven vara med stor ifver ryska allmogens
barn tillägna sig kunskaper när de bjudas dem.
Sedan författaren framhållit huru tullarnas
onaturliga gynnande af järnindustrien gjort dennas
alster ytterligt dyra, visar han huru mot de,
såsom karteller sammanslutna, kapitalstarka ryska
storindustrierna adeln och bönderna, jordbrukets
representanter, befinna sig i ekonomisk nedgång;
huru jorden allt mer styckas och hur
öfverbefolkningen, i de tätt bebygda jordbruksbygderna —
jämte den genom nöden allt mer försämrade
skötseln af jorden — framkallat den kroniska
hungersnöden.

Efter desss korta meddelanden ur den
Wicksellska öfversikten af den tyske författarens bok,
vill jag fullständiga dessa omdömen med några
ryska författares.

Sålunda har en marxist, Tugan-Baranowskij
sökt visa huru Rysslands nuvarande ekonomiska
utveckling bekräftar Marx' teorier. Ett område,
hvilket därvid visat sig mycket svårinpassligt i
teorien, har emellertid varit den alltjämt
fortlefvande Kustar(hus)-industrien, hvilken just
medan jag var i Petersburg beredde en storartad
utställning af väfnader, metallarbeten, läder- och
träarbeten m. m. Denna hemslöjd har i
Ryssland under senaste åren varit föremål för
regeringens omsorger, hvilka särskildt gått ut på att
befria dem från de judiska mellanhänderna vid
försäljningen. Man har ordnat dess afsättning
planmässigt genom ombud från byarna, hvilka i
städerna — vid utställningar och i
försäljningslokaler — skaffa tillverkarna kunder. Men i
den fortgående kampen mellan storindustrien
och hemindustrien torde nog småningom den
senare duka under, liksom fabriksväsendets
utveckling fortgått under en ständig koncentrering
i allt större centra, hvarigenom de mindre
fabrikerna uppslukats.

Med afseende å själfva arbetarfrågan pågår
en oaflåtlig kamp mellan mellan-Rysslands
efterblifna och Petersburgerdistriktets västerländska
arbetsförhållanden, och det var väst-Europa som
segrade i den lag, hvilken förbjöd fabriksarbete för
barn under tolf år. Därpå följde lagen som förbjöd
kvinnors och barns nattarbete inom vissa stora
industrier; senare har en lag i någon mån
regulerat lönevillkoren, och slutligen fastställdes 1897
11½ timmars maximalarbetsdag för vuxna
arbetare.

En annan rysk författare, den äfven i
Stockholm kände professor Maxime Kovalevsky, har
med mycken stränghet kritiserat regeringens
ekonomiska system. Han framhåller hungersnöden
som ett bevis att landets mest vitala intressen
offras för en industri, hvilken, utan hjälp af
skyddstullar, icke kunde stå på egna fötter och hvars
artificiella uppdrifvande kostar folket som staten
oerhörda offer. Witte har visserligen, säger
Maxime Kovalevsky, kunnat visa att värdet af
fabrikernas produktion år 1899 var en half milliard
större än värdet af landtbruket och dess
binäringar. Men han har därmed icke bevisat att
dessa fabriker fylla 130 millioner människors
största behof! Ryssland har enligt en uppgift 3,
enligt en annan 1½ million fabriksarbetare. Låt
vara att dessa lefva — så pass som det nu kan
vara — af fabriksarbetet; men återstoden måste
också lefva — och af hvad? Jorden skötes
primitivt; skatter och tullar nedtrycka jordbrukarna;
lån erhålla de endast mot ocker; adeln, allt mer
skuldbelastad, förlorar allt mer sin jordegendom.
I förbigående vill jag nämna att stadsboarnas
lust att i stadens närhet äga några desjätiner
jord, på hvilken de uppföra sig ett fast hem eller
en sommarbostad, i hög grad främjar
jordstyckningen i städernas närhet, liksom
öfverbefolkningen på landsorten gör det i andra trakter.
Medan Tugan-Baranowskij föreslår den ryska
bykommunens fullkomliga upplösning, antar däremot
Kovalevsky att den ännu skulle kunna
omorganiseras. Men på samma gång skildrar han med
starka färger det kaotiska tillstånd hvilket
uppstått af att i Ryssland naturahushållningen ännu
lefver sida vid sida med storindustrien; att staten
öfverallt hämmar den naturliga utvecklingen
genom att leda och styra med polismakt och en,
ofta missriktad, lagstiftning. Sålunda förlamas
allt eget initiativ och folket lär sig vänta allt af
regeringen: den skall reglera sädesprisen; den
skall taga hemindustrien under armarna; den
skall rädda den ruinerade adeln; den skall skaffa
billigare lån; den skall bereda Ryssland
afsättning i Asien; den skall skaffa arbete!
Kejsarinnan har sålunda under de senare åren
organiserat stora arbetsbyråer, där kvinnor erhålla arbete,
från och med öfversättningar, lektioner och dylikt
till grofarbete; såväl indirekt — genom
förmedling mellan arbetsbehöfvande och arbetssökande
— som omedelbart. Ryska regeringen tror att
den kan göra allt och den åstadkommer också
en del. Men hvad den icke inser det är,
menar Kovalevsky, att folkets egen spännkraft
slappas, att nationalandan förslöas genom att allt
folkets handlande och allt dess tänkande
öfvervakas. Medan regeringen har de mest storartade
planer och allt mer utsträcker sina järnvägslinier,
sina handelstraktater, sina besittningar utom
Ryssland, så är tillståndet inom landet det sämsta:
bönderna hungra ihjäl, adeln ruineras, industrien
öfverproducerar, och folket är alltjämt fattigt,
efterblifvet, rått — trots en artificiell, ihålig
ekonomisk kraftutveckling.

Marxisten Tugan-Baranowskij ser förloppet
ljusare. Alltsammans är för honom den
nödvändiga vägen till det helas socialisering. Sedan
hemindustrien gått under, det lilla jordbruket gått
under, befolkningen proletariserats o. s. v. skall,
menar han, den stora nydaningen kunna äga rum!

Och det är på denna man arbetar i
Ryssland bland ungdomen och bland arbetarna. En
omfattande socialistisk rörelse genomtränger i
denna stund hela det ryska samhället, och det
är i detta afseende jag framför allt ville rikta
uppmärksamheten på de ryska förhållandena.

Den ryska arbetarrörelsen började från
arbetarnas sida egentligen först 1896, när 30,000
väfvare i Petersburg strejkade för att erhålla
löneförhöjning, hvilket äfven lyckades. En annan
medelbar följd af denna strejk var 1897 års lag om elfva
timmars maximalarbetsdag. Men strejker, med
dem följande förvisningar och fängslingar, fortgå
alltjämt. Under fjolåret pågick en strejk, äfven
den omfattande 30,000 arbetare. Den kväfdes
med polismakt. I Warschau t. ex. uppsattes
anslag att hvarje arbetare, som ej innan afton
upptog arbetet, skulle sändas ur staden.
Arbetarna lödo icke. Då jagades de samman med
kosackpiskor och gevärskolfvar, fängslades eller
sändes till trakter där arbetsbrist rådde, eftersom
fängelserna inte räckte att stoppa in alla i!
Från de bildades sida har den socialistiska
rörelsen aflöst den nihilistiska, hvilken nu så godt
som upphört i Ryssland. Man ordnade så
kallade cirklar, där man verkade för arbetsklassens
teoretiska bildning äfven i nationalekonomiska
ämnen. Denna »cirkelperiod» räckte ungefär till
midten af 1890-talet, då — genom storindustriens
utveckling och den nyssnämnda strejken — den
praktiska massagitationen blifvit hufvudsaken och
cirklarna mera äro att betrakta som
agitatorskolor.

1898 stiftades det ryska socialdemokratiska
partiet, hvars följd voro massarresteringar af minst
1,000 personer. De af regeringen tillåtna
arbetarsällskapen för själfhjälp hafva — tack vare
polisens öfvervakande — aftynat. All effektiv
arbetarorganisation är således nu i Ryssland förbjuden
och hemlig. Denna organisation går först och
främst ut på att öfverallt bland arbetarna
uppfostra solidaritetskänslan, och för detta ändamål
brukar man äfven andra slags föreningar än
socialistiska, t. ex. sång- eller gymnastikförbund.
Därnäst söker man, särskildt i mellan- och
syd-Ryssland — där bönder och arbetare strömma till
de stora fabriker, hvilka sysselsätta tusentals
arbetare — visa dessa huru lågt stående de själfva
äro; huru usla deras villkor äro; huru illa de
behandlas; hvad de i stället hafva rätt att
fordra. Man talar icke med dem om
regeringssättet, om en konstitution eller andra politiska
frågor, utan håller sig uteslutande till spörsmålen
om arbetarnas egna löner, om strejkrätten,
församlingsrätten o. s. v. I mellan- och syd-Rysslands
större städer verkar detta hemliga förbund för
de arbetande klassernas frigörelse; det har fast
fot i hvarje fabrik; det ingriper ledande och
uppklarande i hvarje särskild konflikt genom
spridandet af flygblad, samtal o. d.

Arbetare samla själfva statistiska uppgifter,
ja, skrifva stundom i de nämnda bladen. Ty i de
alltjämt fortgående cirklarna undervisas de
arbetare, hvilka redan äro inne i socialismens
elementära grunder, så att de kunna mottaga en
högre utveckling. Så t. ex. diskuteras Marx'
teorier eller man jämför Rysslands lagar för
arbetsskyddet med Västeuropas. Vid helgdagsutflykter
i skogarna hållas föredrag, propaganda-litteratur
utdelas o. s. v. Alla de bästa, mest intelligenta
arbetarna — särskildt järnarbetare och
maskinbyggare — äro mer eller mindre socialistiskt
påverkade, medan de mer tillfälliga arbetarna,
t. ex. vid hvitbetorna, nästan stå utanför rörelsen.

I Petersburg, bräddfullt som det städse är
af revolutionära krafter, hafva — efter de
nyssnämnda massarresteringarna — en mängd lokala
grupper arbetat. Dessa tillhöra tre stora
organisationer, af hvilka Arbetartanken uteslutande är
arbetarnas egen organisation till kamp mot
kapitalet, en organisation, hvilken äfven utger en
— naturligtvis hemlig — tidning. En annan af
dessa stora organisationer är Arbetarfanan, och
den tredje är det Unga förbundet till kamp för
de arbetande klassernas frigörelse.
Det är i denna rörelses tjänst som den
yppersta ryska ungdomen nu arbetar.

Om detta arbete har jag af ryssar — dem
jag träffat dels i Sverige, dels utomlands —
erhållit en del upplysningar. Och jag skall i det
följande låta en ung ryska tala, hvilken nu är
gift i utlandet, men dessförinnan med hela sin
själ varit inne i »rörelsen», som de unga ryssarna
helt kort kalla sin verksamhet bland arbetarna.

»Det finnes,» sade den unga damen — i
förbigående sagdt en lika behagfull som själfull
kvinna — »ingen klok människa i Ryssland som
nu mer tror på attentaters gagn eller plötsliga
revolutioners välsignelse. Men nästan hela den
ryska ungdomen tror på den långsamma sociala
revolutionen, och det är de med denna
sammanhängande frågor, som helt upptager den.
Tjuguåriga flickor försjunka i Marx — åtminstone de
två första delarna, som de lätt kunna komma åt;
den tredje är förbjuden och därför naturligtvis
den begärligaste! Det är under oupphörliga
personliga faror man lefver, när man undervisar
arbetarna, eller bland dem sprider flygskrifter
eller på annat sätt agiterar. Ty endast att —
utan minsta agitatoriska syfte — frivilligt
undervisa folket är i den grad misstänkt i Ryssland,
att en hög ämbetsmans dotter, hvilken utan att
alls vara socialist, började en liten skola, ställdes
under polisuppsyn! Hennes väninnor, hvilka
besökte henne, vågade endast komma en och en,
ty hade de varit flera, skulle hon strax blifvit
misstänkt för hemliga sammankomster. Studenter
få aldrig på en kamrats rum vara mer än fem
tillsammans; ett större antal är straffbart. Och
som dvorniken i hvarje hus är bestucken af
polisen, blir denne alltid underrättad om hvad som
sker. För ej länge sedan blef en ung studentska
sänd till Sibirien emedan hon, själf frånvarande,
lånat sitt rum åt en manlig student, hvilken blef
ertappad af polisen medan han där lärde två
arbetare — algebra! Polisens inbrott hos
studenter och studentskor höra till vanorna. Mitt
nervsystem blef allvarligt skadadt genom en
tvårig sömnlöshet, orsakad af att jag aldrig tordes
somna någon natt mellan 11—3, ty det är den
tiden polisen plägar göra sina besök! Är man
en gång antecknad i polisen, är man utan ro,
utan rättssäkerhet. Och för veka naturer blir
detta stundom ödesdigert. En ung student af
god familj blef sålunda 1898 fängslad utan minsta
anledning och måste, då absolut intet fanns att
bevisa, frigifvas. Men när sedan
studentoroligheterna utbröto 1899 fängslade man honom å
nyo, ehuru han ej heller i dem hade tagit någon
del. Och nu blef han sittande månad efter
månad — tills han brände sig till döds genom
att hälla ut sin fotogenlampa öfver kläderna!
Han hade dessförinnan lyckats sända en vän ett
bref, där han motiverade sin handling med den
lifsleda, som gripit honom vid vissheten att, en
gång råkad i polisens grepp, kunde han aldrig
känna någon trygghet; ovisshetens fasa skulle
öfverallt följa honom och denna kunde han icke
bära...

Hvad själfva dessa studentoroligheter angår,
vill jag upplysa att man i en del svenska tidningar
öfverdrifvit deras följder. Eftersom de ägde en
fullkomligt opolitisk anledning och konflikten
skärptes just genom polisens brutalitet att vid
det ofvannämnda gatuuppträdet bruka
kosackpiskorna, var regeringen angelägen att så vidt
möjligt utplåna spåren efter densamma; så
mycket mer som äfven de högre klassernas barn
voro inblandade. Hela samhället var djupt
upprördt; man talade icke om annat — men
tidningarna voro förbjudna att ens nämna saken! Och
dock: ett sådant hjälpmedel är pressen äfven i
Ryssland, att det var genom ett par
öfverenskomna annonsformler, dem jag dock ej får röja,
som ungdomen i hela Ryssland samverkade i sin
»strejk», det vill säga sitt uteblifvande från
föreläsningarna för att sålunda framtvinga upprättelse.
De flesta studenterna hafva erhållit amnesti och
återvändt till studierna. Men åtta professorer —
bland dem några af de mest framstående —
hafva entledigats på grund af att de understödde
studenterna.

I fängelset hade dessa heller icke haft det
så svårt som man i västern föreställer sig. Ingen,
som ej dömts förlustig medborgerligt förtroende,
får nu pryglas, och det är endast i
lifstidsfängelserna — Peter Paul t. ex. — som det ryska
fängelselifvet har kvar sina värsta fasor. Det
är osäkerheten, godtycket som är det mest
fruktansvärda. Men med denna ovisshet, dessa
möjliga faror hängande öfver sina hufvuden verka
nu bland arbetarna de bästa, de oegennyttigaste,
de ädlaste af den ryska ungdomen — med sitt
väl och ve beroende af en brutal polismakt!

»Vi bry oss inte om hvad andra bry sig
om,» fortsatte den unga ryskan. »Vackra hem,
vackra kläder, konstnjutningar, allt det där hafva
vi inte sinne för! Vi vilja försaka, umbära för
den stora saken. Vi måste det, våra samveten
drifva oss till det. Endast sålunda kan
Ryssland omdanas. Nedifrån och inifrån! När den
sociala revolutionen från alla håll bryter sönder
det ryska samhället, då skall äfven dess
styrelsesätt komma att omdanas; icke förr. I hvar
generation börjar nu den bildade ungdomen som
reformvänlig. Men sedan måste den ju skaffa
sig sitt bröd och när den så i sin ordning nått
ämbeten, makt och rikedom, då blir den
demoraliserad af det nuvarande samhällsskicket af
hvilket den beror! Först på hela folket —
genom höjandet af dess stora, breda lager —
kan ett nytt Ryssland uppbyggas.»

Det är naturligt att en sådan ungdom,
liksom folket öfver hufvud, icke bryr sig om
konsten för konstens skull! Äfven i detta fall är
Tolstoy typiskt rysk. Man är äfven i Ryssland
mindre påverkad af utlandets litteratur, sedan
den stora språkkunskapen, hvilken fordom var
den ryska hemuppfostrans egentliga resultat, ej
längre finnes. Det är nu vanligt att finna ryska
studenter och studentskor, hvilka icke tala något
främmande lefvande språk. Till en del har den
nationella rörelsen medverkat härvidlag. I hemmen
har man dessutom allt mer sällan råd att hafva
de utländska lärarinnorna; barnen sättas i skolan,
där det framför allt är de exakta vetenskaperna
som intressera dem, och att tala språk lära de
sig icke där. 1887 kunde jag ensam i
Petersburg fullkomligt reda mig med franska, tyska
eller engelska, nu skulle detta varit ytterligt svårt.
Tack vare de stora ryska tidskrifterna — hvilka
äro belagda med skatt!! — stå ryssarna
emellertid genom öfversättningar i växelverkan med
den europeiska litteraturen och idévärlden, liksom
medelbart genom sina egna författare. Bland
dessa yngre lär den, ur underklassen framträdde,
mycket bemärkte unge diktaren Gorki vara
påverkad af Nietzsche. Som samhällskritiker har
Potapenko, men i ännu högre grad Korolenko
sina landsmäns sympati, medan den mycket mer
konstnärlige och framstående Tschekhoff— såsom
allt för indifferent i de stora samhällsfrågorna —
icke lyckas bli folkkär, ehuru han näst Tolstoy
erkännes som Rysslands störste lefvande diktare.
Äfven i de kretsar, där man alls icke lyssnar till
Tolstoy som samhällsreformator — hvilket bland
annat just är fallet med ungdomen — ser man
upp till honom som den siste af »sjustjärnans»
lysande konstellation. Telefonen mellan Moskwa
var under min vistelse i Petersburg för
ovanlighetens skull ifrigt anlitad for att efterhöra den
då sjuke Tolstoys befinnande. Och ryssarna
hafva sannerligen lika stort skäl att vara stolta
öfver Tolstoy diktaren, hvilken nyligen gifvit
litteraturen Uppståndelse, som västerlandet att taga
sig i akt för Tolstoy samhällsreformatorn! I
Ryssland som i hela Europa — Skandinavien
undantaget — är nu annars ebbtid med afseende å
stora diktarsnillen, och de unga ryssarna — den
nyssnämnde Gorki, Veresajeff, Mamin, Vjera
Mikulitsch m. fl. — lära ännu icke ha gifvit några
verk, som tyda på att en stor ny blomstring är
nära förestående.

Till detta bidrager naturligtvis allestädes det
allt mer uppslukande intresset för den sociala
frågan, framför allt just i Ryssland. När man
samtalar med unga ryssar eller ryskor känner
man på nytt det blodigt orättvisa i den
generalisering, till hvilken man så lätt hemfaller på
tal om ett folk. Det »barbariska» Ryssland —
i hvilket blomman af landets ungdom brinner af
idealistisk hänförelse och offervillighet; det
»orättrådiga» Frankrike — där landets ädlaste män
äfventyrat allt för att sätta in hela sin kraft
på rättrådighetens seger i Dreyfusfrågan; det
»egoistiska» England — där fredsvännerna och
några af landets främsta politici som J. Morley,
W. Harcourt och Courtney, vetenskapsmän som
H. Spencer och F. Harrison, tidningar som Daily
Chronicle och Westminster Gazette, gjorde allt
hvad de kunde för att hindra det själfviska krig
öfver hvilket de bästa i England sörja och blygas.
Det är inom detta unga, »heliga Ryssland», som
Finlands sak omfattas med den djupaste
medkänslan; det är bland denna ungdom det ryska
systemet skarpast kritiseras. Ty det är där man
klarast inser frukterna af systemet: tålig slöhet,
slappadt initiativ, frånvaro af ansvarskänsla,
oförmåga att organisera. Det är inom ungdomen
behofvet lefver att försona fädernas missgärningar
— samma behof hvilket kom Krapotkin att som
barn kyssa handen på den lifegne, hans far
orättfärdigt låtit piska!

I Sibirien — hvars oerhörda rikedomar af
åkerjord, mineralier, skog m. m. det nu gäller
att tillgodogöra sig — liksom i Ryssland bli
utländingar troligen de ledande i de nya företagen,
emedan man ständigt »stannar i stöpet» med
enbart ryssar. Amerika har ju redan börjat
öfversvämma den sibiriska marknaden och ryssarna
ropa nu på — regeringens skydd mot den
»amerikanska invasionen»!

Utländingar förklara att den ryska arbetaren
endast med ovett och prygel kan uppryckas ur
sin lättja -— för att snart åter nedsjunka i
densamma. Slentrian, passivitet, resignation,
oredlighet — dessa systemets följder visa sig
ingenstädes tydligare än i hungersnöden och i
regeringens fullkomliga vanmakt att bota detta mest
skriande af de ryska missförhållandena. Ännu så
sent som 1898 sökte man följa den ryska
politiken: nedtystandet eller bortljugandet! De
studenter af båda könen, hvilka begifvit sig till
»hungersnöden» som frivilliga sjukvårdare, blefvo
sålunda hemsända! 1899 åter träffade jag unga
ryskor, hvilka under sommaren varit »utdelade
på hungersnöden», ty nu var allt förhemligande
otänkbart, och ungdomen antogs villigt, när den
i massor anmälde sig som föreståndare af
soppköken eller sjukvårdare. Därunder sökte man
verka för allmogens upplysning, lära den
hälsovårdens enklaste villkor o. s. v. Och som de
flesta ryska kvinnliga studenterna ägna sig åt
medicinen, voro de i detta afseende särdeles
lämpliga.

Den ryska kvinnans kärlek till läkaryrket
är brinnande. Ända intill de sista åren har
kvinnan som läkare icke varit erkänd i Ryssland,
hon har sålunda ej haft rätt att begära honorar
för sin praktik utan gifvit denna gratis! Sedan
ett par år är detta ändradt och en praktfull
medicinsk skola öppnad för kvinnor i Petersburg.
Vid mitt besök där voro de båda byggnadernas
stora, höga anatomisalar och laboratorier fyllda af
extra arbetande, hvilka in på aftonen förlängde sitt
studium. Förmiddagarna få de studerande knappt
rum, så stor har tillströmningen varit: elevantalet
är nu mellan 4—500, af hvilka flera äro gifta
och mödrar. Om hvarandra vimlade unga och
medelålders, vackra och fula, intressanta och
hvardagliga, mörka och ljusa — typer från hela
ryska riket och från Sibirien. Enhetligheten var
tillgodosedd genom den obligatoriska grå färgen
på klädningen, medan snitten m. m. här var valfri,
något som ej är fallet i flickskolorna, hvilkas
elever godt kunde brukas till fågelskrämmor, så
afskyvärdt fula voro vissa uniformer! Till den
medicinska skolan hörde äfven ett behagligt
inrättadt internat för dem, hvilka i brist på annan
bostad önska begagna sig af detta. Efter en
femårig kurs komma sedan alla dessa kvinnor
att spridas rundt om i Ryssland. Och de hoppas
framför allt att få verka för det fattiga folkets
fysiska och psykiska vård, för lindrande af den
lekamliga och andliga nöden, denna nöd hvilken,
som en rysk författare nyligen framhållit, har
sin motsvarighet i den andliga och samhälleliga
hungersnöden inom öfverklassen, där den äfven
utmynnar i en minskning af lifsverksamheten
och slutligen leder till moralisk och
samhällelig död! Han utsäger härmed hela det
tänkande — framför allt det unga tänkande —
Rysslands mening. Han framhåller vidare som nödens
yttersta orsak att det ryska regeringssystemet
hvilar på underkännande af lifvets högsta värde:
en själfbestämmande personlighet, som i frihet
kan eftersträfva det högsta andliga innehåll.
Autonomi, själfbestämning, är — fortsätter han
— själen i all sedlighet, medan en ofri
underkastelse under en främmande vilja —
heteronomi — förkväfver sedligheten såsom en
medveten funktion af det andliga lifvet. Striden
står i Ryssland mellan å ena sidan
personlighetens autonomi och alla de samhälleliga och
statsliga förhållanden, hvilka garantera denna; å
andra sidan den åskådning och den vilja, som
sträfva att inpressa människan i bestämda, en
gång för alla gifna former...»

Och hvad är det annat striden mellan
Finland och Ryssland gäller än just detta?

När samme ryske författare sedan framhåller
att ryssarna ännu icke inom sig samlat nog af
den naturliga rättens etiska idealism, denna som
varit den skapande kraften vid de stora
omhvälfningarna i väster, de genom hvilka idén om
personlighetens offentliga rätt där blifvit ett
fullbordadt faktum — då anger han, utan att uttala
det, just själfva den springande punkten i den
finsk-ryska konflikten! I Finland är denna
rättens etiska idealism en lidelse. Och detta
västerländska, högt utvecklade rättsmedvetande — lika
starkt i lydnad för lagen som i försvaret af
densamma — är det man nu vill pressa in i det ryska
system, hvars vanmakt ryssarna själfva
konstatera!! Det vore obetingadt komiskt, om det icke
i sina följder vore så tragiskt, att höra tsarens
välvilliga afsikter för det förtryckta och
försummade finska folkets upphjälpande — medan hans
ryska undersåtar hungra ihjäl; att höra honom
omtalas som de stora folkliga intressenas
representant, en kulturbärare, hvilken vill vidga
finnarnas andliga horisont utöfver de trånga
statsrättsliga frågor, som hittills uteslutande upptagit
dem — medan den ungdom, som i hans eget
land arbetar för arbetarnas höjande, äga
fångenskapen som framtidsutsikt, — medan de ryska
arbetarnas strejker afgöras med kosackpiskorna!

Det är emellertid en sanning att i Finland
arbetarfrågan behöfde tagas om hand, icke af
ryssarna, men af det finska samhällets ledande
klasser! Det syntes mig som ett egendomligt bevis
på huru sena människor äro att lära af
erfarenheten, när jag från Finland läste meddelandet:
att ingen enda representant vid landtdagen
befunnits villig att i petitionsväg framföra arbetarnas
önskningar i fråga om normalarbetsdag m. m.,
och att därför arbetarpartiet beslutat att direkt,
genom guvernören eller generalguvernören, vända
sig till kejsaren och sålunda söka få fram sina
förslag i form af proposition till ständerna. En
annan yttring af samma motström är
civilexpeditionens reskript om strängare censur för
arbetarbladen, en åtgärd mot hvilken arbetarne på ett
protestmöte uttalat sig med följande slutkläm:
»Det offentliga ordets frihet i vårt land medgifver
icke ytterligare inskränkningar, men allra minst
befogadt är att kväfva den svaga röst, med
hvilken proletariatet klagar öfver sina lidanden
och spanar efter sina idealer.»

I ny form upprepar sig här samma förlopp
som när svekomanernas motstånd dref
fennomanerna att söka sin rätt på det direkta
hänvändandets lagliga men farliga väg!

Och — å andra sidan — visa de finska
arbetarna en motsvarande kortsynthet när t. ex.
typografstrejk utbrutit under nu pågående landtdag —
en strejk, vid hvilken arbetarnas uppträdande
föranledt ett hundratal manliga och kvinnliga
studenter att frivilligt tjänstgöra på tryckerierna,
där särskildt landtdagstrycket nu var af vikt.

*

För fennomanerna — hvilka med harm
tillbakavisa hvarje antydan om att deras politik
gent emot Ryssland kunnat missuppfattas — bör
det vara egendomligt att i Pet. Vädomosti
nyligen läsa loford öfver det gagn, den »store
fennomanen Snellman» gjorde Finland genom att främja
finnarnas närmande till Ryssland, medan däremot
»svekomanerna förmått sina landsmän till taktlös
opposition mot kejsarmakten(!)»

Tsaren är helt visst ledd af en godsint
människas uppriktiga önskan att vara en försyn för
alla sina folk. Man har lyckats intala honom att
den finska emigrationens egentliga orsak är
allmogens dåliga tillstånd; man har troligen äfven
lyckats intala honom att han tjänar förbrödringens
idé när han bryter Finlands lagar; liksom han var
viss att gagna fredstanken med den kongress,
under hvars förberedelser Ryssland snart sagdt
under hvarje vecka — ökade sina stridskrafter!!
Då tsaren själf handlar spontant visar han drag
af rättsinne. När man sålunda vid ett regemente
nyligen ville tvinga en officer att taga afsked-—
emedan han åkt i spårvagn — begaf tsaren sig
till kasernen, själf åkande i spårvagn, och höll
där ett strafftal för officerarna. Det är mycket
troligt att — om han finge höra Tolstoys
mening, att tsaren skulle göra sitt folk den största(?)
välgärningen om han drack sina regementens
välgång i vatten i stället för champagne — han
då skulle göra detta, trots sin, sedan
tronföljardagarna välbekanta, kärlek till den senare
drycken! Men han skulle antagligen inte vilja afstå
ryska statens inkomster af — brännvinsmonopolet
Och för att låta denna inkomstkälla flöda dess
rikligare, är det endast mot en mycket hög
afgift man i Petersburg erhåller rätten att sälja
tilllagadt te: ty ju mer denna nationaldryck är dyr
och svåråtkomlig, ju mer supes det!

I smått som i stort är således Ryssland de
stora reformplanernas och de sekelfasta
missbrukens land. Och när detta land vill uppträda
som reformator för finnarna — de medborgerligt
själfverksamma, laglydiga, pliktkära,
initiativdugliga, europeiska finnarna — då är det som
om man såge mannen från svedjelandet, med sin
skära i handen, göras till landtbrukskonsulent
för nutidens rationella jordbrukare vid deras
skördemaskiner!

Genom det ryska systemet har en verksam
själfstyrelse blifvit omöjlig för det ryska lynnet.
Österlandets ande — hvilken yttrar sig än i
viljans passivitet, än i religiös resignation, än i
drömkvaldt oblomoweri, än i rätlinig, fanatisk
lydnad för en person eller en idé — denna ande
är dessutom den djupaste motsats till västerlandets,
som mot auktoriteten uppsatt själfpröfningens
princip, mot godtycket lagbundenhetens.

Ryssarna hafva en inrotad olust för all fast
ordning, en olust, hvilken för oss svenskar —
hos hvilka kärleken till paragrafen är en
själssjukdom — är nästan ofattlig, liksom ryssarnas
förmåga att taga saker med ro. Allt som
påskyndar lifvet, blir föga uppskattadt i Ryssland.
Telefoner äro sålunda nästan inte alls i bruk i
hemmen och ganska litet inom affärsvärlden.
Iswoschikerna t. ex. kunna oftast ej läsa
gatunamnen; de endast examineras i gatuplanen innan
de anställas; de köra därför ej sällan på ett
ungefär; men hvad gör det om man kommer
en halftimme förr eller senare!?

Och allt går i samma stil. Ingenstädes en
verksam ordning, en fast grund under fötterna.
Vid ett klagomål viker allt undan; ingen har
skulden! Opersonligheten — detta är »den store
Bøjgen», hvars tryckande närhet man i Ryssland
öfverallt erfar och som, vid hvarje försök att
komma den in på lifvet, viker undan. Den ene
skjuter den andre framför sig; ytterst är det
tsaren, som bär ansvaret — och så bli alla
ansvarsfria!

Men det finnes äfven ett annat — ett
tilldragande — resultat af denna ryssens olust och
oförmåga att skapa lagbundna rättsförhållanden
och fasta gränser för hvarje maktområde.

Detta resultat är den tänkande ryssens
frigjorda själ. En själ, för hvilken de trånga
synpunkter, de hämmande fördomar alls icke finnas,
med hvilka man i konstitutionelt fria land — som
vårt, som England t. ex. — möter djärfva idéer,
afvikande handlingar. På de filosofiska, de
religiösa, de sociala, de etiska frågornas område
kan man hos bildade och frisinnade ryssar finna
de vidaste vyer, de mest omstörtande förslag —
för hvilka en motsvarande krets af bildade och
frisinnade svenskar skulle fasa! Och dessa fria
tankar omsättas af ryssarna dessutom äfven i
handlingar. De äro vana att riskera sin tillvaro
och de fyllas af entusiasm inför lifsäfventyret i den
ena eller den andra idéns tjänst. Undergångens
möjlighet är för dem lika mycket en tankevana
som för oss trygghetens själfskrifvenhet.

Jag har redan framhållit ett exempel, arbetet
på den sociala nydaningen, hvilken nu i sig
upptagit samma offervillighet som nihilismen fordom
lefde af. Jag vill nämna ett annat exempel. I
fråga om äktenskapet är inom vissa kretsar i
Ryssland — liksom i Belgien och i Frankrike — den
fria formen allt mer föredragen framför den
lagbundna. »Vi diskutera icke längre denna fråga,»
sade en ung, på detta sätt gift ryska, »för oss är
denna form själfklart den mest etiska, och om vi
stundom låta viga oss, är det endast af hänsyn
till våra barn. Men de bästa äktenskapen ingås
bland den tänkande ryska ungdomen nu mera fritt.»

Detta mod vid förverkligandet af sina ideal
är ingenstädes större än bland ryssarna. Ehuru
Sibirien under hela århundradet varit grafven för
den genom hög intelligens och ren vilja mest
utmärkta delen af ryska nationen, träder dock
hvarje nya generation af rysk ungdom fram med
samma offervillighet. Men däremot framstår
skuggsidan af den ryska egenarten när det gäller
uthålliga känslor, planmässigt, ihärdigt handlande.
Att förstå alla slags nyanser; att godkänna alla
slags undantag; att själf äga och hos andra
antaga alla möjligheter — detta ger det ryska sättet
att tänka dess mest originella och tjusande
egendomlighet, åt det ryska sättet att känna dess
plastiska böjlighet, dess rikedom af fina skiftningar,
dess oändliga perspektiv, dess snabbt vibrerande
förståelse. Men just denna rika intelligens, denna
andliga rörlighet, denna fördomsfrihet utesluter
äfven ofta — i fråga om idéer, lifsmål,
personer — trofasthet, i vår djupa mening af ordet.
Kärnan, kring hvilken personligheten
kristalliseras, saknas hos dessa åt alla håll öppna och
flytande temperament. Och just därför blir deras
själslif så vidt omfattande men konturlöst, med
en oändlighet af tänkbarheter för tänkandet, af
möjligheter för känslan. Sådana människor nöja
sig — som Turgenjeffs lifsbilder visat — med
tankar och tal och enstaka stordåd; men den
hvardagliga handlingsdriften förlamas och man
blir obeslutsam — af idel öfverflöd på synpunkter
för fattandet af ett beslut! I detta afseende är
ryssen den framför alla »moderna människan!»
Och hos de andra ryssarna, de mer
handlingsdugliga, bortnötes däremot energien ofta under
den oaflåtliga erfarenheten: att hvarje försök till
handling mötes af det »förhållandenas» sega
motstånd öfver hvilket ingen vilja något mäktar.

Systemet danar sålunda folklynnet och detta
uppehåller systemet under en olycksdiger
växelverkan!

I Finland har man från Alexander II:s
trontillträde och tills nu i skydd af själfhärskarens
vilja kunnat bruka den handlingskraft och
själfverksamhetsförmåga, som naturen och historien
utvecklat i nationallynnet. Men för Ryssland
blir en mild tsar lika farlig som en sträng, ty
ofrihetens följder — frånvaron af ansvarskänsla
och handlingslust — främjas där under den ena
som under den andra. I saknad af lagtryggad
frihet tar man sig i båda fallen alla de friheter,
man kan komma åt: flera under den milda än
under den stränga härskaren! Men det är icke
de friheter, man tar sig, hvilka uppfostra för
frihetens bruk: det är frihet under ansvar, hvilken
uppfostrar folken som personligheterna! Och
äfven när ofrihetens demoralisation ej gripit den
enskilde ryssen, har han dock som medlem af
sitt folk rönt den förlamning, hvilken från
generation till generation fortplantas och verkar
paralyserande på just de känslosträngar, som vibrera
starkast hos en finne, en svensk, öfverhufvud hos
en västerländing. Ryssen — äfven den bästa —
kan som sagdt icke fatta innebörden af det
laglydnadens och lagtrygghetens pathos hvilket hos
finnarna reser sig till värn för häfdvunna eller
lagstadgade rättigheter och mot den tanken att
slutligen kanske äfven de nödgas »ta sig friheter»
under ett rättsosäkerhetens tillstånd, där låga
fördelar frodas i de rika »möjligheternas» atmosfär,
medan det lagliga rättsskyddet faller visset till
marken; där oberäkneligheten, oredligheten,
mutorna, lögnen skjuta i höjden under godtyckets
och trycktvångets drifhusglas!

Men så gärna kan man försöka att med ett
halmstrå afskära en ulltott, hållen i rinnande
vatten, som man med protester kan bryta
orättrådighetens uthållighet i ett land, där alla nödgas
ljuga tills de slutligen ej kunna annat; där
själfhärskarens befallningar äro halfverksamma öfverallt
dit hans öga icke når; där till och med säden, på
väg till de nödlidande, blir guld i mellanhändernas
grepp; där till och med finska undersåtars manliga
ord mot lagbrotten förvandlas till fräckheter när
de nå tsarens ögon — såsom nu senast de finska
talmännens yttranden vid landtdagens öppnande,
om hvilka kejsaren lär ha gifvit sin mening tillkänna
med det enda, under aktstycket skrifna, ordet:

Groft!

Det är detta, härskaren som folken i lika
grad demoraliserande och förslappande
österländska klimat, som ryssarna — i enlighet med
sina mongoliska traditioner och Peter den stores
s. k. testamente — söka utbreda öfver världen,
såväl den östra som den västra, där först
Finland, så Skandinavien, så det öfriga Europa ligger
i deras väg!

Men det är detta klimat som Rysslands bästa
krafter söka förändra.

Jag gick en dag i Petersburg på en af
Nevabroarna med en ung student. Vi talade om
ungdomens nydaningshopp och jag utbrast:

»Men det går för långsamt, allt detta! Af
denna Er sträfvan att omdana Ryssland inifrån
kunnen I inte vänta Er några resultat på minst
femtio år!»

Med ett leende, hvars bleka vemod brände
mig som ett hvitglödgadt järn blef svaret:
»Femtio år — äfven de mest optimistiska bland
oss vänta på sin höjd att något skall ha hunnit
ske inom hundra!»

»Hundra år! Och huru skall det under
tiden gå med finnarna, med allt annat, med er
själfva?»

»Vi — vi veta ju att man måste gå under,
om saken skall gå fram!»

En tjugoåring, som räknar med hundra år,
med undergången!!

Denna resignerade stämma, denna sorgsna
blick, detta bleka leende blefvo dropparna, hvilka
kommo bägaren att flöda öfver. När vi skilts
åt och jag fortsatte ensam i tankar på hela
denna ryska ungdomsskara, öfver hvars hufvuden
förintelsen sväfvar, ifall de ertappas i »brottet» att
— med offer af sina ungdomsnöjen, sin hvila,
sina studier, sina pengar — arbeta för folkets
upplysning, för den bättre framtid, hvars första
vårtecken de vänta om hundra år — då steg
indignationen till en sådan höjd, att jag måste ge
den ett uttryck. Jag fann ett föremål i ängeln
på kolonnen framför Vinterpalatset! Jag frågade
honom om han inte insåg det för hela hans
kår nedsättande i att han stod däruppe, bredande
sina vingars skugga öfver alla de orättrådigheter,
allt det lidande, som utgick från denna punkt af
ryska riket? Men då änglavakten inte visade
ringaste afsikt att ändra ståndpunkt, fortsatte jag
min väg, ehuru med lättare hjärta sedan jag
sålunda fått »tala svenska» midt för tsarernas palats
och till min glädje funnit mitt språks oväntade
expansionskraft i riktning af synonymer för
begreppet afsky!

*

Dagen efter såg jag Petersburgs förgyllda
spiror och kupoler försvinna i en mjölkhvit dimma,
hvilken dock snart lättade öfver ett landskap af
moar och hagar, af tallar och björkar i
rimfrostskrud, en glittrande hvithet mot en ljusblå himmel.
Tåget brusade fram i den stora
söndagsstillheten, fram mot Helsingfors, hvarifrån jag dagen
efter skulle återvända till Sverige.

Sverige, det gamla efterblifna, sofvande
landet, om hvilket jag sagt så många hårda ord, af
hvilka jag icke ämnar återtaga ett enda!

Sverige, det för sina egna lifsfrågor
förblindade landet, hvilket icke förstår att — när
faran från öster nalkas äfven oss — då är det icke
nog att i militärisk mening vara rustad att möta
den! Då kräfves det äfven att hela folket är
likställdt i de rättigheter, det gäller att värna; då
kräfves det att fosterlandsförsvaret icke längre är
sammankoppladt med norskhatet, agrarintresset,
militarismen inom en grupp af folket, utan att
fosterlandsförsvaret blifvit en nationellt-kulturell
rörelse, vid hvilken de ideala värdenas bevarande
och ökande är den främsta drifkraften för hela
nationen.

Och då fordras det att ha vunnit enighet på
vår halfö. Detta kan endast ske genom att å ömse
håll göra de medgifter, som kräfvas för att den
förening skall kunna omdanas, hvilken i sin
nuvarande form ständigt kommer att underhålla en
osämja, hvilken blir ryssarnas bästa bundsförvant!
Endast barn kunna ännu tro att denna enighet
skulle vinnas genom handlingar af Sverige mot
Norge liknande engelsmännens mot boerna! För
hvarje tänkande svensk måste det snart bli klart
att vägen är en annan.

En union, ingången utan att vara framvuxen
af två folks egna önskningar; en union, gifvande
det ena folket en underordnad ställning, som
det i tidernas lopp vuxit ifrån; en union mellan
två nationer, med så skilda lynnen, traditioner och
ideal, att den enas delvisa beroende alltid måste
leda till konflikter; en union, där vid hvarje
konflikt den gemensamme regenten råkar i en
ohållbar ställning mellan motsatta plikter, betingade
af det olika maktområde hvardera landets
lagar förlänar honom — en sådan union måste
lösas för att samtidigt omdanas, med hvad namn
den sedan än må kallas, till en annan, hvilken
inför absolut likställighet i ömsesidiga rättigheter
och plikter; hvilken utåt verksamt tryggar det
gemensamma försvaret; inåt verksamt tryggar mot
slitningar sådana som de, hvilka under snart en
mansålder omedelbart undergräft det ömsesidiga
förtroendet och sålunda medelbart främjat
Rysslands intressen, det Ryssland mot hvilket hela
det öfriga Europa — men framför allt
Sverige-Norge — borde sammansluta sig!

Tåget ilade framåt, och under dessa tankar
ljöd åter inom mig:

Hem till Sverige!

Som en stor, innehållstung lycka värmde de
tre orden mitt hjärta.

En svensk, för hvilken den personliga
tryggheten i lagarnas hägn, den medborgerliga
rörelsefriheten, det talade och tryckta ordets frihet äro
lika naturliga förmåner som luften han andas —
han kan icke ha varit många dagar i Ryssland
förr än de gamla sköna orden: frihet,
lagbundenhet, rättfärdighet för honom blifva lika berusande
nya och härliga som den friska luften blir det,
när man störtar ut i densamma från en kväfvande
atmosfär. Rättslöshet, maktfullkomlighet, ofrihet
— dessa gamla fula ord, dem man i Sverige
vant sig att endast läsa om i historien — dessa
möta en i Ryssland som ännu lefvande
verkligheter.
Ännu under tyngden af detta intryck var
det med en hundrafaldigad stolt glädje jag
upprepade:

Hem till Sverige; hem till det land, där
friheten är en daglig, strålande verklighet; där
rätten är helig; där den fattigaste har skydd af
samma lagar under hvilka den högste måste böja
sig; där våld och väld icke trängt fram till
domarbordet; där heder och ordning råda hos
de styrande, rättrådighet och laglydnad hos de
styrda; där själfverksamhet och själfbestämning
finna uttryck öfverallt inom samhällsarbetet.
Långsamt går i Sverige allt framåt, som ej hör
till den materiella utvecklingen; mycket fattas hos
oss ännu i full medborgerlig rättvisa, i fullt
lagstadgad frihet. Men hvar finnes en grund mer
fast än vår samhällsdaning att bygga en högre
frihet på? Hvar ett folk, där den goda viljan
att göra det rätta — när man slutligen inser
hvad som är det rätta — är mer ren och stark?

Och åter gick en varm ström af lycklig
stolthet genom hela min varelse när jag upprepade:

Hem till Sverige, mitt gamla, välsignade,
lyckliga land!

*



Efterskrift.
———


Af dessa skildringar hafva endast I till X varit
tryckta i Svenska Dagbladet samt — i den mån
censuren medgifvit — omtryckta i den finska
Aftonposten. Men nästan hela X kapitlet samt
afdelningen I Ryssland äro nya.

Jag anhöll om plats för dessa intryck från
Finland i Svenska Dagbladet, emedan en artikel
där i fjol af professor Harald Hjärne — en artikel
hvars verkliga innebörd denna dock senare
medelbart förklarade, medan redaktionen dessutom
genast reserverade sig mot professor Hjärnes
förmodade ståndpunkt — föranledt finnarna till
antagandet: att nämnda tidning och dess svenska
meningsfränder saknade sympatier för Finlands
nuvarande strid.

Samtliga artiklarna voro färdiga i utkast redan
i slutet af januari och jag hoppades då att de
skulle komma i rask följd. Så blef ej fallet och
innan afdelningen VII hunnit publiceras hade jag
redan erhållit broschyrer och protester från
fennomanska hållet med anledning af mina anföranden
af svekomanska uttalanden från 1887, dem jag
citerade ur de anteckningar, jag då skref öfver
min resa i Finland. Och när denna min lilla skrift
var halftryckt, kom »Valvoja-fennomanen»
professor Palméns Återblick och framtidsmål där han
— som synbarligen tryckt sin broschyr innan han
läst VII afdelningen i denna — vederlägger mina
»vilseledande» påståenden rörande språkstriden
med samma skäl som — jag här i VII anfört
direkt från den fennomanska sidan, till den kraft
och verkan det hafva kan!! Äfven om Snellman,
om det fennomanska kulturarbetet m. m. finnas
hos mig uttalanden, hvilka gå i alldeles samma
riktning som professor Palméns och jag kan endast
önska att — då han i företalet anger publicerandet
af sin broschyr på svenska delvis ha varit
föranledt af mina »vilseledande» påståenden — han
hade inväntat slutet af mina artiklar, där nu den
sista stod i Svenska Dagbladet två dagar efter
att jag mottog professor Palméns skrift!

Att resande från Sverige, utan möjlighet att
omedelbart taga kännedom om den finskspråkiga
pressen och litteraturen, nödvändigt måste få
sina flesta intryck från den svekomanska sidan;
att de, isynnerhet under ett kort besök, omöjligt
kunna få blick för alla valörer eller få med alla
faktorer i slutsumman af sina intryck — detta är
en sak, i den grad själfklar, att den icke borde
bli föremål för klander eller antagandet att man
afsiktligt gått förbi den finskspråkiga insatsen i
litteraturen, vetenskapen och det offentliga lifvet
— d. v. s. såvida man under detta förhållande
stöder sina omdömen på båda parternas egna
uttalanden. Slutomdömet i den finska språkstriden
måste, hos hvarje opartisk, bli det, att båda
parterna — med lika brinnande patriotism —
handlat efter för hvardera djupt betydelsefulla
synpunkter, men att båda i sitt handlande varit
underkastade den mänskliga möjligheten af
misstag om det rätta!

Och jag vet att denna synpunkt delas af
mina båda, af professor Palmén angripna
landsmän, O. v. Zweigbergk och V. Spångberg. De
som jag ha varit genomträngda af vissheten: att
fennomanerna i sin hufvudriktning följt den rätta
vägen för att skapa det enda säkra värnet mot
öster, ett helt uppvaknadt folk; att, i och med
detta, äfven arfvet från den svenska kulturen fått
sin säkraste befästning! Detta inse nu äfven
svekomanerna och därmed kan man med fullt
skäl hoppas att söndringens tid snart skall vara
förbi. Huru man dock ännu, äfven från den
svenska sidan, underhåller striden, visar bäst det
faktum: att den finska teatern ej af Helsingfors
stad kunnat erhålla fri grund till sin byggnad
utan denna har enskildt måst köpas och
stadsfullmäktige försvåra nu uppförandet af byggnaden,
emedan den ej kan anses för en »offentlig»!

Men — man måste taga det onda med det
goda hos alla sina vänner, äfven sina vänner
bland folken!
De mest utmärkande dragen i det finska
lynnet — dess allvar som dess grundlighet, dess
seghet som dess intensitet, gör att de finska
partistriderna bli så våldsamma, att såren läkas så
långsamt, att misstagen inses så sent, orätten
medgifvas så ovilligt!

Jag vill ånyo starkt betona: att jag
vidrörde denna fråga — hvilken jag för min del helst
velat alldeles lämna åsido — uteslutande därför:
att man i Sverige, vid hvarje samtal om
Finland hör språkstriden — och främst fennomanernas
del i den — anföras som hufvudorsaken till det
nuvarande sakläget! Jag trodde mig, genom att
låta båda parterna tala, kunna visa svenskarna:
först huru oundviklig språkstriden varit och sedan
huru orimligt det var att — sedan man hört
äfven det svåraste, svekomanerna androgo mot
fennomanerna — kunna vidhålla att språkstriden
varit en orsak till russifieringsförsöken!

Hvarken jag eller någon annan svensk — eller
så vidt jag hört någon svekoman — har någonsin
trott att fennomanerna påskyndat russifieringen
annat än mycket medelbart och alldeles ofrivilligt,
medan de — å andra sidan — genom
folkbildningen och hela sitt kulturarbete omedelbart och
djupt motverkat den. Detta är en så
genomgående synpunkt i hela min lilla skrift, liksom i
herrar Zweigbergks och Spångbergs, att den ej
kan missförstås! Hvar gång jag i det
ofvanstående säger finne, menar jag de finsktalande
likaväl som de svensktalande. Och hafva de förra
icke känt sig nöjda med hvad jag sagt om dem
som fennomaner, borde de ha kunnat glömma
detta för hvad jag yttrat om dem som finnar!
Att vi svenskar gång efter annan erfara huru
fennomanerna af oss kräfva antingen absolut
tystnad i den alltjämnt aktuella språkfrågan, eller
också en blind förkunnelse af fennomanernas
ofelbarhet, detta kommer emellertid antagligen att
mer och mer inskränka de svenska skrifverier om
Finland, hvilka gjort professor Palmén så missnöjd.

I Finland har man misstrott verkligheten af
Sveriges sympatier för finnarnas strid. Intet är
mer grundlöst. Sverige har lidit med Finland
djupare än ord kunnat uttrycka och man har
hos oss återhållit orden endast af fruktan att
försvåra finnarnas läge! Men det är sant att
värmegraden i de svenska sympatierna före fjolårets
sorger var tempererad och detta af den orsak,
som en svensk nyligen angaf med följande ord:

»Under en mansålder hafva fennomanerna
sårat våra känslor med att låta oss veta hur vår
kultur, våra fortsatta förbindelser voro utan värde
för det nuvarande Finland. Och sådana
upprepade hugg ta till slut på den hårdaste hud —
eller det starkaste hjärta!»

Afsikten med mina finska bref — för hvilka
jag brukat ett par, till andra ändamål afsedda,
dyrbara arbetsmånader — har för det första varit
behofvet att trösta mina landsmän genom mina
intryck från Finland och att genom dem, så väl
i mitt land som i Tyskland — där en del af
brefven, med uteslutande af det som rör
språkfrågan, kommer att publiceras — vidga
sympatierna för Finlands strid. Och så trodde jag
mig bäst kunna tacka för all den värmande
vänlighet hvilken i Finland kom mig personligen
till del!

Om jag förfelat det senare syftet gör detta
mig ondt. Att jag icke förfelat de förra därom
är jag förvissad.

Att jag efter den artikel, där jag lät
svekomanerna tala, blef angripen af fennomanerna men
efter den, där jag lät fennomanerna få ordet, af
svekomaner anklagades för partiskhet gent emot
fennomanerna — detta ger mig dock
förhoppningen att hafva varit oväldig i min framställning!

Emellertid har jag nu erhållit en omedelbar
erfarenhet af huru starka språkstridens brytningar
ännu äro. Och genom att till slut påpeka detta
har jag rättat det fel, åtskilliga finnar funnit i
mina skildringar från deras land: att dessa
skildringar varit ett ljusmåleri utan alla skuggor.

Stockholm 30 mars 1900.









ELLEN
KEY
——
I FINLAND


