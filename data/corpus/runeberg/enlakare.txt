<i>SKRIFTER UTGIFNA AF ORD OCH BILD.   3.</i>
—

<b>EN LÄKARE</b>

<sc>af</sc>

ERNST BECKMAN

<img></img>

WAHLSTRÖM   &   WIDSTRAND

STOCKHOLM



<i>ERNST BECKMAN</i>

—

<h2>EN LÄKARE</h2>


<h1>EN LÄKARE</h1>

<sc>af</sc>

<b>ERNST BECKMAN</b>

<img></img>


<sc><i>stockholm,  wahlström &  widstrand</i></sc>
<sc>stockholm

iduns tryckeri aktiebolag</sc> 

1896
<chapter name="Ernst Westerlund">
<img></img>

<poem>
<tab><tab><tab><tab><tab>Medicinens forskning är handling 
<tab><tab><tab><tab><tab>och dess vetenskapliga rot verklig 
<tab><tab><tab><tab><tab>erfarenhet. <tab><tab><i>Israel Hwasser.</i>
</poem>


<b>D</b>e brunbetsade rottingstolarne längs väggarne i den enkelt möblerade väntsalen äro upptagna från den första till den sista. På dem sitta om hvarandra ung och gammal, fattig och rik, svensk och norrman, finne och ryss. Skilda till ålder, till samhällsklass, till nationalitet — i ett äro de alla hvarandra lika: de tillhöra alla de lidandes stora samfund. Och alla ha de kommit för att söka hjälp hos honom, som är Sveriges mest berömde och, i förbigående sagdt, lika anspråkslöse som ryktbare läkare, doktor <i>Ernst Otto Theodor Westerlund</i>. 

Ett visst ångestfullt uttryck i ögonen och den nervösa ifver, med hvilken fingrarna tumma och vända mässingspoletten med numret, som 
anger tur och ordning för inträde i doktorns mottagningsrum, utvisa hos mer än en bland de väntande, att de tillhöra det jäktande sekelslutets olycksbarn, dessa fysiskt och psykiskt öfveransträngda, dessa »trötta själar», mot hvilka nervernas oroliga släkte rest sig i öppet uppror, och som skola duka under i striden, om icke snar undsättning kommer. Eller hvilar kanske denna min lekmannadiagnos på en förutfattad mening? — det är ju allmänt kändt att doktor Westerlund framför allt är den moderna tidssjukdomens, »den stora nervrosens» läkare. Men tyst — nu öppnas dörren ...

Är det så han ser ut? En tämligen kortväxt, undersätsig man med ett hurtigt och bestämdt, man kan väl säga militäriskt sätt. Hvem är det han är lik? Jo, nu erinrar jag mig anekdoten om den gamle grefven, som, när han första gången såg honom, högt utropade till sin hustru, hvilken befann sig i rummet: »Nej, men har du sett på maken, hvad han är lik Napoleon!» Ja, likheten är verkligen ganska slående. Särskildt för den som känner icke blott de vanliga af penseln mera fantasirikt retoucherade Napoleonsporträtten. Se i stället exempelvis på det tungt kraftiga porträtt, som målats af Amable Louis Claude Pagnest!

Likheten gäller dock blott ansiktsdragens allmänna läggning och själfva gestalten. Uttrycket är ett helt annat. Det lyses upp af den friska, rödlätta hyn och de vänliga men genomträngande blå ögonen. En ädel och osjälfvisk andes solsken strålar öfver det kraftiga ansiktet.

När man träder in i mottagningsrummet, placeras man efter en kort handtryckning i en stol, så att ljuset faller fullt öfver patientens ansikte. Därpå får man ur de blå ögonen en ärligt frågande, liksom mönstrande blick, som fordrar ett öppet och ärligt gensvar. Sedan börjar utan alla omsvep en noggrann undersökning. Doktorn gör korta frågor, hvilka följa hvarandra med en ordning och klarhet, som om de hvar och en, till patientens förvåning, skulle vilja säga: jag känner din sjukdomshistoria redan på förhand, har jag icke sett hundrade, som lidit alldeles som du! När han så till slut är på det klara med diagnosen — naturligtvis kräfves stundom härför mer än <i>en</i> undersökning — följer ordinationen i korta, bestämda satser: nu gör »vi» så eller så, 
»vi» äter det eller det, »vi» går upp kl. sju och lägger oss inte senare
än kl. tio — med ett ord, han ger en mycket detaljerad dagordning
för både mat och dryck, för hvila och arbete. Skall medicin användas,
rifver han af en minimal receptlapp, skrifver ut ordinationen och ritar
i flygande fläng sitt namn därunder. Behöfver den sjuke fortfarande
hans personliga omvårdnad, lyder domslutet: »vi får stanna». Därefter
följa råd rörande bostad, inackordering och dylikt. Ännu en
handtryckning, möjligen beledsagad af en snabb, liksom uppmuntrande klapp,
en vänlig blick, och dörren öppnas för en ny hjälpsökande, och så för
ännu en, ända tills väntrummet därutanför står tomt.

<img><sc>mottagningsrummet.</sc> </img>

Den första mottagningen börjar omkring half sju eller sju på
morgonen och slutar kl. åtta. Därpå tar doktorn en frukost af allra
enklaste slag, undanstökad på några minuter. I samma stund kör 


Soliman, den lättfotade bruna halfblodsaraben, med den smala droskan
fram till dörren, hans herre sätter sig rak som en officer på sätet,
Edlund, kusken, rör vid tömmen och i ilande fart rulla hjulen fram
öfver Enköpings berömda gatstenar, närmast att likna vid förstenade
potäter. Sjuklingarne lyssna, de påstå sig känna ljudet af doktorns
åkdon från ena ändan af staden till den andra. Och så som de längta,
där de hvar från sitt läger höra, hur droskan stannar framför än det
ena än det andra af stadens mångfaldiga sjukhem. Så — ändtligen! — nu 
håller den framför »vår» port. Doktorns snabba gång höres i
förstugan, med två trappsteg i taget kommer han uppför trappan, öppnar
utan vidare dörren och stiger raskt långt fram i rummet. »I dag vill
jag inte höra något annat än roligt», säger han till den, som har för
vana att beklaga sig. »Har vi varit snälla nu?» frågar han en annan,
på hvilkens motsträfviga skuldror han lagt en tung ordination. »Så, vi
är verkligen bättre i dag», säger han till en tredje, »tack, tack!» — alldeles 
som om det stackars offret för plågorna gjort honom en personlig 
tjänst, då natten medfört lindring. Är det »vägningsdag» granskas
också protokollet öfver vikten — den ene är satt på förknappning för
att bli mager, den andre gödes för att få bättre hull.

Och så går det från den ena patienten till den andra, alltid med
samma bestämdhet, som icke lämnar rum för motsägelse, med samma
hurtiga mod, som gjuter kraft i slappa viljor. Öfverallt, där han gjort
sitt besök, dröjer efter honom en strimma af hoppets ljus i sjukrummets 
halfdunkel.

Klockan tio på förmiddagen är denna första rond slutad. Soliman
svänger fram för trappan till sjukhuset, beläget på en liten höjd
utanför staden. Lätt som en yngling hoppar doktorn ut ur droskan,
medan den ännu är i ganska stark fart, hejdar sig ett ögonblick och
sticker handen i rockfickan. Soliman vet hvad detta betyder, han vänder
sitt vackra hufvud och får sig en sockerbit såsom erkänsla för sitt
välförhållande och sina hofvars snabbhet. Ögonblicket därefter är doktorn
försvunnen inom sjukhusets portar.

Därinne stå operationerna, om sådana skola göras, först på 
<img><sc>d:r westerlund, d:r floderus, kusken edlund och soliman.</sc></img>

dagordningen. Därefter följer äfven här en mottagning, som slutar mellan
half tolf och half ett. Så vidtaga ånyo sjukbesöken bland patienterna
i staden. Först kl. två unnar sig doktorn tid att i största hast intaga
en enkel lunch. Därefter öppnar han ånyo dörren till sitt mottagningsrum, 
ånyo strömmar mängden af hjälpsökande dit in, ånyo ger han
med samma mildt allvarliga, hjärtevinnande bestämdhet sina föreskrifter 
och söker med psykologens aldrig tröttnande tålamod att finna
lidandets verkliga källa, så ofta upprunnen ur inre sorger och
bekymmer. Officielt, det vill säga på dörren, är mottagningstiden angifven till
kl. 2—5 e. m. Men officiela siffror äro, som bekant, icke alltid 
tillförlitliga. Mottagningen fortgår snart sagdt obegränsadt. Den varar till
sex, till sju, till half åtta. Middagen får rätta sig därefter. Doktorn själf
följer rakt inte sina egna förmaningar om den oeftergifliga plikten att
vara regelbunden i fråga om måltider.

Efter middagen tager han sig en stunds hvila, men kort efter åtta 
är han åter, nu till fots, ute på sjukbesök. Mellan nio och tio vänder
han tillbaka till hemmet, men icke för att hvila. Framför honom ligger 
på skrifbordet en hel packe med bref. Tjugu, trettio, fyrtio bref
skola besvaras för att afgå med posten följande dag. Också händer det,
att arbetslampan icke släckes förr än vid två-tre-tiden på morgonen.
Och så tidigt upp dagen därpå. För honom finnes hvarken åtta eller
elfva timmars normalarbetsdag. På detta sätt går hela veckan utan
rast eller ro, lika dag från dag, med undantag blott för lördagseftermiddagen, 
då vanligen ingen mottagning äger rum.

Icke ens söndagen får vara hvilodag. De större operationerna
måste ofta förläggas till söndagsförmiddagen för att doktorn skall ha mera
ostörd tid till dem. »Jag firar min gudstjänst på sjukhuset», lär han
med ett vänligt leende ha svarat någon, som beklagade och klandrade,
att han icke syntes i kyrkan.

Sådan är hans dagordning — storslagen ville jag nästan kalla den,
i all dess enkelhet: ett lif i rastlöst arbete för andra bittida och sent.
Urverket, en gång uppdraget, går sin jämna gång med regelbundna
pendelslag från morgon till kväll, från kväll till morgon.

Regelbundna — dock icke alltid. Den som sömnlös kastar sig på
sitt läger hör stundom kl. tre, fyra på morgonen det välkända bullret
af doktorns droska, som rullar öfver gatstenarna. Han har kanske fått
ett sjukbud, som midt i natten tvingar honom flere mil ut på
landsbygden för att bistå någon fattig torpare; eller är han på väg till
järnvägsstationen för att med det tidiga morgontåget fara till Stockholm
eller ännu längre bort, måhända till någon af landets högst uppsatta
män, men alltid i samma ärende.

I allmänhet reser han dock icke gärna bort på längre färder. Han
vill ej lämna sina patienter för en dag, om det icke är alldeles
nödvändigt...

Jättekrafter digna under en väldig arbetsbörda, om den bäres utan
afbrott. Till och med doktor Westerlund behöfver hvila. Men hans
hvila har afgjordt släkttycke med hvad vi andra kalla arbete. Den är
egentligen endast omväxling i arbetet. Han afbryter för en tid sina 
mottagningar i Enköping, drager på sig sin militärläkare-uniform och
sitter snart på hästryggen vid sitt regementes mötesplats, tidigare den
bekanta Polacksbacken utanför Uppsala, senare Ladugårdsgärde. Sedan
tjugufem år tillbaka har han så tjänstgjort, först såsom bataljonsläkare
vid Upplands regemente, därpå från 1888 såsom regementsläkare vid
lifregementets dragonkår. Sedan 1894 är han fördelningsläkare vid 5:te
arméfördelningen.

Ett annat skede af hans årliga s. k. hvilotid tillbringas uppe i
Jämtland längre fram på sommaren. Man kan måhända icke säga, att
Jämtland såsom ett hemland för klimatiska kurorter upptäckts af doktor
Westerlund. Om jag ej misstager mig, hade den upptäckten redan förut
gjorts af Christian Lovén m. fl. Men nog är det väl främst han som
ammat upp Jämtlands sanatorier: Storlien, Mörsil, Åre och hvad de
heta alla dessa kurorter, ha nog i första rummet doktor Westerlund
och hans patienter att tacka för sitt rykte. Hans personlighet bildar
äfven där medelpunkten, när han om sommaren kommer upp för att
gifva anvisningar huru terrängkurer i den klara, svala fjälluften bäst
skola anordnas. Äfven där är han öfverlupen af hjälpsökande, äfven
där arbetar han, då andra hvila. Men ombyte af luft och verkningskrets 
öfvar ett stärkande inflytande, och därjämte fröjdar sig hans
fosterländska sinne, att det är svensk mark alla dessa kurgäster trampa.
Detta — att han så gärna skickar sina patienter till svenska kurorter
— är för öfrigt ett betecknande drag. Hans praktiska anläggning gör
honom till en afgjord anhängare af »minsta medlets lag». Ju enklare,
billigare och närmare, dess bättre. Hvarför gå öfver ån efter vatten?
Hvarför resa utom Sveriges gränser för att dricka fjälluft?

Det är sannt: så när hade jag glömt, att han verkligen unnar sig
några dagars hvila i vanlig mening, äfven han. Det sker på Halmbyboda, 
hans vackra landtgård, belägen något mer än en mil nordost om
Uppsala. Förbi Vaxala kyrka med dess spetsiga torn far man på måttligt 
goda vägar öfver en omåttligt tråkig del af Upplandsslätten. Kort
innan man når Halmbyboda, antager dock landskapet en annan
karakter: det är nu den börjande Roslagsnaturen med dess skogsklädda 
åsar af milda former, med dess tall- och grandungar och vackra
björkhagar. Så svänger vägen upp till den af nuvarande ägaren uppförda
rymliga hufvudbyggnaden mellan tvenne flyglar på häfdvunnet svenskt
herrgårdsmanér. Från flaggstången på taket öfver verandan bölja för
vinden de svenska färgerna och från flaggstänger på gården svaja — 
åtminstone var detta fallet, då jag för några veckor sedan njöt Halmbybodas 
älskvärda gästfrihet — en norsk och en rysk flagga. Betydelsen
af denna flaggornas trippelallians är sannolikt för läsaren bekant; den
svenske läkarens båda döttrar äro gifta med utländingar — den äldre
med en norsk skriftställare Marius Selmer, den yngre med en af Leo
Tolstois söner, sin snillrike faders namne.

Här är doktor Westerlund helt och hållet landtbrukare och
trädgårdsodlare. Han inspekterar sina vackra mjölkkor af Ayrshire-ras,
sina snöhvita långhåriga getter och sina likaledes hvita höns. Hönseriet
är verkligen en sevärdhet, fint och propert hållet efter alla konstens
regler. Öfver de olika ingångarne stå anslag om eröfrade pris vid
utställningar. Burarnes invånare — af italiensk ras tror jag — vrida på
nacken, brösta sig och klucka med aristokratiskt själfmedvetande: de
äro hofleverantörer, bevars väl, och de runda välformade äggen, liksom
de välgödda kycklingarna, lära från en af hufvudstadens uppköpare leta
sig väg till själfva kungens bord.

Framför hufvudbyggnaden utbreder sig en gammaldags trädgård,
och där utanför stå i ändlösa rader månghundrade fruktträd, efter
mönstret af sydligare länder planterade midt uppe i fälten. Det är ett
litet stycke Sydtyskland, kanske närmast Böhmen, midt i Uppland. Om
våren, när äppelblommornas skära skyar strö sin doftande blomstersnö
öfver denna nyskapade lustgård, kommer med vinden minnet af det
gamla ordet: »Den som planterar fruktträd, hans namn skall prisas af
efterkommande».

Utanför Enköping ligger en vacker skogsås, den s. k. Gröngarnskogen. 
Doktor Westerlund är enligt egen utsago synnerligen kär i den
och gör allt för att främja dess anordnande till en angenäm tillflyktsort. 
En gång måste han dock bekänna, att han varit så upptagen, att 
han icke på femton år kommit dit med sin fot: »men jag tänker så
mycket på den», tillade han ursäktande. Vid Halmbyboda finns också
en sådan vacker skog med höga tallar och granar, som susa öfver
väldiga mosshöljda stenblock. Tillgifvenheten för den behöfver dess bättre
icke vara lika platonisk, som den för Gröngarnskogen. Här i den
skuggiga skogsbacken bortom döttrarnas lekstuga, som den lille norske 

<img><sc>kyrkogatan i enköping.</sc></img>

dottersonen tagit i arf och där han håller sina små bjudningar för
morföräldrarne, kan doktorn ostörd af alla patienter dricka barrdoft, om så
vore hela dagen i ända, eller med yxan på axeln vandra längre bort
för att rödja snår och fälla träd, som stå hvarandra i vägen. Och
sedan går han in till sina medicinska tidskrifter, hvilka följa honom
äfven ut på landet, eller låter han biljardens hvita bollar rulla öfver
det gröna klädet i den vackra biljardsalen i öfre våningen, eller
samspråkar han med de sina och med gäster, som verkligen för en gång
— och nog måtte väl <i>det</i>, trots hans outtröttliga deltagande, kännas
såsom en befrielse — hålla sig från att orda om sina krämpor och
deras botande.

Halmbyboda är dubbelt kärt för dess invånare genom de minnen
från gamla tider, som där äro bofasta. Det var här gårdens nuvarande
herre, då en ung sextonårig informator, gjorde bekantskap med <i>Nina
Floderus</i>, den af husets döttrar, som en gång skulle bli hans trofasta
maka. De kunna nu blicka tillbaka på ett mer än tjugufemårigt lyckligt
äktenskap, där hon troget stått som en sann läkarehustru: i osjälfvisk
hängifvenhet och klok omtanke har hon gjort allt för att bereda sin
make möjlighet att så helt, som han gör, offra sina krafter åt en lidande
mänsklighet.

Augustidagarnes hvila är snart förbi. Doktor Westerlund vänder
åter till sitt Enköping, åter rullar hans droska öfver gatans fältstenar
till alla dessa mångfaldiga sjukhem, åter öppnas dörren till hans
mottagningsrum för den aldrig sinande strömmen af sjuklingar, åter skrifver
han i nattens sena timmar den ändlösa raden af bref, som flyga ut till
skilda delar af vårt land och vida bortom dess gränser ...

*

Det har, säkerligen med fullt fog, sagts, att ingen svensk läkare
någonsin haft en så omfattande praktik som den obemärkta
landsortsstadens f. d. stadsläkare.  Huru förklara denna exempellösa framgång?

Dubbla lås förvara den port, genom hvilken läkaren träder in till
den stora allmänhetens förtroende och därmed till den stora framgången.
Nyckeln till det ena är den medicinska insikten. Det andra öppnas
genom en alldeles säregen karakterens utrustning. Fackinsikten tillhör
det fackmannen att bedöma. De små antydningar, som här i det stycket
komma att göras, frambäras därför naturligen icke ur min egen fatabur.
De förskrifva sig från samtal med några af doktor Westerlunds 
<img r><sc>ernst westerlund</sc>.

Ungdomsporträtt.
</img>

yrkeskamrater. Den senare synpunkten
däremot är af allmän psykologisk art.
Vid densamma skall jag något
utförligare uppehålla mig. Jag förutskickar
blott härmed några penndrag
konturerna af hans yttre lif ... Hans vagga
stod i Öregrund, den lilla rospiggstaden,
med sina små trähus på den mot
hafsstranden starkt sluttande klippgrunden.
I ett af dessa hus visar man nu med
stolthet hans namn, som han i
barndomen ristat på rutan. Fadern,
församlingens kyrkoherde, var en
allvarsam man. Han visste att göra sig
åtlydd. Han behöfde till detta
ändamål blott »se på pojkarne oeh blinka
med ögonen». Under måltiderna fingo
Ernst och hans bröder stå vid bordet, den enda systern fick sitta,
förmodligen för att pojkarne skulle lära sig aktning för det svagare
kärilet. Till arbete höllos de, ej blott vid boken utan ock i
trädgården, där de hjälpte till med vattning, rensning och dylikt.
Dessemellan idkades båtsport och lektes sådana lekar, som höra till
pojklifvet i en sjöstad. Därvid hände det stundom, att oförvarandes leken
på eller invid vattnet slutades i vattnet. Mer än en gång trillade unge
Ernst i sjön, som dock, lyckligtvis, ej fick behålla honom som sitt byte.

I Öregrund vistades han, tills han fyllt fjorton år. Då dog fadern, och
den jämförelsevis glada barndomstiden var förbi. Han gick nu i skola
i Uppsala, och det dröjde icke länge, förr än han var själfförsörjare.
Vid 16 års ålder försörjde han både sig och delvis modern. Vid denna
tid kom han såsom informator till den förut omnämda familjen
Floderus, där han senare fann sin brud. Studentexamen aflade han
nittonårig, 1858. Efter fem års akademiska studier tog han medicine kandidaten.

För några veckor sedan kom jag att besöka den anatomiska
institutionen i Uppsala. I ett af rummen, bland preparat af kalkhvita
skelettdelar och af hjärnor i sprit, begagnade jag tillfället att bläddra
igenom katalogen öfver dissekanterna från åren 1860—63. Bland namn
på många framstående läkare föllo mina ögon på namnen Ernst Otto
Theodor Westerlund och Johan Anton Waldenström. Därvid fördes
mig i minnet hvad jag hört om deras vänskap. Men därjämte erinrades
jag också om ett ord, som citerats efter ingen mindre medicinsk auktoritet
än anatomivaktmästaren, samme man som, nu silfverhårig, visade mig
omkring i denna vetenskapens rustkammare. De där två, så skulle
han ha yttrat, då han såg deras trägna arbete, de där två, dem får jag
nog heder af. Den nu lefvande af de två har berättat mig, huru de
icke sällan arbetade sent på kvällarne vid eldsljus. En natt, då flitens
lampa kastade sitt ganska dunkla sken öfver anatomisalen, hörde de ett
buller från likkällaren därunder: luckorna lyfta sig långsamt, en mörk
vålnad reser sig upp ur golfvet, och upp stiger — anatomidrängen! Det
var då icke värre än så. Drängen hade varit sent ute, blifvit utestängd
och icke haft annan utväg att komma in i huset och upp till sig än
genom källaren.

Det säges af studiekamrater, att doktor Westerlund vid denna tid,
hvad intelligens beträffar, ansågs vara som folk är mest, men energisk,
med kraft i viljan och med en ovanlig arbetsförmåga.

När så kriget bröt ut mellan Danmark och Tyskland och den
preussiska örnen slog sin klo i vårt blödande grannland, greps den unge
Westerlund af entusiasm vid tanken på att kunna bistå de sårade danska
bröderna. Måhända var det gamle professor Glas som hos honom väckte
första tanken härpå. Säkert är att det var farbror Glas, såsom vi
Uppsala-pojkar kallade den varmhjärtade gamle, som ingaf hans
reskamrat, en annan ung läkare, Ivar Svensson, numera öfverkirurg vid
Sabbatsbergs sjukhus, tanken att såsom frivillig militärläkare ställa sig till
den danska härens förfogande. I Danmark skildes de båda vännerna
åt. Westerlund, som bland annat en tid var biträde åt kirurgen
professor Studsgaard, var med på Als, den lilla ön utanför Slesvigs ostkust, 
när den preussiske generalen von Bittenfeld genom ett djärft angrepp
bemäktigade sig de danska befästningarna. Bland de 2,600 fångarne
befann sig äfven den unge svenske läkaren. Han släpptes dock redan efter
tre dagar på hedersord lös ur fångenskapen.

Efter fortsatta studier och aflagd licentiatexamen blef han
omedelbart, 1867, stadsläkare i Enköping.

Enköping var vid den tiden mest kändt såsom pepparrotens
förlofvade land. Man hörde underliga, knappast trodda, men icke förty sanna
rykten om den ömhet, hvarmed stadens invånare vårdade sitt skötebarn,
pepparroten, vid en viss tidpunkt lyfte upp den ur jorden, så när som
på den fasthängande rotspetsen, gnedo den med yllelappar och så åter
bäddade ned den, jämn, slät och fri från alla vanprydande skott. Ingen
kunde ana, att den lilla staden, representanten för köksträdgårdens ära,
snart skulle vinna en vidsträckt ryktbarhet af helt annat slag, tack vare
den anspråkslöse, endast genom sin manliga bestämdhet imponerande
unge stadsläkaren.

Det dröjde nu icke länge, innan han (1868) till eget bo hemförde
sin brud, med hvilken han sedan flere år tillbaka var förlofvad. Det
lilla  hemmet  var ytterst enkelt men väl och hemtrefligt ordnadt.
Jag har hört berättas, att då hans mor, en liten spenslig, sjuklig
kvinna, vid hvilken han var fäst med de ömmaste band, kom för att se,
huru de unga tu hade det, lyfte han henne som ett barn på sina starka
armar och bar henne genom våningen. Hon betraktade med glädje och
icke utan stolthet all den nya härligheten, detta yttre vittnesbörd om
sonens jämförelsevis tidigt vunna ekonomiska oberoende. Men efteråt
lär hon med bekymrad uppsyn ha sagt till en väninna: Ja, Ernst har
nog allting så fint och rart! Måtte han bara <i>gå i land</i> med det.

Här må i förbigående nämnas, att än i dag, under så ytterst olika
förhållanden, en efterföljansvärd enkelhet råder i doktor Westerlunds
hem, beläget i det för många tusen välbekanta grämålade tvåvåningshuset
vid Kyrkogatan i Enköping. Simplification of life, för att begagna
den moderna socialvetenskapens uttryck, är alltid prisvärd. Men den
omstrålas af en andlig skönhets dager när man vet att den, såsom här

är fallet, bildar underlaget för en stor, i det tysta sig döljande
välgörenhet.

Genom ständigt fortsatta studier bemödade sig den nye stadsläkaren
att äfven i böckerna och tidskrifterna följa med vetenskapens utveckling,
en vana, som han hållit uppe äfven under senare tiders rastlöst jäktade
lif. Efter några år greps han af lust att äfven i utlandet vidga sina
insikter på medicinens fält. Han erhöll ett stipendium och begaf sig
(1872) till Wien och Paris. I Frankrikes hufvudstad studerade han
särskildt under den bekante kirurgen Jules Péan.

Efter hans hemkomst vidgade sig hastigt kretsen af patienter. Förut
hade den hufvudsakligen utgjorts af sjuka från staden och kringliggande
nejd. Nu växte ryktet, liksom ringarna vidgas kring stenen, som kastas
i vattnet. Det är redan sexton, sjutton år sedan åtgörande tecken
förebådade det allenastående förtroende, som skulle komma honom till del
öfver allt Sveriges land och långt därutanför.

*

Läkarens ryktbarhet liknar ofta en planta, som hastigt skjuter upp,
har en kort blomstring och sedan vissnar. I fråga om doktor
Westerlund gäller detta icke. Hans anseende har tvärtom under alla dessa
år varit i ständigt stigande. Efter en snart trettioårig praktik har hans
rykte under de senaste tio åren blifvit ej blott svenskt, utan
skandinaviskt, ja äfven i en vidsträcktare mening internationell.

Långsammast har hans anseende mognat bland hans egna
yrkesbröder. Delvis har väl detta berott därpå, att hans omfattande
medicinska insikter i så långt öfvervägande grad äro frukter af lifvets, ej så
mycket af böckernas skola. Äfven när det gäller en så praktisk
verksamhet som läkarens, ha studerkammarens lärde stundom en sällsam
uppfattning om vetenskaplighet. Det är icke så synnerligen många är
sedan jag hörde berättas om ett ganska belysande samtal emellan en
yngre medicinsk professor och en gammal pensionerad veteran i
läkarepraktiken — om jag ej misstager mig, seniorn bland då lefvande 
svenske läkare. Professorn fällde förklenliga ord om
»Enköpingsdoktorn», som i hans tycke icke ägde nog s. k. vetenskaplighet.
»Vetenskaplighet! utbrast förtrytsamt den gamle och rätade upp hufvudet med
det rika silfverhåret, på min tid ansågs den läkare styfvast i sin
vetenskap, som kurerade de flesta patienterna. Men nu, kantänka, måtte
vetenskapen ha tagit en högre flykt!»

<img><sc>doktor westerlunds hem i enköping.</sc></img>

Ljuder icke ur den gamles praktiska visdom samma stämma, som
förnimmes i följande ord af den storslagne medicinske tänkaren Israel
Hwasser, ord, hvilka jag satt såsom motto for denna skildring:
<i>»medicinens forskning är handling och dess vetenskapliga rot verklig erfarenhet.</i>

Ett annat skäl till de hårda eller åtmistone snäfva och misstrogna
omdömena om hans kurer och hans metod torde vara att söka i den
gängse missuppfattningen, att han å sin sida skulle ha för vana att
underkasta sina kolleger en ganska hårdhändt eller rättare hårdmynt
kritik. En kritik, och den i realiteten ganska skarp, ligger naturligtvis
alltid däri, att en senare tillfrågad läkare ger en helt ny ordination. Så
tillvida kan denna kritik vara jämförelsevis lättköpt, som den läkare,
hvilken plägar konsulteras i sjukdomens mera utvecklade skede, sedan
kanske redan ej blott en, men flere andra rådfrågats, vid diagnosen
sitter med trumf på hand: han kan draga nytta både af sina
föregångares riktiga iakttagelser och af deras — misstag. Därtill kommer
emellertid, att d:r Westerlund besitter den födde läkarens skarpblick,
uppöfvad genom ett åskådningsmaterial rörande sjukdomsformerna, som,
tack vare patienternas stora antal, är rikhaltigare än för någon annan.
Men lika litet som det bör falla någon läkare in att häröfver förarga
sig, lika litet stämmer det med doktor Westerlunds karakter att på den
grund förhäfva sig. Allra minst skulle han — enligt samstämmande
utsagor från många håll ytterligt försiktig i uttalanden om andra läkare —
tillåta sig att inför sina patienter yttra något för yrkesbröder förklenande.

Men huru då förklara denna missuppfattning? Den finske
författaren Jac. Ahrenberg slår nog hufvudet på spiken, då han i sin vackra
skildring af lifvet i Enköping säger, att den tämligen sega antagonismen
från kollegers sida icke haft sin rot i den kungliga svenska eller rättare
allmänt mänskliga afundsjukan, än mindre berott på doktor
Westerlunds eget förhållande: skulden är att söka hos hans — patienter. För
att riktigt tydligt framhålla doktorns förtjänster, förledas flera patienter
till minst sagdt olämpliga paralleler. De tillskrifva sina lidanden
föregående läkares sorglöshet eller okunnighet; äro de mycket fantasifulla,
kan det väl hända, att de — som det heter — lägga sina egna tankar
och yttranden i doktor Westerlunds mun.»

För sådana fantasifulla vänner må väl enhvar, allra helst en
läkare, bedja försynen bevara sig. De äro betydligt farligare än öppna
vedersakare.

Oppositionen har emellertid på senare tider allt mera tystnat. »Il 
n'y a point de succès comme le succès. Doktor Westerlunds stora 
rykte är en verklighet, som imponerar. Intet ger en sådan styrka
som ett fullbordadt faktum. Det böjer människor oeh opinioner. Äfven
inom läkarekretsar faller det numera sällan någon in att bestrida, att
detta rykte är rättfånget gods, en välförtjänt lön för ädelt oeh lyckosamt
arbete. Mången läkare — detta vare sagdt till hans heder — begagnar
sig nu själf af tillfället att i svåra fall vädja till doktor Westerlund,
hvilkens medicinska forskning i så eminent grad varit    handling    ...

Och så stå vi åter vid frågan: Hvarpå beror egentligen hans
allenastående framgång?

Främst naturligen därpå, att han, som nyss sades, är en boren
läkare. »Vi andra läsa till läkare, han är född läkare», säges hans förut
omnämnde vän, J. A. Waldenström, i lifstiden professor vid Uppsala
universitet, ha yttrat om honom. Doktor Westerlund besitter i ovanligt
hög grad detta underbara något, som man kallar »blick». När hans öga
forskar, hans öra lyssnar för att utfinna sjukdomens dolda källa, håller
han i sin hand denna intuitionens slagruta, hvilken försynen utan att
på förhand rådföra sig med medicinska fakulteten lägger i de utkorades
vagga, dessa må sedan en gång blifva universitetens promoverade
doktorer, såsom doktor Westerlund, eller läkekonstens frivillige, såsom den
bayerske »naturläkaren», prästen i Wörishofen.

Men doktor Westerlund är ej blott stark i diagnosen, han är det
älven i behandlingen. Särskildt har han en stor förmåga att älven här
individualisera. Liksom vid uppfostran, så är vid läkekonsten denna
förmåga ett af grundvilkoren för framgång. En yttring af denna hans
begåfning äro de ytterst detaljerade och växlande föreskrifter han lämnar
rörande den enskilde patientens dagliga lif, måttet af arbete och hvila,
arten af sysselsättning från timme till timme och, framför allt, dieten.
Att kurera magar — det är intet annat än att hitta på lämplig mat
i lämpligt mått», har jag hört en Stockholmsläkare förklara under
uttalande af sin stora respekt för doktor Westerlunds medicinsk-kulinariska
förmåga att sammanställa matsedlar. Och det är lätt insedt, hvilken roll
en i det ena som andra afseendet noggrant uppställd dagordning, i
förening med klokt afvägd medicinsk behandling, måste spela i fråga om
alla  tre de stora grupper af sjukdomar — nervernas, magens och bröstets
— där doktor Westerlud anses särskildt framstående.

Att ge goda ordinationer är en konst; en än större, påstås det,
att få folk att följa dem. Men i den konsten är doktor Westerlud en
sällan  upphunnen  mästare.

Det är ett obestridligt faktum, att naturer, så själfsvåldiga i
hygieniskt afseende, att ingen kan få bukt på dem, blifva lydiga som lam,
när de blott kommit till Enköping. Lydnad ligger i luften i den lilla,
ganska hemtrefliga sjukhemsstaden. Doktorn har sagt det betyder där
detsamma som ett kungligt plakat. Hans kraftiga vilja tränger genom
lyckta dörrar in i alla dessa sjukhem, och patienterna såväl som deras
vårdare lyda, liksom snälla barn i en väl disciplinerad familj lyda sin
far. Hvad sjuklingarne beträffar vore detta lydaktiga sinnelag lättare
att förklara, om det komme såsom en tillgifvenhetens och
tacksamhetens frukt efter någon tids behandling eller efter vunnen förbättring.
Men det inträder vanligen omedelbart, så snart doktorn uttalat sitt lugnt
bestämda: nu gör »vi» det eller det. Den kraftiga viljan, förbunden
med ett väl proportioneradt själfförtroende, imponerar ovillkorligt på
patienten. Doktorn gör ett starkt intryck af tro på hvad han säger,
tro på sitt mål och dess medel, och detta väcker tilltro. Härmed är
det första motståndet brutet: i och med detsamma ligger patientens inre
öppet och mottagligt för ett slags suggestion — icke hypnotisk, utan
blott en hög potens af den suggestion, som städse utgår från en
viljekraftig personlighet.

Detta sitt inflytande begagnar doktor Westerlund för att icke blott
fysiskt utan ock psykiskt uppfostra sina patienter. Särskildt i fråga om
nervlidande måste ju kuren mycket ofta syfta till viljans uppfostran.
Liksom en fattig endast då erhåller den rätta hjälpen, om han lyftes
upp på själfhjälpens fasta mark, så är det ock med dessa nervöst
fattige, från hvilka lidandet röfvat viljans stål. De måste lära att med
manligt mod och resignation blicka in i lifvet, att härda sig mot
plågan, att icke, hur tung den än må kännas, kasta arbetsyxan i sjön.
Doktor Westerhmd visar sig härvid som en verklig pedagog i lifvets
skola, där ingen har fribref mot nedflyttning till någon af lidandets
många olika klasser, hvilka alla fordra växlande behandlingssätt. Med
ovanlig människokännedom förstår han att rätta sig efter olika
temperaments olika behof. Hos den ene lyssnar han med ändlös vänlighet
till utförliga klagomål. Hos den andre, som icke hör beklaga sig,
skyndar han på dörren, så snart klagovisorna börja. Den ene, som

<img><sc>enköping.</sc> </img>

inbillar sig, alt hans lidande ger rättighet till själfvisk glömska af andra
och ständigt rufvande på egna krämpor, kan mycket eftertryckligt och
allvarsamt få höra, att »vi» borde ha en moralisk risbastu. Till den,
som i nervös pjåskighet skyggar för arbetet, kan han helt åtgörande
förklara: »vi <i>får</i> arbeta, och inte bara det, vi <i>ska</i> arbeta». En annan,
som med dignande kroppskrafter utvecklar en nervöst överansträngande
arbetsifver, får det rådet att visa sin själfbehärskning genom att lära 

sig konsten att hvila». Men — kallar en klar plikt samme person till
fortsatta ansträngningar, heter det: plikten kallar er, gå! Ty detta, att
svika plikten, vore att bota ondt med värre.

Särskildt betecknande är det systematiska sträfvandet att hos
patienterna väcka vana att tänka på andra. Nu är er egentliga uppgift
under er vistelse i Enköping att söka vara till glädje och nytta för den
eller den, som bor i samma hus och är mycket sjukare än ni» o. s. v.
Altruismen är, dess bättre, ett hälsomedel både för kropp och själ. Den
drager tankarna bort från oron för det egna jaget. Men den måste
blifva vana, icke blott nyckfulla ansatser. Vanans välsignelse kan i det
godas tjänst knappt öfverskattas. Den som, vore det först blott af
pliktkänsla, visar kärlek, hans hjärta skall till sist likna trädet, hvilket
blommar på bar kvist, men hvars gröna krona, när årstiden framskrider,
tynges af läskande frukter.

En egenskap, som man knappast skulle tilltro doktor Westerlund,
när man ser hans något korta och kantiga sätt, har jag redan berört:
hans outtömliga tålamod. Dag ut och dag in lyssnar han lika
uppmärksamt till patienters klagan. Han kan visserligen afklippa, men det
sker på ett sätt, som icke sårar. Och framför allt — han tröttnar
aldrig att visa samma deltagande, om än sjukdomen oförändrad släpar
sig fram från år till år, i tio, femton, tjugu år. Han förstår, att det
finnas kroniska sjukdomar, utan fara för lifvet, hvilka icke äro så svåra
att i och för sig bära,

<tab><tab><tab><tab><tab>but hard to bear so long.

och som för den sjuke bilda lifvets sorgtyngda underström. Han
förstår, att dessa eländiga, hvilkas enda läkedom, såsom Shakspere säger,
är det städse flyende hoppet, behöfva, äfven de, uppmuntran och
deltagande. Han går till sådana med en ömhet, som påminner om en
moders. Han är lika god sjuksköterska som läkare, har man sagt
om honom. Och när förlossningens stund nalkas, har man sett honom
dag efter dag lyfta en sådan dödsdömd sjukling i sina armar, under
det sängen bäddats. De tårar, som vid sådana tillfällen i obevakade 
ögonblick falla pä hans kind, tyckas likasom bedja om tillgift därför,
att hans konst stått vanmäktig.

*

»För Westerlunds ära behöfs sannerligen ramen af Enköping»,
sade spetsigt för flere år sedan en nu afliden Stockholmsläkare.
Ramen har vidgat sig betydligt — men doktor Westerlunds numera
internationela ära tillhör dock alltjämt i särskild mening detta hans kära
Enköping. Där har han troget förblifvit på sin post. Där är han
erkändt samhällets främste medborgare, liksom han är dess ekonomiska
pelare. Se här en i detta afseende betecknande interiör från senaste
valstrid. Till sin politiska åskådning är doktor Westerlund ganska
konservativ, om ock modererad af den tolerans, som gärna följer läkarens
yrke, för hvilket det icke finnes jude eller grek, konservativ eller
liberal, utan endast de lidandes stora parti. För att finna någon, som
genom sitt öfverlägsna anseende som medborgare och människa skulle
kunna förena <i>alla</i> politiska grupper, var man betänkt på att uppsätta
honom som kandidat. Men detta idealistiska förslag klubbades genast
till marken genom en valmans realistiskt prosaiska anmärkning: skulle
vi skicka honom till riksdagen och bort från Enköping? Tycker ni då.
att vi så väl kunna undvara 400,000 kronor om året?

Å andra sidan kan det nog med rätta sägas, att Enköping varit
mycket för honom. Jag skall i korthet ge er nyckeln till Westerlunds
lyckosamma lif , sade mig en gång en af hans äldre vänner. Det är
att tillskrifva tre saker: arten af hans personliga begåfning, hans ädla
maka och — Enköping. Det sista föreföll mig, jag nekar det ej, något
egendomligt. Men det innebär nog vid närmare eftertanke en sanning.
Endast i ett sådant mindre samhälle kunde hans metod ostördt
utvecklas. Endast där kunde sjukvården göras till det helas obestridda
medelpunkt. Endast där kunde allt ordnas efter patienternas behof af
vård och stillhet samt sjukhemmen personligen öfvervakas. I en
storstads vimmel och buller hade allt detta varit så godt som omöjligt.

*

Arbeit konservirt, heter det. Trots sitt jättearbete står doktor
Westerlund, femtiosjuårig, i sin fulla mannakraft. Ännu kan man
hoppas, att det skall förunnas oss att länge äga honom med det varma
hjärtat, brinnande af den eld, hvilken, såsom Hwasser uttryckt det, gör
läkarens lif till  »ett frivilligt och ödmjukt framburet offer».

När hans yngsta dotter förmäldes med Leo Tolstoi d. y., yttrade
vigselförrättaren, att de unga gingo ut i lifvet med en dubbel
välsignelse öfver sina hufvud: lifsverket från två fäder, lika hvarandra
däruti, att de offrade hela sitt lif åt mänsklighetens väl. Ja, häri ligger
nog till sist den djupaste själsgrunden till doktor Westerlunds stora
framgång. Kanske utan att han själf mycket reflekterar däröfver, visar
hans verk, att kärleken till den lidande mänskligheten är hans passion,
hans lifs stora lidelse. Det berättas, att konungen en gång, ifrig
måhända att öka sin insikt i konsten att regera människor, skulle frågat
honom, hur han bar sig åt för att få alla sina många patienter att
lyda. Ers majestät, jag älskar dem» , skulle svaret ha fallit. Om
historien icke är sann — och det lär den ej vara — så är den väl
funnen. Den <i>kunde</i> varit sann.

Och denna hans kärlek föder genkärlek, som ofta tager sig vackra
uttryck. En liten tolfårig flicka, för ett svårt lidande vårdad på
lasarettet i Enköping, hade kommit så långt på bättringsvägen, att hon en
solskensdag i maj fick löfte att bäras ut på verandan. Hennes ögon
strålade af fröjd, hon vände sitt bleka lilla ansikte mot sköterskan och
utropade:  »å tänk, hvad <i>doktorn</i> skall bli glad!

<img></img>
</chapter>
<chapter name="Annons för Ord och Bild">
<img><b>ORD <sc>och</sc> BILD</b>
Pris 10 kr. för hel årgång</img>
       

(tolf rikt illustrerade häften.)

Tidskriften bär <b>en artistisk och litterär prägel,</b> åtnjuter medverkan af
<b>våra förnämsta författare och konstnärer</b> af alla olika riktningar och äger
förbindelser <b>jämväl i våra grannländer.</b> Den erbjuder <b>ett omväxlande, 
bildande och roande innehåll, en omsorgsfull utstyrsel</b> och <b>årligen inemot tre
hundra konstnärligt utförda illustrationer.</b>

»Ord och bild» åtföljes af gratisbilagan

<h2>DAGBOKEN,</h2>

som skall lämna så fullständiga öfversikter som möjligt öfver de nyaste
tilldragelserna i vårt land och annorstädes på kulturens olika områden.

<img><b>Prenumeration mottages i alla boklådor samt å posten.
Profhäfte erhålles på begäran gratis från expeditionen.
»Ord och bild»  har ofta erkänts vara
* *  * Skandinaviens förnämsta tidskrift.  *  *  *</b></img>
</chapter>
<chapter name="Illustrationsprof ur ord och bild">
<i>ILLUSTRATIONSPROF UR ORD OCH BILD.</i>


<img>VÄRMLÄNDSKT LANDSKAP.
OLJEMÅLNING AF J. KINDBORG. 
TRÄSNITT AF EMY KINDBORG.</img>
</chapter>

<chapter name="Annons: I bokhandeln har utkommit">
<img>I bokhandeln har utkommit:
<b>På Petri stol</b>
<b>1075—1085</b>
<b>Historisk roman</b>
af
<b>EMILE GEBHART</b>
Auktoriserad öfversättning från franskan.
<b>Pris 2 kronor.</b>

<b>Fru de Mauves</b>
Framtidens madonna
Fyra sammanträffanden
Tre noveller
af
<b>HENRY JAMES</b>
Öfversättning från engelskan.
<b>Pris häftad 1: 50.</b>
<b>Inbunden i klotband 2:50.</b></img>
</chapter>
<img></img>

<chapter name="Anmälan">
<img></img>
<h1>Anmälan.</h1>

Bland de textbidrag af omväxlande innehåll, som under loppet af fem
år influtit i »Ord och bild», äro många — icke minst bland dem, som gälla
vårt eget land, dess forntid och dess framtid — af det allmänna intresse,
att de böra göras så lätt tillgängliga som möjligt.

Med hänsyn härtill hafva vi för afsikt att i fristående häften utgifva en
serie af dessa uppsatser, åtföljda i regeln af samma illustrationer, som
ledsagat dem i »Ord och bild», stundom äfven af nya.

Början till denna serie, kallad

<b>Skrifter utgifna af Ord och bild,</b>

göres med följande arbeten:

1.    <b>Svenskarnes lynne.</b>  Af <i>Verner von Heidenstam.</i>  Med en omslagsteckning af <i>Gustaf Ankarcrona</i>.  Pris 1 krona.

2.    <b>Sveriges modernaste diktare.  Carl Jonas Ludvig Almqvist.</b>  Af <i>Ellen Key</i>.  Med 5 bilder.  Pris 1 krona.

3.    <b>En läkare.</b>  (Ernst Westerlund.)  Af <i>Ernst Beckman</i>.  Med 7 bilder.   Pris 1 krona.

Stockholm i januari 1897.

<tab><tab><tab><tab><tab><b>Redaktionen af Ord och bild.</b>

</chapter>

