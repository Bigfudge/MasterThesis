ÅTTA HUNDRA MIL PÅ AMASONFLODEN
AF
JULES VERNE.

ÖFVERSÄTTNING FRÅN FRANSKAN
AF
C. A. SWAHN.

SENARE DELEN.

STOCKHOLM
OSCAR L. LAMMS FÖRLAG.
Norrköping 1881. M. W. Wallberg & Comp. Boktryckeri.

FÖRSTA KAPITLET.

Manao.

Staden Manao ligger på 3° 8′ 44″ s. lat. och 67° 27′
v. long. från Paris’ meridian. Fyra hundra tjugu kilometer
skilja den från Belem och endast tio från rio Negros
mynning.

Manao är icke uppfördt vid Amason-floden. På venstra
stranden af rio Negro — det största och förnämsta af den
stora brasilianska pulåderns tillflöden — reser sig
provinsens hufvudstad och beherskar derifrån den kringliggande
landsbygden med den pittoreska massan af sina enskilda
hus och offentliga byggnader.

Den af spanioren Favella år 1645 upptäckta rio
Negro upprinner på sluttningarna af de mellan Brasilien och
Nya Granada i nordvest sig resande bergen, alldeles i
hjertat af provinsen Popayan, och står genom sina båda
bifloder Pimichim och Cassiquaire i förbindelse med Orenoco,
d. v. s. med de båda Guyana.

Efter ett ståtligt lopp af 1700 kilometer utgjuter rio
Negro genom en 1100 famnar bred mynning sitt svarta
vatten i Amason-floden, med hvilken detta dock i följd af
sin stora hastighet icke blandas på en sträcka af flere mil.
På detta ställe vidga sig båda stränderna med utlöpande
uddar, och sålunda bildas en rymlig, femton mil djup bugt,
hvilken utbreder sig ända till Anavilhanas-öarna.

I en af de smala inskärningarna i denna del af kusten
befinner sig Manaos hamn.

Talrika farkoster sammanträffa der, somliga förankrade
ute på floden och afvaktande gynsam vind, andra liggande
under reparation i den mängd iguarapeer eller kanaler, som
genomskära staden i alla riktningar och gifva den en viss
holländsk prägel.

Sedan, hvilket icke torde låta vänta på sig länge,
ångbåtstrafik kommit till stånd vid de två flodernas förening,
bör Manaos handel kunna utvecklas betydligt.
Byggnadstimmer, träslag till finare snickeriarbeten, kakao, kautsju,
kaffe, sassaparill, socker, indigo, muskotnötter, saltad fisk,
sköldpaddsmör, alla dessa olika artiklar finna der en mängd
vattendrag, hvarpå de kunna fortskaffas i alla riktningar,
såsom rio Negro åt norr och vester, Madeira åt söder och
vester samt slutligen Amason-fioden, hvilken går åt öster
ända till Atlantiska oceanens kust.

Denna stads fördelaktiga läge bör således kunna
kraftigt befordra dess uppblomstring.

Manao — eller Manaos — hette fordom Mura och
kallades sedermera Barra de rio Negro. Från 1757 till 1804
utgjorde det endast en del af det kapitaneri, som fått sitt
namn efter denna stora biflod, vid hvars mynning det låg,
men då det 1826 blef hufvudstad i den stora
Amazonasprovinsen, lånade det sitt nya namn från en stam af de
indianer, hvilka fordom bebodde de centralamerikanska
territorierna.

Flere gånger hafva illa underrättade resande förvexlat
denna stad med det berömda Manoa, ett slags fantastisk
stad, som, sades det, uppförts i närheten af den uppdiktade
Parima-sjön, hvilken tyckes icke hafva varit någon annan
än öfre Branco, en vanlig biflod till rio Negro.

Der låg kejsarriket El Dorado, hvars herskare, om man
får tro sägnerna, hvarje morgon lät hölja öfver sig med
guldstoft; i sådan ymnighet förekom då den dyrbara
metallen i dessa af naturen så rikt begåfvade trakter. Sedan
emellertid noggranna undersökningar anstälts, har det
befunnits att dessa uppgifter äro högst öfverdrifna och att hela
denna föregifna rikedom på guld inskränker sig till en
mängd värdelöst kattguld, hvaraf guldsökarnas lystna
blickar läto gäcka sig.

Manao har ingenting att uppvisa af den fabelaktiga
prakten hos denna El Dorados mytologiska hufvudstad. Det
har blott omkring fem tusen invånare, bland hvilka man
räknar åtminstone tre tusen tjenstemän. I följd deraf finnes
der ett betydligt antal offentliga byggnader, såsom
lagstiftande församlingens hus, presidentpalatset, post- och tullhus,
ett läroverk, som grundades 1848, och ett sjukhus, hvilket
upprättades 1851, hvartill kommer en begrafningsplats på
östra sluttningen af den höjd, hvarå 1669 uppfördes en nu
förstörd fästning mot piraterna på Amason-floden.

Hvad beträffar de kyrkliga byggnaderna, äro bland dem
icke flere än två förtjenta af att omnämnas: den lilla kyrkan
Concepcion och Vår helande frus kapell, som uppförts
nästan på flacka landsbygden å en Manao beherskande
liten kulle.

Detta är litet för en stad af spanskt ursprung. Till
dessa båda tempel bör dock ytterligare läggas ett
karmeliterkloster, som nedbrann 1850 och hvaraf nu blott ruiner
finnas qvar.

Manaos befolkning uppgår endast till den ofvan
angifna siffran, och utom embets- och tjenstemännen samt
soldaterna utgöres den företrädesvis af portugisiska
handlande och indianer, tillhörande stammarna utefter rio
Negros lopp.

Staden har tre, temligen oregelbundna hufvudgator,
hvilka bära särdeles betecknande namn: Gud faders gata,
Guds sons gata och Den helige Andes gata.

Dessutom löper mot vester en ståtlig allé af
hundraåriga orangeträd, som samvetsgrant respekterats af de
arkitekter, hvilka omskapat den gamla staden till den nya.

Omkring dessa hufvudgator utspinner sig ett nät af
icke stenlagda gränder, som efter hvart annat skäras af fyra
kanaler, öfver hvilka träbroar äro slagna. På några ställen
går dessa iguarapéers mörka vatten genom stora sträckor
af växter med praktfulla blommor; de bilda lika många
naturliga squares, som skuggas af ståtliga träd, bland hvilka
främst märkes sumaumeira, denna växtverldens jätte med
hvit bark, hvars väldiga löfkupol hvälfver sig som en
solskärm öfver de knutiga grenarna.

Hvad beträffar de privata bostäderna, böra dessa sökas
bland några hundratals temligen primitiva hus, af hvilka
somliga äro täckta med tegel, andra med öfver hvarandra
kantlagda palmblad; största delen af de från dem
utspringande bodarna egas af portugisiska handlande.

Och hvad slags menniskor ser man vid
promenadtiderna komma ut ur så väl de offentliga byggnaderna som
dessa egendomliga bostäder?

Män med stolt uppsyn, i svart öfverrock, blanka skor,
spritt nya handskar och med diamantknappar i
skjortbröstet; qvinnor i granna och skrikande toaletter, klädningar
med en massa garneringar, hattar efter sista modet; och
slutligen indianer, hvilka, äfven de, hålla på att
europeiseras ända derhän, att de förstöra allt hvad af lokalfärg
kan finnas qvar i denna mellersta del af Amason-flodens
bäcken.

Sådant är Manao, hvaraf vi med anledning af denna
berättelse ansett oss böra gifva läsaren denna kortfattade
skildring. Der skulle hälften af jangadans så tragiskt
afbrutna fård vara tillryggalagd och der skulle inom kort
striden mellan Joam Dacosta och Torrès komma att
utkämpas.

*




ANDRA KAPITLET.

De första ögonblicken.

Knappt hade pirogen, som bortförde Joam Garral eller,
rättare sagdt, Joam Dacosta — ty vi böra nu återgifva
honom detta hans verkliga namn — försvunnit förr än Benito
skyndade fram till Manoel.

”Hvad vet du?” frågade han honom.

”Jag vet att din far är oskyldig!... Ja, oskyldig!”
upprepade Manoel, ”och att han för tjugutre år sedan
dömdes till döden för ett brott, som han inte hade begått!”

”Han har sagt dig allt, Manoel?”

”Allt, Benito!” svarade den unge mannen. ”Din
hederlige far ville inte att något af hans förflutna lif skulle
förbli doldt för den, som genom en förening med hans
dotter skulle bli hans andre son.”

”Men kan då inte min far framlägga beviset på hans
oskuld?”

”Detta bevis, Benito, ligger endast och allenast i dessa
tjugutre år af ett aktningsvärdt och aktadt lif, i denne
Joam Dacostas handlingssätt, då ban öfverlemnar sig åt
rättvisan: ’Här är jag. Jag kan inte längre uthärda denna
falska tillvaro. Jag vill inte längre dölja mig under ett
namn, som inte är mitt rätta! Ni har dömt en oskyldig!
Återupprätta honom derför!’”


”Och då min far sade detta till dig, tvekade du inte,
om du skulle tro honom?” utbrast Benito.

”Inte ett ögonblick, broder!” svarade Manoel.

De båda unga männen tryckte hvarandras händer fast
och hjertligt.

Derefter gick Benito till padre Passanha och sade till
honom:

”Padre, ledsaga min mor och min syster in i deras
rum! Lemna dem inte på hela dagen. Ingen här
betviflar min fars oskuld, ingen... ni vet det! I morgon skola
min mor och jag fara i land och uppsöka polismästaren.
Man skall inte vägra oss tillåtelse att slippa in i fängelset.
Nej, det vore allt för grymt! Vi skola återse min far och
med honom öfverlägga om hvad som bör göras för att
fullkomligt ådagalägga hans oskuld.”

Yaquita var nästan tillintetgjord, men efter det
plötsliga slaget reste sig den starka qvinnan snart.

Yaquita Dacosta skulle blifva hvad Yaquita Garral
hade varit. Hon hyste icke det minsta tvifvel om sin
makes oskuld. Den tanken att Joam Dacosta var tadelvärd,
derför att han gift sig med henne under ett namn, som
icke var hans eget, hade icke ens fallit henne in. Hon
tänkte endast på alla de lyckliga dagar, som beredts henne
af denne hederlige, orättvist dömde man.

Ja, den följande dagen skulle hon stå utanför porten
till hans fängelse och icke gå derifrån förr än den öppnats
för henne.

Padre Passanha tog Yaquita och Minha, hvilken icke
kunde tillbakahålla sina tårar, med sig, och alla tre stängde
derpå in sig i huset.

De båda unga männen voro ensamma.

”Nu Manoel”, sade Benito, ”måste jag veta allt hvad
min far sagt dig.”

”Jag skall ingenting dölja för dig, Benito.”

”Hvarför kom Torrès om bord på jangadan?”

”För att åt Joam Dacosta sälja hans förflutna lifs
hemlighet.”

”Således hade Torrès, då vi råkade honom i
Iquitos-skogen, redan beslutit att uppsöka min far?”

”Derom finnes intet tvifvel”, svarade Manoel. ”Den
eländige var då på väg till fazendan i afsigt att sätta i
verket en skändlig, redan långt förut planlagd
utpressningsspekulation. ”

”Och då vi”, inföll Benito, ”upplyste honom om att
min far och hela hans familj förberedde sig att passera
gränsen, uppgaf han plötsligt sin plan ...?”

”Ja, Benito, derför att Joam Garral, sedan han väl
kommit in på brasilianskt område, var mera i hans våld
än han skulle varit på andra sidan peruanska gränsen. Detta
är orsaken hvarför vi återfunnit Torrès i Tabatinga,
hvarest han afvaktade vår ankomst.”

”Och jag, som erbjöd honom att inskeppa sig på
jangadan!” utbrast Benito med en åtbörd af förtviflan.

”Broder”, sade nu Manoel till honom, ”gör dig inga
förebråelser! Torrès skulle i alla fall slutit sig till oss förr
eller senare. Han är inte den, som släpper ett sådant spår.
Hade han gått miste om oss i Tabatinga, skulle vi
återfunnit honom i Manao!”

”Ja, du har rätt, Manoel. Men nu handlar det inte
längre om det förflutna ... vi måste tänka på det
närvarande! ... Inga onyttiga förebråelser! Hör på ...”

Benito for vid dessa ord med handen öfver pannan,
liksom ville han i sitt minne samla alla
biomständigheterna vid denna sorgliga affär.

”Hör på”, frågade han, ”hur har Torrès kunnat få veta
att min far för tjugutre år sedan förklarades skyldig till
det förfärliga brottet i Tijuco?”

”Det vet jag inte”, svarade Manoel, ”och allt kommer
mig att tro att äfven din far är okunnig derom.”

”Och dock kände Torrès till namnet Garral, under
hvilket Joam Dacosta gömde sig?”

”Ja, det är obestridligt.”

”Och han visste att det var till Peru, till Iquitos, min
far för så många år sedan tog sin tillflykt?”

”Han visste det”, svarade Manoel. ”Men hur han fått
kännedom derom, det begriper jag inte.”

”Ännu en sista fråga”, sade Benito. ”Hvilket förslag
gjorde Torrès min far under det korta samtal, som
föregick hans landsättning?”

”Han hotade att ånge Joam Garral såsom varande Joam
Dacosta, om denne vägrade att köpa hans tystnad.”

”Och till hvilket pris?”

”Hans dotters hand!” svarade Manoel utan tvekan men
blek af vrede.

”Den uslingen skulle vågat!” utbrast Benito.

”Du har sjelf sett, Benito, hvilket svar din far gifvit
på detta skändliga förslag!”

”Ja, Manoel, ja ... en hederlig och förbittrad mans
svar. Han jagade bort Torrès! Men det är inte nog
dermed! Nej, det är inte nog för mig! Det är på angifvelse
af Torrès man häktat min far ... inte sant?”

”Ja, på angifvelse af honom!”

”Nå väl”, utbrast Benito, hvars arm hotande sträcktes
mot flodens venstra strand, ”jag måste återfinna Torrès!
Jag måste veta hur han kommit i besittning af denna
hemlighet! ... Han måste säga mig, om den yppats för honom
af den verklige brottslingen! Han skall tala ... eller om
han vägrar att tala ... vet jag hvad som återstår mig att
göra!”

”Hvad som återstår ... mig liksom dig ... att göra!”
ifylde Manoel något kallare men icke mindre beslutsamt.

”Nej, Manoel ... nej ... mig ensam!”

”Vi äro bröder, Benito”, svarade Manoel, ”och det är
en hämnd, som tillhör oss båda!”

Benito svarade icke.

I denna sak hade han tydligen fattat sitt beslut.

I det samma närmade sig lotsen Araujo de båda unga
männen, sedan han kastat en forskande blick utåt floden.

”Han I beslutit”, frågade han, ”om jangadan skall ligga
qvar för ankar utan för ön Muras eller gå upp till Manaos
hamn?”

Detta var en fråga, som måste besvaras före nattens
inbrott, och den borde göras till föremål för en grundlig
undersökning.

Nyheten om Joam Dacostas arrestering hade redan bort
sprida sig i staden. Att den var af beskaffenhet att väcka
befolkningens i Manao uppmärksamhet led intet tvifvel.

Men kunde den icke framkalla mer än nyfikenhet mot
den dömde, mot den verklige upphofsmannen till brottet i
Tijuco, hvilket förr väckt så stort uppseende? Kunde man
icke befara ett upplopp af pöbeln med anledning af detta
brott, hvilket icke ens hade blifvit försonadt?

Var det icke med ett sådant antagande för ögonen
bättre att låta jangadan ligga qvar för ankar vid ön Muras
utanför flodens högra strand och på några mils afstånd
från Manao?

Skälen för och emot öfvervägdes.

”Nej”, utbrast Benito, ”att stanna här skulle synas vara
att öfverge min far och tvifla om hans oskuld! Det skulle
se ut som vi fruktade att göra gemensam sak med honom!
Vi måste derför utan dröjsmål fara till Manao!”

”Du har rätt, Benito”, svarade Manoel. ”Vi bege
oss af!”

Araujo böjde gillande på hufvudet och vidtog nödiga
mått och steg för att lemna ön.

Manövreringen dervid tog icke så liten omtänksamhet
i anspråk.

Det gälde här att gå snedt öfver Amason-flodens ström,
hvars styrka fördubblades af rio Negros, och att uppnå
detta tillflödes mynning, hvilken befinner sig tolf mil längre
ned på venstra stranden.

Sedan de i land fastbundna tågen lösgjorts, fördes
jangadan ut midt i floden och började nu drifva i sned
riktning.

Skickligt tillgodogörande sig krökningarna af den mot
strändernas uddar brutna strömmen, lyckades Araujo få den
ofantliga flotten i den önskade riktningen med tillhjelp af
besättningens långa stänger.

Två timmar senare befann sig jangadan invid
Amason-flodens andra strand, ett stycke ofvanför rio Negros
mynning, och nu var det strömmen, som åtog sig att föra den
till den nedre stranden af den stora bugt, som vidgar sig
på biflodens venstra sida.

Kl. 5 eftermiddagen var jangadan ändtligen säkert
fastgjord invid denna strand, icke i Manaos hamn, som den
icke kunde uppnå utan att arbeta sig upp mot en temligen
stark ström, men åtminstone en knapp mil nedanför den.

Träflotten låg nu på rio Negros svarta vatten i
närheten af en temligen hög strand, som var tätt bevuxen med
cecropior och dessa froxas, ett slags vass med styfva
stänglar, af hvilka indianerna göra sig anfallsvapen.

Några stadsboar promenerade fram och tillbaka på
denna strand.

Utan tvifvel var det en känsla af nyfikenhet, som förde
dem ända till jangadans ankarplats. Nyheten om Joam
Dacostas arrestering hade snart blifvit spridd, men dessa
manaoers nyfikenhet gjorde dem dock icke närgångna, utan
de höllo sig på vederbörligt afstånd.

Benito ville fara i land redan samma afton.

Manoel afrådde honom derifrån.

”Vänta till i morgon”, sade han till sin vän. ”Natten
bryter snart in och vi böra inte lemna jangadan.”

”Så dröjer jag till i morgon!” svarade Benito.

I det samma trädde Yaquita, åtföljd af sin dotter och
padre Passanha, ut ur huset.

Minha badade ännu i tårar, men hennes moders
kinder voro torra, hela hennes varelse vitnade om fast
beslutsamhet. Man kände att hon var färdig till allt, färdig att
göra sin pligt liksom att begagna sig af sin rätt.

Yaquita gick långsamt fram till Manoel.

”Manoel”, sade hon, ”hör hvad jag har att säga er, ty
jag skall tala som mitt samvete bjuder mig.”

”Jag hör er”, svarade Manoel.

Yaquita såg honom rätt in i ansigtet.

”I går,” sade hon, ”kom ni efter det samtal ni då hade
med Joam Dacosta, min man, och kallade mig, ’min mor’!
Ni tog Minhas hand och sade till henne ’min hustru’. Då
visste ni allt, och Joam Dacostas förflutna lif låg afslöjadt
för er.”

”Ja”, svarade Manoel, ”och må Gud straffa mig, om
jag då erfor den minsta tvekan ...”

”Må vara, Manoel”, fortfor Yaquita, ”men då var Joam
Dacosta ännu inte häktad. Nu är ställningen inte längre
den samma. Hur oskyldig min man än må vara, befinner
han sig för närvarande i rättvisans händer; hans förflutna
lif är offentligen afslöjadt; Minha är dotter till en man,
som blifvit dömd att afrättas ...”

”Minha Dacosta eller Minha Garral, hvad bryr jag mig
derom!” utbrast Manoel, hvilken icke kunde beherska sig
längre.

”Manoel!” hviskade den unga flickan.

Och säkert skulle hon fallit omkull, så vida icke Lina
skyndat fram och mottagit henne i sina armar.

”Min mor, om ni inte vill döda henne”, sade Manoel,
”så kalla mig er son!”

”Min son! Mitt barn!”

Detta var allt hvad Yaquita förmådde svara, och de
tårar, som hon med så mycken ansträngning tvang tillbaka,
frambröto nu ur hennes ögon.

Derpå gingo alla åter in i bostaden, men denna långa
natt förkortades icke med en enda timmes sömn för den
så grymt pröfvade familjen.

*





TREDJE KAPITLET.

Återblick på det förflutna.

Att domaren Ribeiro, på hvilken Joam Dacosta visste
sig kunna räkna fullkomligt, dött, var ett dråpslag för denne.

Innan Ribeiro blef rättsdomare i Manao, d. v. s. den
förnämsta magistratspersonen i provinsen, hade han känt
Joam Dacosta vid den tid, då den unge tjenstemännen stod
under tilltal för det i diamantdistriktet begångna brottet.

Ribeiro var då advokat i Villa Rica och åtog sig att
försvara den anklagade inför assisdomstolen. Han
omfattade ifrigt Joam Dacostas sak, ja, gjorde den nästan till
sin egen. Under det han genomgick rättegångshandlingarna
intogs han icke blott af en vanlig yrkesöfvertygelse utan
äfven af vissheten om att hans klient blifvit orättvist
anklagad, att han icke på minsta sätt varit delaktig i
mordet på eskortsoldaterna — med ett ord att Joam Dacosta
var oskyldig.

Trots sin talang och sitt nit lyckades emellertid
advokaten Ribeiro icke bibringa juryn samma öfvertygelse.

Hvem kunde han göra misstänkt för att hafva begått
brottet?

Om det icke var Joam Dacosta, hvars ställning gjorde
det lätt för honom att på förhand underrätta fribytarna,
när konvojen skulle bryta upp, hvem var det då?

Den eskorten åtföljande tjenstemännen hade
omkommit jemte största delen af soldaterna, och misstankarna
kunde således icke falla på honom.

Allt bidrog således till att göra Joam Dacosta
misstänkt som den ende och verklige upphofsmannen till brottet.

Ribeiro försvarade den anklagade med lågande värme,
han inlade hela sitt hjerta i sina ord men lyckades icke
rädda honom.

Juryns utslag blef: skyldig.

Inga förmildrande omständigheter förekommo, och Joam
Dacosta dömdes till döden för mord under försvårande
förhållanden.

För den anklagade fans intet hopp. Ingen mildring i
straffet var möjlig, emedan här var fråga om en
diamantstöld. Den dömde var förlorad, men under natten före den
dag, då afrättningen skulle ega rum, lyckades Joam
Dacosta fly ur fängelset i Villa Rica.

Det öfriga känner man.

Tjugu år senare utnämndes Ribeiro till rättsdomare i
Manao.

På sin aflägsna tillflyktsort erhöll fazenda-egaren
kännedom om denna förändring i advokatens ställning och såg
deri en lycklig omständighet, som kunde leda till en
revidering af hans process med någon utsigt till framgång.
Han visste att advokatens gamla öfvertygelse rörande hans
sak måste vara orubbad.

Han beslöt således att göra allt för att få domen
återkallad. Om Ribeiro icke blifvit utnämnd till rättsdomare
i Manao, skulle han kanske hafva tvekat, ty han kunde icke
framlägga något nytt materielt bevis på sin oskuld.

Kanske skulle denne hederlige man, ehuru han led
förfärligt af att i Iquitos vara tvungen till en landsflyktings
lif, gerna sett att tiden bragt denna förfärliga tilldragelse
i fullständig glömska, men då inträffade en händelse, som
kom honom att handla utan uppskof.

Redan innan Yaquita sagt något derom åt Joam
Dacosta hade denne märkt att Manoel älskade hans dotter.

En förening mellan den unge militärläkaren och Minha
syntes honom i alla afseenden fördelaktig. Det var intet
tvifvel underkastadt att den unge mannen kunde begära
hennes hand när som helst, och Joam Garral ville icke låta
öfverraska sig i detta afseende.

Nu qvalde honom den olidliga tanken att han skulle
gifta bort sin dotter under ett namn, som icke var hans
eget, att Manoel Valdez, hvilken trodde sig blifva upptagen
i familjen Garral, skulle komma att tillhöra familjen
Dacosta, hvars hufvudman var en till döden dömd flykting.

Nej, detta giftermål finge icke ske under förhållanden
liknande dem, då hans eget fullbordades. Nej, aldrig!

Man torde erinra sig hvad som inträffade vid denna tid.

Fyra år efter det den unge Joam Dacosta kommit till
Iquitos-fazendan och redan blifvit Magalhaes’ kompanjon,
hade den gamle portugisen en dag hemburits dödligt sårad.
Blott några dagar återstodo honom ännu att lefva. Han
förskräcktes vid tanken på att hans dotter skulle komma
att stå ensam och utan stöd, men alldenstund han visste
att Joam och Yaquita älskade hvarandra, ville han att
deras förening skulle ske ofördröjligen.

Joam vägrade i början.

Han erbjöd sig att stanna qvar som Yaquitas
beskyddare och tjenare utan att dock derför blifva hennes man.
Den döende Magalhaes var emellertid så envis, att allt
motstånd från den unge mannens sida blef omöjligt.

Yaquita lade sin hand i Joams, och Joam drog icke
sin tillbaka.

Detta var en allvarsam sak.

Joam Dacosta borde antingen hafva tillstått allt eller
för alltid fly från detta hus, i hvilket han blifvit så
gästfritt mottagen, från detta etablissement, hvars välstånd han
skapat. Ja, hellre säga allt än att gifva sin välgörares
dotter ett namn, som icke var hans eget, ett namn
tillhörigt en man, hvilken, ehuru han var oskyldig inför Gud,
blifvit dömd till döden för mord.

Men här var ingen tid till förklaringar, den gamle
fazenda-egaren höll på att dö, hans händer sträcktes mot
de unga.

Joam Dacosta teg, äktenskapet fullbordades och den
unge mannen egnade nu hela sitt lif åt att bereda dens
sällhet, som hade blifvit hans maka.

”Den dag, då jag för Yaquita tillstår allt”, upprepade
Joam för sig sjelf, ”skall hon förlåta mig! Hon skall inte
ett ögonblick tvifla på mig. Men om jag också måst
bedraga henne, skall jag dock inte bedraga den hederlige
man, som nu önskar bli en medlem af vår familj genom
att gifta sig med Minha. Nej, hellre då öfverlemna mig
i rättvisans händer och göra ett slut på denna tillvaro!”

Många gånger hade Joam Dacosta tänkt anförtro sin
hustru sitt förflutna lifs hemlighet. Ja, bekännelsen derom
sväfvade ständigt på hans läppar och var nära att tränga
sig fram, då hon bad honom att han skulle föra henne till
Brasilien, låta henne sjelf och hennes dotter fara utför den
vackra Amason-floden. Han kände Yaquita tillräckligt för
att veta att hennes kärlek till honom icke skulle minskas
genom denna bekännelse.

Modet svek honom emellertid.

Hvem kan väl undra derpå, då man besinnar all den
familjesällhet, som blomstrade omkring honom, som var
hans verk och som han kanske skulle jaga bort för alltid.

Sådant var hans lif under långa år, sådan den ständigt
flödande källan till dessa förfärliga lidanden, som han
ensam kände till, sådant var slutligen denne mans lif, hvilken
aldrig begått en handling, som han behöfde dölja och som
en ytterlig orättvisa tvang att dölja sig för verlden.

Men den dag, då han icke längre kunde hysa något
tvifvel om Manoels kärlek till Minha, då han kunde beräkna
att han inom ett år blefve tvungen att gifva sitt samtycke
till detta äktenskap, tvekade han icke utan beredde sig att
handla utan uppskof.

Ett bref från honom till rättsdomaren Ribeiro
underrättade denne om hemligheten af Joam Dacostas tillvaro,
om det namn, under hvilket han dolde sig, om den ort,
der han bodde med sin familj och på samma gång om hans
fasta beslut att öfverlemna sig i rättvisans händer och
återupptaga processen, hvaraf för honom skulle följa antingen
att han blefve förklarad oskyldig eller att den öfver honom
i Villa Rica uttalade orättvisa domen verkstäldes.

Man torde lätt gissa hvilka känslor nu bestormade den
hederlige domaren.

Det var icke längre till advokaten den anklagade vände
sig utan till provinsens högste domare han vädjade. Joam
Dacosta öfverlemnade sig helt och hållet åt honom och
fordrade icke ens att han skulle hemlighålla saken.

Till en början förbryllad genom detta oväntade
tillvägagående, hemtade sig Ribeiro emellertid snart och
öfvervägde samvetsgrant de pligter hans ställning ålade
honom. Det var hans uppgift att förfölja brottslingar, och
der kom nu en brottsling för att öfverlemna sig i hans
händer. Denne brottsling hade han försvarat, det är sant;
han betviflade icke heller att han var orättvist dömd; stor
hade hans glädje varit, då han såg honom genom flykten
undgå straffet; om så behöfts, skulle han hafva gifvit
uppslaget till, ja, underlättat hans rymning. Men hvad
advokaten förr skulle hafva gjort, kunde väl domaren göra det nu?

”Ja”, sade domaren för sig sjelf, ”mitt samvete
befaller mig att inte öfverge denne rättfärdige man! Det steg
han nu tagit är ett nytt bevis på hans skuldfrihet, ett
moraliskt bevis, ty han kan inte förebringa andra, men det
är kanske det mest öfvertygande af alla. Nej, jag skall
inte öfverge honom!”

Från den dagen pågick en hemlig brefvexling mellan
Ribeiro och Joam Dacosta.

Ribeiro ålade till en början sin klient att icke
kompromettera sig genom någon oförsigtig handling. Han ville
åtaga sig hans sak och granskande genomgå
rättegångshandlingarna. Man måste förvissa sig om huruvida i
diamantdistriktet ingenting nytt inträffat, som rörde denna
allvarsamma sak.

Hade icke af deltagarna i brottet, dessa fribytare,
hvilka anfallit konvojen, några blifvit häktade efter 
attentåtets begående? Hade icke bekännelser, halfva
bekännelser afgifvits? Joam Dacosta fans ju ännu qvar och kunde
bedyra sin oskuld! Men detta var icke nog, och domaren
Ribeiro ville af sjelfva saken söka utleta hvem den verklige
brottslingen var.

Joam Dacosta måste således vara försigtig, och han
föresatte sig också att vara det. Men under alla pröfningar
var det en ofantlig tröst för honom att hos sin f. d.
advokat, nu blifven högste domare, återfinna den fulla
öfvertygelsen om att han icke var brottslig.

Ja, oaktadt Joam Dacosta fått sin dom, var han ett
offer, en martyr, en hederlig man, hvilken samhället vore
skyldigt en lysande upprättelse. Och när domaren erhöll
kännedom om egarens af Iquitos-fazendan föregående lif,
sedan domen fallit öfver honom, om hans familjs
närvarande ställning, hela detta lif af hängifvenhet och arbete,
som oaflåtligt egnats åt att betrygga hans anhörigas lycka,
blef han visserligen icke mera öfvertygad men mera rörd,
och han aflade inom sig en dyr ed att han skulle göra allt
för att återupprätta den dömde från Tijuco.

I sex hela månader brefvexlade de båda männen med
hvarandra.

Då omständigheterna slutligen trängde på, skref Joam
Dacosta en dag till domaren Ribeiro:

”Inom två månader skall jag vara hos er och ställa
mig till den högste domarens i provinsen förfogande.”

”Kom!” svarade Ribeiro.

Jangadan var då färdig att fara utför floden.

Joam Dacosta inskeppade sig på den med alla de sina
— qvinnor, barn och tjenare. Till stor förvåning för hans
hustru och son inträffade det sällan under resan att han
begaf sig i land. För det mesta stängde han in sig i sitt
rum, der han skref, icke affärsbref utan, ehuru han icke
sade det åt någon, ett slags memoar, som han kallade
”Mitt lifs historia” och hvilken skulle användas vid
granskningen af hans process.

Åtta dagar innan han åter arresterades på angifvelse
af Torrès, hvilken säkert hunne fram före honom och
kanske tillintetgjorde hans planer, anförtrodde han åt en
indian på Amason-floden ett bref, hvari han underrättade
domaren Ribeiro om sin snara ankomst.

Brefvet framlemnades riktigt efter adressen och
domaren väntade endast på Joam Dacosta för att taga i tu med
dennes sak, som han hoppades kunna bringa till ett
lyckligt slut.

Natten före jangadans ankomst till Manao träffades
domaren Ribeiro af ett slaganfall, men den af Torrès, hvars
nedriga utpressningsförsök strandat på hans offers ädla vrede,
gjorda angifvelsen hade haft önskad verkan.

Joam Dacosta arresterades midt i skötet af sin familj,
och hans förre advokat fans icke längre i lifvet för att
försvara honom!

Ja, det var i sanning en förfärlig missräkning! I hvad
fall som helst var lotten emellertid kastad, och han kunde
icke rygga tillbaka.

Joam Dacosta reste sig åter efter detta slag, som
träffat honom så oväntadt. Det var icke längre blott hans
heder, som stod på spel, utan hela hans familjs!

*



FJERDE KAPITLET.

Moraliska bevis.

Arresteringsordern mot Joam Dacosta eller Joam
Garral hade utfärdats af den vikarie, som tillförordnats att
sköta domaren Ribeiros tjenst tills man hunnit utse hans
efterträdare.

Denne vikarie hette Vincente Jarriquez.

Han var en småväxt, vresig herre, hvars fyratioåriga
praktik ej gjort honom särdeles välvilligt stämd mot de
anklagade. Han hade förberedt många rättegångar, förhört
och dömt så många missdådare, att det a priori syntes
honom oantagligt att en tilltalad, denne månde vara hvem
som helst, kunde befinnas oskyldig. Han dömde
visserligen icke mot sitt samvete, men detta var starkt
bepansradt och lät sig icke lätt öfverrumplas af bevekande
omständigheter eller sannolikheter och advokaternas vältaliga
anföranden. I likhet med så många andra domare ville
han gerna motverka juryns fördragsamhet, och då en
anklagad, sedan han väl genomgått de förberedande
undersökningarnas skärseld, stäldes inför dombordet, var det i
hans ögon all anledning antaga att han var tiofaldt brottslig.

Denne Jarriquez var dock icke en dålig menniska.

Det var verkligen högst komiskt att se den nervöse,
liflige, orolige, pratsamme, listige och förslagne mannen med
det stora hufvudet på den lilla kroppen, det burriga håret,
som hade ganska mycket tycke med en peruk, de
genomborrande, listigt plirande små ögonen, den utstående näsan
med hvilken han otvifvelaktigt skulle gestikulerat, om den
varit rörlig, de spetsade öronen, de der tycktes uppfånga
allt, äfven om det befann sig utom hörhåll för ett vanligt
hörselorgan, de på dombordet oupphörligt trummande
fingrarna, den i förhållande till de något korta benen allt för
långa öfverkroppen och slutligen fötterna, som han ständigt
korsade och förde åtskils, då han tronade i sin embetsstol.

I sitt enskilda lif lemnade Jarriquez, hvilken var en
inbiten ungkarl, sina böcker i kriminallagfarenhet blott
för att taga sig ett parti whist, hvarpå han satte stort
värde, eller schack, hvari han ansågs vara mästare. För
öfrigt fördref han sin lediga tid med att lösa gåtor,
charader, rebusar och anagrammer, hvari han — i likhet med
mer än en europeisk jurist — var en verklig sfinx.

Jarriquez var, som läsaren ser, ett original, och det är
äfven lätt att finna huru mycket Joam Dacosta kunde
förlora genom domaren Ribeiros plötsliga död, efter hvilken
hans sak komme att öfvertagas af denne föga medgörlige
domare.

I förevarande fall blefve emellertid Jarriquez’ uppgift
ganska lätt. Han behöfde icke anställa någon förberedande
undersökning, jemföra de olika strafflagsparagraferna eller
fälla någon dom. Till all olycka för fazenda-egaren voro
dessa formaliteter icke längre erforderliga.

Joam Dacosta hade för tjugutre år sedan blifvit
häktad, förhörd och dömd för brottet i Tijuco, ingen utsigt
till straffets mildring var möjlig, ingen ansökan om nåd
kunde bifallas.

Här var det således, öfver hufvud taget, blott fråga
om att bevisa den anklagades identitet.

Sedan detta var gjordt och afrättningsordern anländt
från Rio de Janeiro, återstod ingenting annat än att låta
rättvisan hafva sin gång.

Men det var intet tvifvel underkastadt att Joam 
Dacosta skulle bedyra sin oskuld och påstå att han blifvit dömd
orättvist.

Hvad Jarriquez än tänkte i detta afseende, var det
hans pligt att lyssna till den anklagade. Hela frågan vore
nu hvilka bevis Joam Dacosta kunde framlägga för sin
oskuld. Och om han icke förmått förebringa sådana, då
han stod inför sina förra domare, huru skulle detta vara
honom möjligt nu?

Detta blefve det intressantaste af det förberedande
förhöret.

Erkännas må emellertid att detta faktum att en
förrymd brottsling, hvilken, oaktadt han lefver lycklig och
säker i främmande land, frivilligt lemnar detta för att
öfverantvarda sig åt rättvisan, som hans förflutna lif borde
lärt honom frukta, var ett högst ovanligt fall, hvilket
måste intressera till och med den mest blaserade domare.

Drefs den anklagade från Tijuco härtill af ledsnad vid
lifvet, af oförsynt enfald eller af sitt samvete, hvilket till
hvad pris som helst ville skaffa sig upprättelse för en
obefogad anklagelse?

Här förelåg verkligen ett sällsamt problem.

Dagen efter Joam Dacostas arrestering begaf sig
Jarriquez till det vid Guds sons gata belägna fängelse, der
fången satt inspärrad.

Detta var egentligen ett gammalt missionärkloster,
hvilket uppförts på stranden af en bland stadens förnämsta
iguarapéer. De, som fordom af fri vilja inspärrat sig i
denna för dess nya bestämmelse föga lämpliga byggnad,
hade nu efterträdts af gensträfviga fångar.

Det Joam Dacosta anvisade rummet var således icke
en af dessa dystra celler, som det moderna
penitentiärsystemet bragt till användning. Det var en gammal
munkkammare med ett förgallradt fönster, en bänk i ett hörn;
ett slags brits i ett annat och några grofva bohagsting —
se der allt sammans!

Från detta rum fördes Joam Dacosta kl. 11 på
förmiddagen in i klostrets gamla gemensamma sal, der fångarna
brukade förhöras.

I sin höga stol satt domaren Jarriquez der framför
dombordet med ryggen vänd åt fönstret, så att hans
ansigte befann sig i skuggan, medan deremot den
anklagades träffades af det fulla dagsljuset.

Hans skrifvare hade tagit plats vid bordets ena ända
med pennan bakom örat och med den likgiltighet, som
karakteriserar rättvisans underordnade tjenstemän.

Joam Dacosta infördes i salen af några soldater, hvilka
derefter aflägsnade sig på ett tecken af domaren.

Jarriquez fäste en lång blick på den anklagade.

Denne hade gjort en bugning, iakttog en hvarken oblyg
eller ödmjuk hållning och afvaktade med värdighet de
frågor, på hvilka han borde svara.

”Ert namn?” sade Jarriquez.

”Joam Dacosta.”

”Er ålder?”

”Femtiotvå år.”

”Ni bor?”

”I byn Iquitos, Peru.”

”Under hvilket namn?”

”Under namnet Garral, som är min mors.”

”Och hvarför antog ni detta namn?”

”Derför att jag i tjugutre år velat undandraga mig
den brasilianska rättvisans förföljelser.”

Svaren voro så noggranna, tycktes så tydligt angifva
att Joam Dacosta beslutit yppa allt, som rörde hans
förflutna och närvarande lif, att Jarriquez, hvilken var föga
van vid ett sådant tillvägagående, satte upp näsan mera
lodrätt än eljest.

”Och hvarför”, fortfor han, ”har ni ådragit er
förföljelse från den brasilianska rättvisans sida?”

”Derför att jag år 1826 blef dömd till döden i
anledning af en diamantstöld i Tijuco.”

”Ni tillstår således att ni är Joam Dacosta?”

”Jag är Joam Dacosta.”

Alla dessa svar afgåfvos med fullkomligt lugn och på
det enklaste sätt i verlden.

Jarriquez’ små ögon kröpo ännu längre in i sina hålor
och tycktes säga:

”Det här går af sig sjelft!”

Nu var emellertid den stund kommen, då den
oföränderliga frågan, som framkallade det oföränderliga svaret
från alla brottslingar, hvilka bedyra sin oskuld, skulle göras.

Jarriquez’ fingrar började slå en kort drill på bordet.

”Hvad gör ni i Iquitos, Joam Dacosta?” frågade han.

”Jag rår der om en fazenda och drifver ett ganska
stort jordbruk.”

”Lönar det sig?”

”Ja, mycket väl.”

”Och när lemnade ni er fazenda?”

”För ungefär nio veckor sedan.”

”Hvarför?”

”Derför”, svarade Joam Dacosta, ”tog jag en
förevändning, men jag hade äfven ett verkligt skäl.”

”Hvilken var förevändningen?”

”Att till Para föra en träflotte och en laddning af
diverse skogsprodukter från Amason-flodens öfre lopp.”

”Ah”, sade Jarriquez, ”och hvilket var det verkliga
skälet till er färd?”

Då han framstälde denna fråga, tänkte han för sig sjelf:

”Ändtligen äro vi då inne på förnekelsernas och
lögnernas väg!”

”Det verkliga skälet”, svarade Joam Dacosta med fast
stämma, ”var det af mig fattade beslutet att öfverlemna
mig åt rättvisan i mitt land.”

”Öfverlemna er!” utbrast domaren och reste sig ett
stycke från stolen. ”Öfverlemna er — af fri vilja?”

”Ja.”

”Och hvarför?”

”Derför att jag fått nog af denna tjugutvååriga,
lögnaktiga tillvaro, af detta tvång att lefva under ett falskt
namn, af omöjligheten att kunna åt min hustru och mina
barn återställa det, som tillhör dem, och slutligen derför
att ...”

”Derför att ...?”

”Jag är oskyldig.”

”Det var just det jag väntade mig!” sade nu domaren
för sig sjelf.

Under det hans fingrar med något mera eftertryck än
förut trummade en marsch på bordet, gjorde han åt Joam
Dacosta med hufvudet ett tecken, som sade:

”Nå ja, gå på med er historia! Jag känner den förut,
men jag vill inte hindra er att berätta den på ert eget
sätt!”

Joam Dacosta, hvilken denna domarens föga
uppmuntrande sinnesstämning icke undgick, låtsades emellertid icke
märka den.

Han berättade alltså sitt lifs historia fullständigt, han
yttrade sig sansadt och utan att svikas af den lugna
hållning han ålagt sig, utan att förbigå någon af de
omständigheter, som föregått eller efterföljt den öfver honom fälda
domen.

Lika litet sökte han framhålla det hedrande och 
aktningsvärda lif han fört efter sin rymning ur fängelset eller
de pligter som familjeöfverhufvud, make och fader han så
värdigt uppfylt.

Han påpekade endast en omständighet — den nämligen,
som fört honom till Manao för att påyrka processens
återupptagande och hans frikännande — detta, utan att något
tvang honom dertill.

Den mot hvarje anklagad på förhand ogynsamt stämde
Jarriquez afbröt honom icke.

Han inskränkte sig till att sluta eller öppna ögonen,
likasom en person, hvilken hör samma sak berättas om igen
för hundrade gången; och då Joam Dacosta på bordet lade
den af honom skrifna redogörelsen för hans lif, gjorde han
icke ens en rörelse för att taga den i handen.

”Har ni slutat?” sade han.

”Ja.”

”Och ni vidhåller fortfarande att ni lemnat Iquitos
endast för att få målet återupptaget?”

”Ja, uteslutande derför.”

”Och hvem bevisar det? Hvem bevisar att ni frivilligt
skulle öfverlemnat er i rättvisans händer, om inte den
angifvelse, som föranledt er arrestering, kommit emellan?”

”Till att börja med denna skrift”, svarade Joam Dacosta.

”Den befann sig i era händer, och ingenting bestyrker
att ni skulle gjort det bruk deraf ni påstår, om ni inte
blifvit arresterad.”

”Det ges åtminstone en sak, som inte längre finnes i
min ego och om hvars äkthet intet tvifvel kan uppstå.”

”Hvilken då?”

”Det bref jag skrifvit till er företrädare, domaren
Ribeiro, och som underrättade honom om min snara ankomst.”

”Ah, ni hade skrifvit ...?”

”Ja, och detta bref, hvilket bör ha kommit fram efter
sin adress, torde snart tillställas er.”

”Verkligen!” utbrast Jarriquez något misstroget. ”Ni
hade skrifvit till Ribeiro?”

”Innan Ribeiro blef rättsdomare i denna provins”,
svarade Joam Dacosta, ”var han advokat i Villa Rica. Det
var han, som försvarade mig i Tijuco-processen. Han
hyste intet tvifvel om min rättvisa sak. Han har gjort allt
för att rädda mig. Tjugu år senare, då han blef
rättsdomare i Manao, underrättade jag honom hvem jag var, hvar
jag var, hvad jag ämnade företaga mig. Hans åsigt om
mig hade inte förändrats, och det är på hans råd jag
lemnat fazendan för att personligen söka verka för min
frikännelse. Men döden träffade honom oförmodadt, och jag är
kanske förlorad, om jag inte i domaren Jarriquez återfinner
domaren Ribeiro!”

Den sålunda direkt interpellerade ämbetsmannen var
nära att glömma sin värdighet som domare ända derhän
att springa upp från stolen; han lyckades emellertid beherska
sig och nöjde sig med att framstamma följande ord:

”Allt för starkt, verkligen allt för starkt!”

I det samma inträdde en soldat och lemnade till
Jarriquez ett försegladt kuvert, som man adresserat till honom.

Han bröt förseglingen och tog upp ett bref ur kuvertet.

Han öppnade och läste det.

Derunder rynkades hans ögonbryn och han sade:

”Joam Dacosta, jag har ingen anledning att dölja för
er att detta bref är det, hvarom ni talat, som af er
adresserats till domaren Ribeiro och som nu tillstälts mig. Jag
kan således inte betvifla sanningen af hvad ni sagt mig
rörande detta bref.”

”Ni bör lika litet”, svarade Joam Dacosta, ”betvifla de
uppgifter jag nyss lemnat er om mitt förflutna lif.”

”Ah, Joam Dacosta”, utbrast Jarriquez lifligt, ”ni
påstår er således vara oskyldig! Men alla anklagade göra på
samma sätt! På det hela taget anför ni endast moraliska
bevis. Har ni intet materielt bevis att andraga?”

”Kanske”, svarade Joam Dacosta.

Jarriquez steg nu upp från sin stol.

Detta var för mycket för honom; han måste göra ett
par slag i salen innan han kunde hemta sig.

*




FEMTE KAPITLET.

Materiella bevis.

Sedan Jarriquez åter satt sig, såsom en man, den der
tror sig åter hafva blifvit fullkomligt herre öfver sig sjelf,
lutade han sig tillbaka i stolen med ansigtet uppåtvändt
och ögonen riktade mot taket.

Derefter sade han med den största likgiltighet och
utan att se på den anklagade:

”Tala!”

Joam Dacosta besinnade sig en stund, som om han
haft svårt för att återupptaga sin förra tankegång,
hvarefter han svarade:

”Hittills har jag ej anfört några andra bevis för min oskuld
än moraliska sannolikhetsskäl, som äro grundade på den
redbara och aktningsvärda vandel jag fört. Jag har ansett dessa
bevis vara de värdigaste att frambäras inför rättvisan ...”

Jarriquez gjorde härvid en axelryckning, som sade att
detta icke var hans åsigt.

”Då dessa bevis inte äro tillräckliga, vill jag anföra
de materiella jag kanske är i stånd att framlägga”, fortfor
Joam Dacosta. ”Jag säger ’kanske’, ty jag vet inte ännu hur
mycken vigt bör tillmätas dem. Också har jag om dem inte
sagt ett ord åt min hustru eller mina barn, ty jag ville inte inge
dem en förhoppning, som sedermera kunde bli gäckad.”

”Till saken”, inföll domaren.

”Jag har all anledning tro att min arrestering aftonen
före jangadans ankomst till Manao föranledts af en hos
polismästaren gjord angifvelse.”

”Ni misstar er inte i detta afseende, Joam Dacosta,
men jag bör säga er att denna angifvelse är anonym.”

”Betyder ingenting, ty jag vet att den ej kunnat komma
från någon annan än en usling vid namn Torrès.”

”Och med hvad rätt”, frågade domaren, ”kallar ni denne
angifvare så?”

”Jo, han är en usling!” svarade Joam Dacosta lifligt.
”Denne man, hvilken jag mottog som min gäst på
jangadan, kom endast i ändamål att föreslå mig att jag skulle
köpa hans tystnad, för att afsluta ett förhatligt byte, som
jag aldrig skulle dragit i betänkande att tillbakavisa, hvilka
än följderna af hans angifvelse kunnat blifva!”

”Alltid samma system”, tänkte Jarriquez, ”anklaga
andra för att göra sig sjelf oskyldig!”

Icke desto mindre lyssnade han med spänd
uppmärksamhet till hvad Joam Dacosta berättade om sitt
förhållande till äfventyraren ända till det ögonblick, då Torrès
kom för att säga honom att han visste och äfven kunde
för honom yppa namnet på den, som verkligen begått
mordet i Tijuco.

”Och hvad heter denne brottsling?” frågade Jarriquez,
som plötsligt rycktes upp ur sin likgiltighet.

”Det vet jag inte”, svarade Joam Dacosta. ”Torrès
aktade sig visligen för att nämna det.”

”Och denne brottsling lefver?”

”Han är död.”

Jarriquez’ fingrar trummade ännu hastigare, och han
kunde icke tillbakahålla följande ord:

”Den man, som skulle kunna framlägga bevis på en
anklagads oskuld, är naturligtvis alltid död! Det är så
vanligt!”

”Om den verklige brottslingen är död”, svarade Joam
Dacosta, ”så lefver åtminstone Torrès, och han har
försäkrat mig att han har i sin ego detta bevis, hvilket helt och
hållet skrifvits af dens hand, som föröfvat brottet. Han har
erbjudit sig att sälja det åt mig.”

”Ah, Joam Dacosta”, svarade domaren, ”ni skulle inte
ha betalt detta papper för dyrt, om ni i utbyte deremot
gifvit hela er förmögenhet, hur stor den än må vara!”

”Om Torrès velat åt endast min förmögenhet, skulle
jag afstått den åt honom, och ingen inom min familj skulle
gjort den minsta invändning deremot. — Ja, ni har rätt,
man kan aldrig återköpa sin heder för dyrt! Men då denne
usling visste att jag var i hans våld, fordrade han mer än
min förmögenhet!”

”Hvad då?”

”Min dotters hand, som skulle bli priset för hans
tystnad. Jag vägrade och han angaf mig. Se der hvarför jag
nu står här inför er!”

”Och om Torrès inte angifvit er, om han inte under
er resa kommit om bord på jangadan”, frågade Jarriquez,
”hvad skulle ni gjort, då ni vid er hitkomst fått veta att
domaren Ribeiro var död? Skulle ni äfven då öfverlemnat
er i rättvisans händer?”

”Ja, utan minsta tvekan”, svarade Joam Dacosta utan
den ringaste darrning i rösten, ”ty — jag upprepar det
ännu en gång — jag hade intet annat mål, när jag
lemnade Iquitos för att bege mig till Manao.”

Detta sades med ett sådant uttryck af sanning, att
Jarriquez kände sin öfvertygelse smått rubbad; men ännu
gaf han sig icke.

Detta må dock icke förvåna någon.

Der han nu satt vid sitt domarbord och framstälde sina
frågor till den anklagade, visste han ingenting af hvad de,
som följt Torrès från början af denna berättelse, känna om
honom.

De kunna icke betvifla att Torrès har i sina händer
det materiella beviset på Joam Dacostas oskuld. De hafva
full visshet om att dokumentet finnes, att det innehåller
denna upprättelse, och kanske känna de sig frestade att
tänka att Jarriquez gör sig skyldig till en obarmhertig
klentrogenhet.

Men må de å andra sidan besinna att domaren
Jarriquez icke befinner sig i samma ställning som de. Han har
blifvit van vid dessa ständigt återkommande förnekanden
af anklagade, som rättvisan ställer inför hans bord.

Detta af Joam Dacosta åberopade dokument har icke
framlagts för honom; han vet icke ens, om det verkligen
finnes till; och slutligen har han inför sig en man, hvars
brottslighet i hans ögon bevisas af den öfver honom redan
förut fälda domen.

Kanske dertill förmådd af nyfikenhet, ville han
emellertid drifva Joam Dacosta tillbaka inom hans sista
förskansningar.

”Allt ert hopp”, sade han till honom, ”hvilar således
nu på den förklaring denne Torrès gifvit er!”

”Ja”, svarade Joam Dacosta, ”så vida inte hela mitt
förflutna lif talar för mig.”

”Hvar tror ni att Torrès är i detta ögonblick?”

”Jag tror att han bör vara i Manao.”

”Och ni hoppas att han skall tala, att han skall
samtycka till att godvilligt ge er detta dokument, hvarför ni
vägrat betala det pris han fordrade?”

”Jag hoppas det”, svarade Joam Dacosta. ”Situationen 
är nu inte längre den samma för Torrès som förut. Han
har angifvit mig, och följaktligen kan han inte vidare hysa
något hopp om att åter bringa köpet på tal under förhållanden 
liknande dem, då han först ville afsluta det. Detta
dokument kan dock ännu inbringa honom en förmögenhet,
hvilken, antingen jag blir frikänd eller dömd, aldrig skall
gå honom ur händerna. Men alldenstund hans egen fördel
bjuder honom att sälja det åt mig, utan att det på något
sätt kan skada honom, tror jag att han skall handla i
öfverensstämmelse med sitt eget intresse.”

Någon invändning kunde icke göras mot Joam Dacostas 
räsonnemang.

Jarriquez kände det äfven och teg en stund.

Efter några minuters förlopp sade han:

”Ja, det ligger utan tvifvel i Torrès’ intresse att sälja
detta dokument åt er ... om detta dokument fins!”

”Om det inte fins”, svarade Joam Dacosta med en viss
skärpa i rösten, ”har jag ingenting vidare att göra än att
lita mig till menniskors rättvisa i afbidan på Guds!”

Vid dessa ord reste sig Jarriquez och sade, denna gång
i mindre likgiltig ton:

”Joam Dacosta, då jag under detta förhör låtit er
berätta alla biomständigheterna i ert förflutna och bedyra er
oskuld, har jag gått längre än jag egentligen har rätt att
göra. Ransakning har redan hållits i detta mål, och ni
har varit instäld för juryn i Villa Rica, hvars dom utfallit
enstämmigt och utan att förmildrande omständigheter
befunnits förekomma.

”Ni är dömd för att ha anstiftat och deltagit i
mordet på soldaterna vid diamantstölden i Tijuco;
dödsstraffet har uttalats öfver er, och det är endast genom rymning
ni kunnat undgå ert öde. Men antingen ni kommit för att
efter tjugutre års förlopp öfverlemna er i rättvisans händer
eller ej, har ni inte desto mindre blifvit gripen å nyo.
Ännu en sista gång frågar jag er — erkänner ni er vara
Joam Dacosta, dömd för stölden i diamantdistriktet?”

”Jag är Joam Dacosta.”

”Är ni beredd att underteckna denna förklaring?”

”Det är jag.”

Och med stadig hand skref Joam Dacosta sitt namn
under det protokoll och den rapport, som Jarriquez låtit
sin skrifvare uppsätta.

”Den till justitieministeriet adresserade rapporten”,
fortfor domaren, ”skall afsändas till Rio de Janeiro. Flere
dagar förgå innan vi erhålla befallning att låta verkställa
den öfver er fälda domen. Om således, som ni säger, denne
Torrès innehar beviset på er oskuld, så laga sjelf, genom
er familj och på allt sätt det är möjligt, att han
förebringar detta i rättan tid! Sedan ordern kommit, fins det
intet uppskof längre och rättvisan måste ha sin gång.”

Joam Dacosta bugade sig.

”Är det mig tillåtet att träffa min hustru, mina barn?”
frågade han.

”Ja, redan i dag, om ni vill”, svarade Jarriquez. ”Ni
sitter inte längre i cell och de skola införas till er genast
de anmäla sig.”

Derefter ringde domaren.

De båda soldaterna inträdde vid detta tecken i salen
och förde ut Joam Dacosta.

Då Jarriquez såg honom aflägsna sig, skakade han på
hufvudet.

”Ah, detta är verkligen besynnerligare än jag kunnat
tänka mig!” sade han för sig sjelf.

*




SJETTE KAPITLET.

Det sista slaget.

Medan Joam Dacosta undergick detta förhör, erfor
Yaquita genom Manoels bemedling att hennes barn och hon
finge besöka fången samma dag vid 4-tiden.

Sedan den föregående aftonen hade Yaquita icke
lemnat sitt ram. Minha och Lina slöto sig här till henne i
afvaktan på det ögonblick, då hon erhölle tillåtelse att
återse sin make.

Joam skulle i henne — antingen som Yaquita Garral
eller Yaquita Dacosta — återfinna den hängifna qvinnan,
hans lifs modiga följeslagerska.

Samma dag slöt sig Benito fram emot kl. 11 till
Manoel och Fragoso, hvilka stodo och samtalade med
hvarandra på främre delen af jangadan.

”Manoel”, sade han, ”jag har en tjenst att bedja dig om.”

”Hvilken då?”

”Och er äfven, Fragoso.”

”Jag står till ert förfogande, hr Benito”, svarade
barberaren.

”Hvad gäller det?” frågade Manoel, som uppmärksamt
betraktade sin vän, hvars hållning förrådde att han hade
fattat ett orubbligt beslut.

”I tron fortfarande på min fars oskuld, eller hur?” sade
Benito.

”Ah”, utbrast Fragoso, ”hellre än att tvifla derpå skulle
jag snarare tro att det är jag, som begått brottet!”

”Nå väl, vi måste redan i dag sätta i verket den plan
jag uppgjorde i går.”

”Att söka återfinna Torrès?” frågade Manoel.

”Ja, och af honom få veta hur han kunnat upptäcka
min fars tillflyktsort. I allt detta ligger något oförklarligt.
Kände han till den förut? Detta åter kan jag inte fatta,
efter som min far aldrig lemnat Iquitos på öfver tjugu år
och denne usling är knappt tretio. Vår resa skall
emellertid inte fortsättas innan jag vet det ... eller ve, Torrès!”

Benitos ord möttes icke af någon invändning.

Också skulle hvarken Manoel eller Fragoso hafva fallit
på den tanken att söka förmå honom att afstå från sitt
beslut.

”Jag ber er således”, fortfor Benito, ”vara mig
följaktiga båda två. Vi ge oss af ögonblickligen, ty vi få inte
vänta tills Torrès lemnat Manao. Han kan inte längre sälja
sin tystnad nu, det bör han kunna inse. Låtom oss derför
ge oss af!”

Alla tre landstego på rio Negros strand och styrde
sina steg mot staden.

Manao var icke så vidsträckt på den tiden, att det icke
kunde genomsökas på några timmar.

Man skulle gå ur hus och i hus, om så behöfdes, för
att der leta efter Torrès, men bättre var dock att till en
början vända sig till värdarna i värdshusen och lojorna,
dit äfventyraren kanske tagit sin tillflykt.

Utan tvifvel hade den f. d. skogskaptenen icke
uppgifvit sitt namn, och kanske förmåddes han af personliga skäl
att undvika allt sammanträffande med rättvisan. Om han
emellertid icke lemnat Manao, kunde han omöjligen undgå
de unga männens spaningar.

I hvad fall som helst borde man icke vända sig till
polisen, ty det var allt för sannolikt — och så var verkligen
äfven förhållandet — att den af Torrès gjorda angifvelsen
varit anonym.

I en timmes tid genomströfvade Benito, Manoel och
Fragoso Manaos förnämsta gator, derunder de frågade
köpmännen i deras bodar, krögarna i deras lojor, ja, till och
med mötande vandrare; men ingen kunde påminna sig den
individ, hvars signalement de uppgåfvo med ytterlig
noggranhet.

Hade då Torrès lemnat Manao?

Måste man afstå från allt hopp om att återfinna honom?

Förgäfves sökte Manoel lugna Benito, hvars hufvud
brann.

Kosta hvad det ville, måste han hafva Torrès i sitt våld!

Slumpen kom honom emellertid till hjelp, och det var
Fragoso, som slutligen fann det rätta spåret.

I ett värdshus vid Helge Ands-gatan svarade man
barberaren, då han uppgaf äfventyrarens signalement, att den
i fråga varande personen föregående afton hade varit i löjan.

”Låg han qvar öfver natten?” frågade Fragoso.

”Ja”, svarade krögaren.

”Är han här ännu?”

”Nej, han har gått ut.”

”Men har han betalt sin räkning, som en person,
hvilken tänker ge sig af?”

”Visst inte; han lemnade sitt rum för en timme sedan,
och helt säkert kommer han igen till qvällsvarden.”

”Vet ni hvilken väg han tog, då han gick ut?”

”Man har sett honom gå nedåt Amason-floden genom
den lägre liggande stadsdelen, och sannolikt fins han åt
det hållet.”

Fragoso behöfde icke fråga vidare.

Några minuter senare återförenade han sig med de
båda unga männen och sade till dem:

”Jag har fått upp Torrès’ spår!”

”Han är der!” utbrast Benito.

”Nej, han har gått ut, och man har sett honom styra
kosan nedåt Amason-floden.”

”Framåt!” svarade Benito.

Man måste nu återvända till floden, och kortaste
vägen dit var att följa rio Negros venstra strand ända till
dess mynning.

Benito och hans kamrater hade snart lemnat de sista
husen i staden bakom sig och följde stranden men togo
likväl en omväg för att icke blifva sedda från jangadan.

Slätten var öde vid denna tid på dagen.

Blicken kunde se långt ut öfver denna rymd, der de
odlade fälten hade trädt i stället för de forna skogarna.

Benito talade icke; han skulle icke kunnat säga ett ord.

Manoel och Fragoso respekterade hans tystnad.

Sålunda gingo de alla tre, sågo spejande omkring sig,
genomströfvade hela sträckan från rio Negros ända till
Amason-flodens strand.

Tre qvarts timme efter sedan de lemnat Manao hade
de ännu icke upptäckt något.

En eller två gånger påträffade de negrer, hvilka
arbetade i jorden.

Manoel frågade dem, och en neger sade honom
slutligen att en man liknande den beskrifne hade gått der förbi
och begifvit sig mot den vinkel, som bildas af de båda
vattendragen vid deras sammanflöde.

Utan att fråga vidare, ilade Benito, gripen af en
oemotståndlig rörelse, framåt, och hans båda följeslagare måste
skynda sig, så att han icke skulle lemna dem för långt
bakom sig.

Amason-flodens venstra strand syntes nu på knappt en
qvarts mils afstånd. Ett slags stalp, som skymde en del
af horisonten, aftecknade sig der till en längd af omkring
några hundra steg.

Benito påskyndade sitt lopp och försvann snart bakom
en af de små sandkullarna.

”Fortare! Fortare!” ropade Manoel till Fragoso. ”Vi
få inte släppa honom ur sigte ett enda ögonblick!”

Och båda två störtade efter åt samma håll, då
plötsligt ett anskri hördes.

Hade Benito sett Torrès?

Hade denne sett honom?

Hade Benito och Torrès redan stött på hvarandra?

Sedan Manoel och Fragoso, som voro några och
femtio steg efter Benito, sprungit om en af de från stranden
utskjutande uddarna, sågo de två män stå ansigte mot
ansigte.

Det var Torrès och Benito.

Ett ögonblick derefter voro Manoel och Fragoso hos dem.

Man skulle tro att det varit Benito i det öfverretade
tillstånd, hvari han befann sig, omöjligt att beherska sig
just i det ögonblick, då han hade äfventyraren midt
framför sig.

Så var det dock icke.

Då den unge mannen väl såg Torrès, då han egde
visshet om att denne icke längre kunde undgå honom, inträdde
en fullständig förändring i hans hållning, hans bröst häfdes
ej mer, han återvann hela sin kallblodighet; han blef med
ett ord åter herre öfver sig sjelf.

Några sekunder betraktade de båda männen hvarandra
utan att säga ett ord.

Der var Torrès, som först bröt tystnaden och med
denna fräcka ton, hvilken blifvit en vana hos honom, sade:

”Ah, hr Benito Garral?”

”Nej, Benito Dacosta!” sade den unge mannen.

”Nå väl då”, fortfor Torrès, ”hr Benito Dacosta, åtföljd
af hr Manoel Valdez och min vän Fragoso!”

Då äfventyraren gaf den hederlige barberaren denna
förolämpande benämning, gjorde denne, i högsta grad
förbittrad häröfver, min af att rusa fram, men han
tillbakahölls af den fortfarande lugne Benito.

”Hvad går åt er, tappre riddare?” utbrast Torrès och
tog några steg tillbaka. ”Jag tror att jag får lof att vara
på min vakt här!”

Vid dessa ord drog han ur sin poncho fram en
manchetta, detta anfalls- och försvarsvapen — allt efter tycke
och smak — som en brasilian alltid bär på sig, hvart han
än går.

Derefter böjde han kroppen halft framåt och afvaktade
händelsernas utveckling.

”Jag har kommit för att söka upp er, Torrès”, sade
nu Benito, hvilken icke ryggat ens ett steg tillbaka inför
äfventyrarens utmanande hållning.

”Söka upp mig!” utbrast Torrès. ”Jag är inte svår att
träffa. Och hvarför söker ni upp mig?”

”För att från era egna läppar få höra hvad ni synes
veta om min fars förflutna lif!”

”Verkligen!”

”Ja, jag väntar att ni säger hvar ni lärt känna honom,
hvarför ni strök omkring vår fazenda i Iquitos-skogarna,
hvarför ni inväntade honom i Tabatinga.”

”Bah, ingenting syns mig vara klarare!” svarade
Torrès gäckande. ”Jag afvaktade hans ankomst för att gå om
bord på jangadan, och detta gjorde jag i afsigt att delge
honom ett högst enkelt förslag ... som han kanske gjort
orätt i att afslå!”

Vid dessa Torrès’ ord kunde Manoel icke beherska sig
längre.

Med likblekt ansigte och flammande ögon närmade han
sig Torrès.

Benito, som ville söka komma till en uppgörelse i godo,
trädde nu mellan äfventyraren och sin vän.

”Lugna dig, Manoel”, sade han. ”Beherska dig som jag!”

Derefter fortfor han:

”Jag känner, Torrès, hvilka skäl förmådde er att
uppsöka min far om bord på jangadan. Innehafvare af en
hemlighet, som ni utan tvifvel fått er meddelad af någon
annan, ville ni göra en god affär derpå! Men derom är det
inte fråga nu.”

”Om hvad då?”

”Jag vill veta hur ni kunnat igenkänna Joam Dacosta
i egaren af Iquitos-fazendan!”

”Huru jag kunnat igenkänna honom”, svarade Torrès,
”det är min ensak, och jag kan inte inse hvarför jag skulle
behöfva tala om det för er! Hufvudsaken är att jag inte
misstagit mig, då jag i er far angaf den verklige
upphofsmannen till brottet i Tijuco!”

”Ni skall säga mig ...!” utbrast nu Benito, hvilken
började förlora sjelfbeherskningen.

”Jag skall ingenting säga!” afbröt honom Torrès. ”Ah,
Joam Dacosta har tillbakavisat mitt förslag, han har
vägrat mig bli en medlem af hans familj! Nå väl ... nu, då
hans hemlighet är känd, då han är häktad, nu är det jag,
som vägrar att tillhöra hans familj, hans ... en tjufs, en
mördares, en brottslings, som galgen väntar!”

”Usling!” utbrast Benito, hvilken i sin ordning drog
en manchetta ur gördeln och satte sig i försvarsställning.

Drifna af samma känsla, hade äfven Manoel och
Fragoso beväpnat sig lika hastigt.

”Tre mot en!” sade Torrès.

”Nej, en mot en!” svarade Benito.

”Åh, verkligen! Jag skulle snarare väntat mig ett mord
af sonen till en mördare!”

”Torrès”, utbrast nu Benito, ”försvara dig eller dödar
jag dig som en ilsken hund!”

”Ilsken, det må vara!” svarade Torrès. ”Men jag bits,
Benito Dacosta, och akta dig för mina bett!”

Derefter förde han sin manchetta något tillbaka och
intog ställning, färdig att kasta sig öfver sin motståndare.

Benito hade dragit sig några steg ifrån honom.

”Torrès”, sade han, återtagande hela den kallblodighet
han ett ögonblick förlorat, ”ni har varit min fars gäst, ni
har hotat honom, ni har förrådt honom, ni har angifvit
honom, ni har anklagat en oskyldig, och med Guds hjelp
skall jag döda er!”

Ett ytterst fräckt leende krusade Torrès’ läppar.

Kanske föll denne usling nu på den tanken att
förekomma all strid mellan Benito och honom, och han kunde
det. Han hade också insett att Joam Dacosta icke sagt
något om detta dokument, som utgjorde det materiella
beviset på hans oskuld.

Om Torrès för Benito yppat att han innehade detta
bevis, skulle han på ögonblicket hafva afväpnat sin
motståndare.

Men utom det att han ville dröja dermed så länge
som möjligt, helt säkert för att draga så stor fördel som
möjligt af detta dokument, kommo honom minnet af den
unge mannens förolämpande ord och det hat han hyste till
hela hans familj att glömma till och med sin eget intresse.

Torrès var mycket van att sköta manchettan, som han
ofta haft tillfälle att föra. Dessutom var han stark,
smidig och vig.

Alltså var i en strid med en motståndare, som knappt
hunnit tjugu år och hvilken icke kunde besitta hans styrka
eller öfning, fördelen på hans sida.

Också gjorde Manoel ett sista försök att få slåss i
Benitos ställe.

”Nej, Manoel”, svarade den unge mannen kallt, ”det
tillkommer mig ensam att hämnas min far, och då allt
här bör tillgå i öfverensstämmelse med gällande regler,
skall du bli min sekundant!”

”Benito!”

”Hvad beträffar er, Fragoso, skall ni väl inte afslå min
begäran att ni blir denne mans sekundant?”

”Må göra”, svarade Fragoso, ”ehuru det syns mig föga
hedrande! ... Vore jag i ert ställe”, tillade han, ”skulle jag
helt simpelt dödat honom som ett vilddjur!”

Platsen, der striden skulle ega rum, var en öppen fläck
af ungefär fyrtio fots bredd och låg några och femtio fot
öfver Amason-floden.

Stranden stupade här lodrätt, och der nedanför rann
floden långsamt fram, badande den vid dess bas växande
vassen.

Dess bredd var icke stor, och den af de båda
motståndarna, som veke tillbaka, blefve snart nedträngd i afgrunden.

På af Manoel gifvet tecken närmade sig Torrès och
Benito hvarandra.

Benito hade nu fullkomligt återfått herraväldet öfver
sig sjelf.

Som han här försvarade en helig sak, var han ännu
kallblodigare än Torrès, hvars samvete, så okänsligt, så
förhärdadt det än var, i detta ögonblick borde grumla hans blick.

Då de båda männen kommit hvarandra tillräckligt nära,
riktades den första stöten af Benito.

Torrès parerade den.

De två motståndarna veko derpå tillbaka, men nästan
ögonblickligen skyndade de åter fram och fattade
hvarandra med vensta handen i axeln.

Nu skulle de ej mera släppa sitt tag.

Torrès, som var starkare, gjorde med sin manchetta
en sidostöt, hvilken Benito icke lyckades undgå fullkomligt.
Han sårades i högra sidan, och tyget i hans poncho
färgades rödt af det framsippande blodet.

Han besvarade dock blixtsnabbt den gifna stöten och
sårade Torrès lindrigt i handen.

Flere stötar vexlades derefter men medförde icke något
afgörande resultat.

Utan att säga ett ord, borrade Benitos sin blick i
Torrès’, likt en ända till hjertat trängande klinga.

Uslingen började synbarligen förlora fattningen.
Sålunda vek han allt mer och mer tillbaka, drifven af denne
oförsonlige hämnare, hvilken mera tänkte på att bringa sin
faders angifvare om lifvet än att försvara sitt eget.

Att träffa var allt hvad Benito ville, medan deremot
den andre redan endast sökte parera hans stötar.

Snart såg sig Torrès trängd tillbaka ända till randen
af afgrunden, just der den något inskurna stranden sköt ut
öfver floden.

Han märkte faran, han ville åter gå anfallsvis till väga
och vinna igen den förlorade terrängen.

Hans förvirring ökades, hans irrande blick slocknade.

Han måste slutligen böja sig under den honom hotande
armen.

”Dö då!” skrek Benito.

Stöten träffade Torrès midt i bröstet men manchettans
spets afbröts mot ett hårdt, under äfventyraren poncho
gömdt föremål.

Benito anföll ännu en gång.

Torrès, hvars parerstöt icke hade träffat hans
motståndare, kände sig förlorad.

Han måste rygga ännu längre tillbaka.

Nu ville han ropa ... ropa att Joam Dacostas lif var
sammanlänkadt med hans!

Han fick icke tid dertill.

En andra stöt af Benitos manchetta trängde denna
gång ända in i Torrès’ hjerta. Han raglade baklänges, och
då fotfästet plötsligt svek honom, störtade han ned i
afgrunden.

En sista gång hakade han sig med händerna
konvulsiviskt fast i några i en remna i klippväggen växande
örter, men de kunde icke hålla honom uppe.

Han försvann i flodens vatten.

Benito hade stödt sig mot Manoels axel, och Fragoso
tryckte hans händer.

Han ville ej ens gifva sina följeslagare tid att förbinda
hans sår.

”Till jangadan”, sade han, ”till jangadan!”

Gripna af djup rörelse, följde Manoel och Fragoso
honom utan att säga ett ord.

En qvart derefter uppnådde de alla tre den del af
stranden, vid hvilken jangadan låg fastbunden.

Sedan de kommit om bord, skyndade Manoel och
Benito in i rummet, der Yaquita och Minha befunno sig,
hvarefter de meddelade dem hvad som hade tilldragit sig.

”Min son!”

”Min bror!”

Dessa rop höjdes på en gång.

”Till fängelset!” sade nu Benito.

”Ja, kom, kom!” svarade Yaquita.

Åtföljd af Manoel, drog Benito sin moder med sig.

De foro alla tre i land, der de styrde sina steg mot
Manao, och en halftimme senare stodo de utanför
stadsfängelset.

På den befallning, som i förväg gifvits af domaren
Jarriquez, insläpptes de genast och fördes till fångens rum.

Dörren öppnades.

Joam Dacosta säg sin hustru, sin son och Manoel
inträda.

”Ah, Joam, min Joam!” utbrast Yaquita.

”Yaquita, min hustru! Mina barn!” svarade fången,
hvilken öppnade sina armar för dem och tryckte dem till
sitt hjerta.

”Min Joam oskyldig!”

”Oskyldig och hämnad!” utbrast Benito.

”Hämnad! Hvad menar du?”

”Torrès är död, min far! Han har fallit för min hand!”

”Död ... Torrès död!” utbrast Joam Dacosta. ”Ah,
min son, du har förderfvat mig!”

*




SJUNDE KAPITLET.

Benito fattar sitt beslut.

Några timmar senare var den till jangadan återkomna
familjen samlad i den gemensamma salen.

Alla voro der utom den af ett sista slag träffade och
oskyldige Joam Dacosta.

Den otröstlige Benito anklagade sig för att hafva bragt
sin fader i förderfvet.

Om icke Yaquita, hans syster, padre Passanha och
Manoel bestormat den olycklige unge mannen med sina böner,
skulle han kanske i de första anfallen af förtviflan hafva
burit våldsam hand på sig sjelf. Hans omgifning släppte
honom emellertid icke ur sigte och lemnade honom aldrig
ensam.

Och dock, kunde han väl handlat ädlare än hvad han
gjort!

Var det icke en laglig hämnd han tagit på sin faders
angifvare!

Ah, hvarför hade icke Joam Dacosta sagt allt innan
han lemnade jangadan! Hvarför hade han föresatt sig att
icke meddela någon annan än domaren det materiella
beviset på hans oskuld! Hvarför hade han icke vid sitt
samtal med Manoel, sedan Torrès aflägsnat sig från jangadan,
sagt ett ord om det dokument, som äfventyraren påstod sig
innehafva!

Men hvad tilltro borde han skänka Torrès uppgift?

Kunde han vara öfvertygad om att ett sådant dokument
fans i denne uslings ego?

Familjen visste emellertid allt nu, och detta af Joam
Dacostas egen mun.

Den visste att, såsom Torrès sjelf uppgifvit, beviset
på den i Tijuco dömdes oskuld verkligen fans, att den
sannskyldige föröfvaren af mordet med egen hand skrifvit detta
dokument, att han i dödsstunden, qvald af samvetsagg, hade
lemnat det åt sin kamrat Torrès och att denne, i stället
för att uppfylla den döendes sista vilja, gjort dokumentets
öfverlemnande till en bytesaffär.

Men å andra sidan visste den äfven att Torrès blifvit
dödad i duellen, att hans kropp fallit i Amason-flodens
vatten och att han uppgifvit andan utan att hafva uttalat ens
den rätte brottslingens namn.

Så vida icke ett underverk inträffade, måste Joam
Dacosta nu betraktas som ohjelpligt förlorad.

Domaren Ribeiros död å ena sidan och Torrès’ å den
andra blefvo det dubbla slag, efter hvilket han icke kunde
åter resa sig.

Det bör äfven anmärkas att den allmänna meningen i
Manao, här som nästan öfverallt annanstädes missledd, var
afvogt stämd mot fången.

Joam Dacostas plötsliga arrestering återkallade i
minnet det förfärliga Tijuco-attentatet, hvilket varit försänkt i
glömska i tjugutre år. Rättegången med den unge
tjenstemännen i diamantdistriktet, den öfver honom fälda
dödsdomen och hans rymning ur fängelset några timmar innan
straffet skulle verkställas, allt återupptogs och
kommenterades med det största intresse.

En artikel, som stod att läsa i O Diario d’o Grand
Para, den mest spridda tidningen i denna trakt, uttalade
sig, sedan den lemnat en omständlig redogörelse för brottet,
särdeles fiendtligt mot fången.

Hvarför skulle man också tro på Joam Dacostas oskuld,
då man icke kände något af hvad hans familj — och
ingen annan än den — visste!

Manaos befolkning försattes också i en plötslig
öfverretning.

Skaror af blindt upphetsade indianer och negrer
samlades snart omkring fängelset och fordrade under höga rop
fångens död.

I Sydamerika; der man ofta finner lynchlagen
tillämpas på ett förhatligt sätt, hängifver sig hopen snart åt sina
grymma instinkter, och det var fara värdt att den i detta
fall skulle känna sig frestad att skipa rättvisa på egen hand.

Hvilken sorglig natt för jangadans passagerare!

Så väl husbondfolket som dess tjenare hade träffats af
det tunga slaget. Och var icke äfven fazendans personal
medlemmar af samma familj!

Alla ville dessutom vaka öfver Yaquitas och hennes
käras säkerhet.

På stranden af rio Negro rörde sig flockar af infödingar,
som synbarligen voro upphetsade genom Joam Garrals
arrestering, ständigt fram och tillbaka, och hvem vet till hvilka
ytterligheter dessa halfbarbariska indianer skulle kunnat gå?

Natten förflöt emellertid, utan att några fiendtliga
demonstrationer företogos mot jangadan.

Redan i soluppgången den följande dagen, den 26
Augusti, försökte Manoel och Fragoso, hvilka icke lemnat
Benito ett ögonblick under den fasansfulla natten, rycka
honom ur hans förtviflan. Sedan de fört honom afsides,
sade de honom att man icke hade en sekund att förlora,
att man måste besluta sig för att handla.

”Benito”, sade Manoel, ”kom tillbaka till dig sjelf, blif
åter en man, din fars son!”

”Min far!” utbrast Benito. ”Jag har dödat honom!”

”Nej”, svarade Manoel, ”och med himlens hjelp är det
möjligt att allt inte är förloradt!”

”Hör oss, hr Benito”, sade Fragoso.

Den unge mannen förde ena handen öfver ögonen och
gjorde en våldsam ansträngning att återvinna herraväldet
öfver sig sjelf.

”Benito”, fortfor Manoel, ”Torrès har aldrig sagt något,
som kan förhjelpa oss att komma hans förflutna lif på
spåren. Vi kunna således inte få veta hvem som föröfvat
brottet i Tijuco eller under hvilka förhållanden han begått det.
Att söka åt den sidan skulle vara att förspilla tiden.”

”Och vi måste skynda oss!” tillade Fragoso.

”Om ni dessutom”, sade Manoel, ”lyckades upptäcka
hvem Torrès’ kamrat varit, är han nu död och kan inte
intyga Joam Dacostas oskuld. Men inte för ty är det
visst att beviset på dennes oskuld fins, och vi ha ingen
anledning att betvifla dokumentets tillvaro, alldenstund
Torrès gjort det till föremål för en affär. Han har ju också
sjelf sagt det. Detta dokument är en af den verklige
brottslingen allt igenom skrifven bekännelse, hvilken skildrar
attentatet ända in i dess minsta detaljer och återupprättar vår
far. Ja, och hundra gånger ja — detta dokument fins!”

”Men Torrès fins inte längre”, utbrast Benito, ”och
dokumentet har gått förloradt med den eländige ...!”

”Vänta och misströsta inte ännu!” afbröt honom
Manoel. ”Du erinrar dig väl under hvilka förhållanden vi
gjorde Torrès’ bekantskap? Det var djupt inne i
Iquitos-skogarna. Han jagade en apa, som från honom stulit ett
metallfodral, hvarpå han satte synnerligt värde, och han
hade redan förföljt denna apa i två runda timmar, då hon,
träffad af våra kulor, störtade till marken. Nå väl, tror
du att det var bara för några i detta fodral liggande
guldstycken Torrès visade sig så ifrig att återfå det, och mins
du inte den utomordentliga belåtenhet han inte kunde dölja,
när du återgaf honom det ur apans hand ryckta fodralet?”

”Ja, ja ...”, sade Benito. ”Det der fodralet, som jag
höll i min hand, som jag återgaf honom ... ja, kanske låg
deri ...”

”Det är inte allenast möjligt ... det är säkert!”
utbrast Manoel ...

”Och jag kan bestyrka det”, inföll Fragoso, ”ty nu
kommer jag ihåg en sak. Då jag, medan ni var i Ega,
stannade qvar om bord för att, dertill uppmanad af Lina, hålla
ett vaksamt öga på Torrès, såg jag honom upprepade
gånger läsa igenom ett gammalt gulnadt papper, hvarunder
han mumlade ord, som jag inte kunde förstå!”

”Det var dokumentet!” utbrast Benito, hvilken hakade
sig fast vid detta hopp — det enda, som nu återstod 
honom. ”Men detta dokument måste han ha gömt på ett
säkert ställe.”

”Nej”, svarade Manoel, ”nej! Det var allt för dyrbart,
att Torrès skulle kunna tänka på att skilja sig derifrån!
Han måste alltid bära det på sig, och detta fodral har
säkert ...”

”Vänta, Manoel, vänta ... nu mins jag!” utbrast
Benito. ”Vid den första stöten jag under duellen gaf Torrès
midt i bröstet träffade min mancheta ett hårdt föremål
under hans poncho — det kändes alldeles som om det varit
en metallskifva ...”

”Det var fodralet!” utbrast Fragoso.

”Ja”, svarade Manoel, ”det kan inte råda något
tvifvel derom. Fodralet låg i bröstfickan på hans poncho!”

”Men Torrès lik?”

”Vi skola återfinna det!”

”Men detta papper! Vattnet måste ha kommit åt det,
kanske förstört det, gjort det oläsligt!”

”Det är omöjligt”, svarade Manoel, ”om fodralet, hvari
det ligger, är hermetiskt tillslutet.”

”Du har rätt, Manoel”, sade Benito, som ifrigt grep
efter denna sista förhoppning. ”Vi måste återfinna Torrès’
lik! Vi skola, om så behöfs, genomsöka hela denna del af
floden, men vi måste ha detta fodral!”

Lotsen Araujo tillkallades derpå och underrättades om
hvad man ämnade företaga sig.

”Ja, hvarför inte”, svarade han. ”Jag känner hvirflarna
och strömsättningarna vid rio Negros utflöde i
Amason-floden, och det bör kunna lyckas oss att återfinna Torrès’ lik.
Låtom oss taga de båda pirogerna, de två ubaerna, ett
dussin af våra indianer och bege oss af.”

I det samma kom padre Passanha ut ur Yaquitas rum.

Benito gick honom till mötes och meddelade honom
i få ord hvad de ämnade göra för att komma i besittning
af dokumentet.

”Säg ännu ingenting derom åt min mor eller syster!”
tillade han, ”ty blefve detta vårt sista hopp gäckadt, skulle
det döda dem.”

”Gå, min son, gå”, svarade padre Passanha, ”och må
Gud leda er på det rätta spåret!”

Fem minuter senare lade de fyra farkosterna ut från
jangadan, och sedan de tagit kosan utför rio Negro,
uppnådde de snart det ställe på Amason-flodens strand, der
Torrès, dödligt sårad, hade försvunnit i djupet.

*



ÅTTONDE KAPITLET.

Spaningar.

Försöken att återfinna Torrès’ lik måste ske utan
uppskof, och detta af två vigtiga skäl.

Det ena af dessa — der det gälde lif eller död för
Joam Dacosta — var att beviset på dennes oskuld måste
anskaffas innan en order ankom från Rio de Janeiro.
Sedan den anklagades identitet blifvit till fullo styrkt, kunde
denna order icke innehålla annat än afrättningsdomen.

Det andra skälet var att man borde låta Torrès’ lik
ligga så kort tid som möjligt i vattnet i förhoppning att
finna det i fodralet inneslutna dokumentet oskadadt.

Araujo gaf vid detta tillfälle prof på icke blott nit
och fyndighet utan äfven omfattande kännedom om
Amason-flodens beskaffenhet vid dess förening med rio Negro.

”Om Torrès”, sade han till de båda unga männen, 
”genast förts bort af strömmen, måste vi söka efter honom
på en lång sträcka af floden, ty skola vi vänta tills hans
lik i följd af den inträdande förruttnelsen åter kommer upp
till vattenytan, få vi vara beredda på att flere dagar gå
förlorade.”

”Det kunna vi inte”, svarade Manoel, ”vi måste ha
återfunnit det redan denna dag.”

”Om deremot”, fortfor lotsen, ”det fastnat bland
växterna och vassen nedanför bråddjupet, skola vi ha det inom
en timme.”

”Till verket då!” utbrast Benito.

Det fans intet annat sätt att gå till väga.

Farkosterna närmade sig det ställe, der Torrès fallit i
floden, och de med långa båtshakar försedda indianerna
började nu i alla riktningar undersöka flodbottnen nedanför
den lilla platå, der duellen försiggått.

Det hade för öfrigt icke varit svårt att finna detta
ställe.

En blodstrimma fläckade den af krita bestående
sluttningen, som nästan lodrätt stupade mot floden.

Der förrådde en mängd på vassen spridda bloddroppar
hvar liket försvunnit.

En från stranden, några och femtio steg längre nedåt
floden utskjutande udde bröt vattnets lopp, så att der
bildades ett slags hvirfvel. Ingen strömsättning fans der, och
vassen stod alldeles orörlig.

Man kunde således hoppas att Torrès’ lik icke förts ut
i midten af floden. Dessutom kunde det, för den händelse
bottnen sluttade tillräckligt, icke hafva glidit mer än
några fot utför denna; men äfven här märktes intet strömdrag.

Sedan ubaerna och pirogerna fördelat arbetet sig
emellan, inskränktes undersökningsfältet till den yttersta
gränsen för den ofvan nämnda hvirfveln, och besättningarnas
långa båtshakar lemnade icke en enda fläck emellan denna
medelpunkt och periferien undersökt.

Det oaktadt lyckades man ej finna äfventyraren lik
hvarken bland vassen eller på bottnen.

Sedan undersökningen fortgått sålunda i två timmar,
kom man till den öfvertygelsen att den döda kroppen utan
tvifvel hade dragits utom vattenhvirfveln, der strömdraget
började låta känna af sig.

”Men ännu ha vi ingen anledning att misströsta”, sade
Manoel, ”och än mindre att upphöra med våra spaningar.”

”Måste vi då”, utbrast Benito, ”undersöka floden i hela
dess bredd och längd?”

”Kanske i hela dess bredd”, svarade Araujo, ”men med
hela dess längd behöfva vi lyckligtvis inte befatta oss.”

”Och hvarför?” frågade Manoel.

”Derför att Amason-floden en mil nedanför rio Negros
mynning gör en mycket tvär krökning samtidigt med att
dess bädd plötsligt höjer sig. Der finnes således en
naturlig fördämning, som är väl känd af båtförarna under
namnet Frias-banken och hvilken blott de i vattenytan
simmande föremålen kunna passera. Men blir det fråga om
dem, som fattats af strömdraget närmare flodbottnen, är
det dem omöjligt att komma öfver denna bank.”

Det måste medgifvas att detta var en lycklig
omständighet, så vida Araujo icke misstog sig.

Man borde dock kunna förlita sig på denne man, som
var så förtrogen med Amason-floden.

Under de tretio år han utöfvat lotsyrket hade
Frias-banken, der strömdraget i följd af vattenmassans
sammanpressning var starkare, ofta satt hans skicklighet på prof.
Rännans smalhet och bottnens höjning gjorde det mycket
svårt att taga sig fram på detta ställe, der mer än en
träflotte råkat illa ut.

Araujo hade fullkomligt rätt, då han sade, att om
Torrès’ lik genom sin specifika vigt ännu qvarhölls på den
sandiga flodbottnen, kunde det icke af strömdraget hafva
förts på andra sidan Frias-banken. Sant är, att då det
sedermera i följd af gasutveckligen flöte upp till vattenytan,,
skulle det helt säkert gripas af strömmen och gå
ohjelpligen förloradt bortom banken, men denna på rent fysiska
orsaker beroende händelse borde icke inträffa förr än om
några dagar.

Man kunde icke vända sig till någon annan, som var
skickligare än Araujo och bättre än han kände till dessa
farvatten. Då denne försäkrade att Torrès’ lik ännu kunnat
föras på andra sidan den smala, på sin höjd en half mil
långa rännan i banken, måste man ovilkorligen finna det
vid en undersökning af hela denna del floden.

Dessutom fans på detta ställe ingen ö, ingen holme,
som bröt Amason-flodens lopp. Häraf blef det en naturlig
följd, att sedan båda strändernas bas undersökts ända till
banken, borde man anställa noggranna spaningar på den
femhundra fot breda flodbottnen.

På detta sätt gick man äfven till väga.

Farkosterna höllo sig utefter Amason-flodens så väl
högra som venstra strand. Den vid dem befintliga vassen
och vattenväxterna genomsöktes med båtshakarna. Icke ens
de minsta utsprång, vid hvilka en kropp kunde fastna,
undgingo Araujos och hans indianers uppmärksamhet.

Allt detta spanande ledde emellertid till intet resultat,
och hälften af dagen hade redan förgått utan att man
lyckats finna Torrès lik.

Indianerna erhöllo nu en timmes hvila, som de använde
till att intaga någon föda, hvarefter de åter grepo sig an
med arbetet.

Nu delade de fyra, af lotsen, Benito, Fragoso och 
Manoel manövrerade farkosterna hela den från rio Negros
mynning till Frias-banken befintliga flodsträckan sig emellan i
fyra zoner.

Det gälde att undersöka sjelfva flodbädden.

Användningen af båtshakarna syntes emellertid på vissa
ställen blifva otillräcklig för en grundlig undersökning af
sjelfva bottnen. Af denna anledning förde man om bord
ett slags starka draggnät, vid hvilka fastbundits sten och
jernskrot, och under det båtarna roddes vinkelrätt mot
stränderna, nedsänktes i djupet dessa nät, som sålunda släpades
öfver bottnen i alla riktningar.

Med dessa draggningar sysselsatte sig Benito och hans
följeslagare ända till aftonens inbrott.

De med pagajer framdrifna ubaerna och pirogerna
roddes öfver vattenytan på hela den del af floden, som nedåt
denna begränsades af Frias-banken.

Ej sällan försattes man i den mest spända väntan, då
draggnäten fastnade vid något föremål på bottnen och gjorde
motstånd. Man halade nu upp dem, men i stället för den
så ifrigt sökta döda kroppen innehöllo de endast tunga
stenar och örtknippen, som de ryckt upp ur sandbädden.

Ingen tänkte emellertid på att öfvergifva den började
draggningen. Alla glömde sig sjelfva för detta
räddningsverk.

Benito, Manoel och Araujo behöfde hvarken sporra
eller uppmuntra indianerna. De raska karlarna visste att de
arbetade för egaren af Iquitos-fazendan, för den man, som
de älskade, för öfverhufvudet i denna stora familj, hvari
tjenarna innefattades lika väl som husbondfolket.

Ja, om så behöfts, skulle de utan att tänka på
ansträngningarna tillbragt hela natten med att genomsöka floden.

Alla visste blott allt för väl hvad hvarje förspild
minut var värd.

Och dock gaf Araujo, som fann det gagnlöst att
fortsätta draggningarna i mörkret, strax före solnedgången
signal åt båtarna att samlas, hvarefter dessa återvände till
den vid rio Negros mynning liggande jangadan.

Det så omsorgsfullt och skickligt ledda arbetet hade
icke medfört något resultat.

Efter återkomsten vågade hvarken Manoel eller Fragoso 
tala om den misslyckade expeditionen i Benitos närvaro.

Borde de också icke frukta att förtviflan häröfver kunde
drifva honom till någon ytterlighet.

Men hvarken modet eller kallblodigheten skulle
hädanefter svika den unge mannen. Han var fast besluten att
gå så långt som möjligt i denna sista kamp för att rädda
sin faders heder och lif, och derför vände han sig genast
till sina följeslagare och sade:

”I morgon! Vi skola börja om igen och under
gynsammare förhållanden, hoppas jag.”

”Ja”, svarade Manoel, ”du har rätt, Benito. Ännu
återstår mycket. Vi kunna inte anse oss ha fullständigt
undersökt hela denna del af floden.”

”Nej, det kunna vi inte”, svarade Araujo, ”och jag står
fast vid hvad jag redan sagt, att Torrès’ lik finnes och
måste finnas der, emedan det inte kunnat bortföras af
strömdraget, emedan det inte kunnat passera Frias-banken,
emedan det först om flere dagar kan komma upp till
vattenytan och drifvas utför floden. Ja, det fins der, och må
aldrig en droppe rom fukta mina läppar, om jag inte tar
reda på det!”

Denna lotsens försäkran var af stor vigt, hvarför den
också ingaf alla nytt hopp.

Benito, hvilken icke längre ville nöja sig med ord utan
föredrog att se sakerna sådana de voro, trodde sig
emellertid böra svara:

”Ja, Araujo, Torrès’ lik fins ännu i denna del af
floden, och vi skola ha det, så vida det inte ...”

”Så vida det inte?” afbröt honom lotsen.

”Så vida det inte blifvit kaimanernas rof!”

Manoel och Fragoso afbidade oroligt det svar Araujo
skulle gifva.

Lotsen teg några ögonblick.

Man kände att han ville öfverlägga innan han svarade.

”Hr Benito”, sade han slutligen, ”jag har inte för vana
att prata i vädret. Äfven jag har tänkt det samma som
ni; men jag tillåter mig fråga: Har någon under de sex
timmar draggningen pågått sett en enda kaiman i floden?”

”Inte en enda”, svarade Fragoso.

”Och detta”, fortfor lotsen, ”kommer sig deraf att det
inte fins några, och att det inte fins några kommer sig
deraf att dessa djur inte ha någon fördel af att våga sig
in i det hvita vattnet, då de på en qvartmils afstånd
härifrån finna stora sträckor af detta svarta vatten, der de
företrädesvis hålla till. Att jangadan anfölls af några bland
dessa kaimaner hade sin orsak deri, att på detta ställe inte
fans något Amason-flodens tillflöde, dit de kunde taga sin
tillflykt. Här åter är det en helt annan sak. Bege er till
rio Negro, der skola ni träffa på kaimaner i tjugutal! Om
Torrès’ döda kropp störtat ned i denna biflod, skulle vi
kanske inte längre haft det minsta hopp om att någonsin
återfinna den. Men nu har den fallit i Amason-floden, och
Amason-floden skall återge oss den!”

Nu befriad från den fruktan han förut hyst, fattade
Benito lotsens hand, tryckte den och nöjde sig med att svara:

”I morgon, mina vänner!”

Tio minuter senare befunno sig alla om bord på
jangadan.

Samma dag hade Yaquita tillbragt några timmar hos
sin make, men då hon, innan de skildes åt, såg hvarken
lotsen, Manoel, Benito eller farkosterna, förstod hon att
deras spaningar hade misslyckats.

Hon ville emellertid icke säga något åt Joam Dacosta,
ty hon hoppades att morgondagen skulle bringa henne goda
nyheter.

Men då Benito satte sin fot på jangadan, insåg hon
att hennes farhågor besannats.

Hon gick honom emellertid till mötes.

”Ingenting?” sade hon.

”Ingenting”, svarade Benito, ”men morgondagen
tillhör oss!”

Alla familjens medlemmar drogo sig tillbaka till sina
rum, och man talade icke vidare om hvad som händt.

Manoel sökte öfvertala Benito att gå till sängs och taga
sig åtminstone en eller två timmars hvila.

”Hvartill tjenar det?” svarade Benito. ”Skulle jag väl
kunna sofva?”

*



NIONDE KAPITLET.

Nya spaningar.

Den följande dagen, den 27 Augusti, tog Benito före
soluppgången Manoel afsides och sade till honom:

”De af oss i går anstälda undersökningarna ha varit
förgäfves, och börja vi om dem i dag under samma
förhållanden, skola vi kanske inte bli lyckligare.”

”Vi måste det i alla fall”, svarade Manoel.

”Ja”, fortfor Benito; ”men kan du, för den händelse
Torrès’ lik inte påträffas, säga mig hur länge det dröjer
innan det flyter upp till vattenytan?”

”Om Torrès”, svarade Manoel, ”lefvat, då han föll i
floden, och inte tillskyndats en våldsam död, skulle jag
svarat dig: fem eller sex dagar; men då det skedde först,
sedan han blifvit dödligt sårad, skall han kanske flyta upp
om två eller tre dagar.”

Detta Manoels svar, som egde sin fullkomliga
riktighet, tarfvar någon förklaring.

Om någon faller i vattnet, kan han alltid flyta under
den förutsättningen att jemvigt åstadkommes mellan tätheten
hos hans kropp och tätheten hos det honom omgifvande vattnet.

Vi tala här naturligtvis blott om personer, som icke
kunna simma.

Om någon under sådana förhållanden befinner sig i
vattnet, att endast munnen och näsan äro ofvan detta, skall
han flyta.

Men i de flesta fall inträffar detta icke. Det första
den, som håller på att drunkna, gör är att han söker få så
mycket som möjligt af sig sjelf ofvan vattnet. Han lyfter
upp hufvudet och armarna, och då dessa kroppsdelar icke
längre uppbäras af vattnet, mista de icke den vigt de skulle
förlora, om de fullständigt låge i detta.

Sålunda uppstår ett öfvermätt af tyngd, som efterföljes
af fullständig sjunkning. Vattnet intränger nämligen i
lungorna, intager den dem fyllande luftens plats och kroppen
sjunker till bottnen.

Då deremot någon, som redan är död, kommer i
vattnet, sker det under helt andra och för flytning gynsammare
förhållanden, ty han kan icke utföra de ofvan nämnda
rörelserna, och sedan han sjunkit, flyter han lättare upp igen,
emedan han icke försökt att andas och vattnet sålunda icke
i någon större mängd inträngt i hans lungor.

Manoel hade således rätt, då han uppstälde en skilnad
mellan när en ännu lefvande och en redan död menniska,
kommer i vattnet. I förra fallet måste återuppflytandet
inträffa senare än i det andra.

Hvad beträffar återuppflytandet af en kropp, som legat
kortare eller längre tid i vattnet, bestämmes det
uteslutande af den förruttnelse, som alstrats af kroppens gaser,
hvilka spänna ut cellväfnaderna; dess volym ökas, utan att
dess tyngd tillväxer, och nu mindre tung än det af den
undanträngda vattnet, stiger den uppåt och befinner sig åter
i ett sådant tillstånd att den kan flyta.

”Ehuru förhållandena i detta fall äro gynsamma”,
fortfor Manoel, ”alldenstund Torrès inte längre lefde, då han
föll i floden, kan han dock inte flyta upp förr än om tre
dagar, så vida inte förruttnelsen modifieras af omständigheter,
hvilka vi inte kunna förutse.”

”Vi ha inte två dagar på oss!” svarade Benito. ”Vi
kunna inte vänta, det vet du. Vi måste således anställa
nya undersökningar, men på annat sätt.”

”Hvad ämnar du göra?” frågade Manoel.

”Dyka ned ända till flodbottnen”, svarade Benito, ”och
der söka med mina ögon, med mina händer ...”

”Dyka hundra gånger, ja, tusen gånger!” utbrast
Manoel. ”Nå väl, jag tror som du att vi nu måste öfvergå
till direkta undersökningar och inte längre låta oss ledas
af slumpen genom draggnät och båtshakar. Äfven jag tror
att vi inte kunna vänta ens tre dagar. Men skall man dyka,
stiga upp igen och åter bege sig ned i djupet, blir
undersökningstiden ganska kort. Nej, det duger inte, det tjenar
till ingenting och vi skola endast riskera att misslyckas
ännu en gång!”

”Har du då några andra medel att föreslå, Manoel?”
frågade Benito, i det han fäste en forskande blick på sin vän.

”Hör mig. Det fins en, så att säga himlasänd
omständighet, som kan komma oss till hjelp.”

”Tala, tala!”

”Då vi i går utefter rio Negros strand foro förbi
Manao, såg jag att man der håller på att reparera en af dess
kajer, och dessa undervattensarbeten utföras medelst en
dykeriapparat. Låtom oss låna, hyra eller till hvad pris som
helst köpa denna apparat, och vi skola kunna återupptaga
våra spaningar under gynsammare förhållanden än hittills.”

”Kalla hit Araujo, Fragoso och alla de andra”, svarade
Benito genast, ”och vi bege oss af.”

Lotsen och barberaren underrättades om det i
öfverensstämmelse med Manoels förslag fattade beslutet.

Det öfverenskoms att de till sammans med indianerna
skulle i de fyra farkosterna begifva sig till Frias-bäckenet
och der invänta de båda unga männen.

Utan att förlora ett ögonblick foro Manoel och Benito
i land.

Der bjödo de entreprenören för kajarbetena en så stor
summa, att denne med största belåtenhet stälde sin
apparat till deras förfogande för hela dagen.

”Vill ni ha en af mina män, som hjelper er?”
frågade han.

”Gif oss en uppsyningsman och några karlar, som sköta
luftpumpen”, svarade Manoel.

”Men hvem skall taga på sig dykardrägten?”

”Jag”, svarade Benito.

”Du, Benito?” utbrast Manoel.

”Jag vill det.”

Invändningar tjenade här vid lag till ingenting.

En timme senare hade färjan med pumpen och alla de
för manövreringen erforderliga instrumenten begifvit sig ned
till det ställe, der farkosterna, såsom öfverenskommet var,
väntade.

Man känner sammansättningen af dykardrägten, hvilken
tillåter den, som ikläder sig den, att gå ned i vattnet och
stanna der en viss tid, utan att lungornas funktioner
derigenom på något sätt störas.

Dykaren påtager sig en ogenomtränglig kautschukdrägt,
som nedtill slutar med blysulor, hvilka tillförsäkra honom
en upprätt ställning i vattnet.

Vid drägtens halslinning är fäst en kopparring, hvari
fastskrufvas en metallhjelm, i hvars främre del en glaskifva
anbragts. I denna hjelm inneslutes dykarens hufvud, som
der kan röra sig obehindradt. Vid hjelmen äro fästa två
slangar. Genom den ena afledes den utandade luften,
hvilken blifvit oduglig för lungverksamheten; den andra står i
förbindelse med en på färjan opererande pump, som genom
den sänder ny luft för andhemtningens behof.

Då dykaren skall arbeta på platsen, förblir färjan
liggande orörlig öfver honom; måste han deremot gå fram
och tillbaka på flodbottnen, följer färjan hans rörelser eller
rättar han sig efter dennas gång, allt efter som det
öfverenskommits mellan honom och dennas manskap.

Dessa nu ganska fullkomnade dykardrägter erbjuda
större säkerhet än hvad förhållandet var förr.

Den på bottnen varande dykaren uthärdar utan
synnerlig svårighet det öfvermätt af vattnets tryck, hvarför
han utsättes. Funnes i ett fall som detta någon
otyckshändelse att befara, så vore det mötet med en kaiman i
flodens djup, men såsom Araujo anmärkt, hade icke ett
enda af dessa djur synts till den föregående dagen, och
såsom läsaren känner, uppsöka de företrädesvis det svarta
vattnet i Amason-flodens tillflöden.

Dessutom har dykaren alltid, för den händelse han 
hotas af någon fara, till hands ett rep, som går upp till en
på farjan befintlig klocka, så att man der vid första signal
genast kan draga upp honom till vattenytan.

Karlarna på farjan, hvilka voro vana vid detta arbete,
började strax manövrera luftpumpen, under det fyra af Araujo
kommenderade indianer med sina länga båtshakar långsamt
drefvo den i den öfverenskomma riktningen.

De båda pirogerna, af hvilka den ena styrdes af
Fragoso och den andra af Manoel med hvar sin besättning af
två man, eskorterade färjan och höllo sig färdiga att snabbt
gå framåt eller bakåt, för den händelse Benito funne
Torrès’ lik och förde det med sig upp till vattenytan.

*




TIONDE KAPITLET.

Ett kanonskott.

Benito hade alltså begifvit sig ned i detta
Trias-bäcken, som ännu dolde äfventyrarens lik för honom.

Ah, om han kunnat afleda denna vattenmassa eller få
den att fördunsta, om han kunnat torrlägga hela
Trias-bäckenet från banken ända till rio Negros mynning, skulle det
i Torrès’ poncho gömda fodralet redan befunnit sig i hans
händer.

Hans faders oskuld hade då varit bevisad!

Den ur sitt fängelse frigifne Joam Dacosta skulle då
med de sina fortsatt färden utför Amason-floden, och huru
många förfärliga pröfningar skulle då icke varit dem
besparade!

Benito hade uppnått bottnen, hvars grus knastrade
under de tunga skosulorna.

Han befann sig nu på just det ställe af den mycket
branta stranden, der Torrès hade försvunnit och djupet var
tio till femton fot.

Der sågs ett outredligt virrvarr af vass, trädstubbar och
vattenväxter, hvari säkerligen ingen af båtshakarna kunnat
intränga vid den föregående dagens undersökningar. Det
var således möjligt att den af dessa undervattenssnår
fasthållna kroppen ännu fans qvar på samma plats, der den
fallit.

På detta ställe var strömdraget nästan omärkligt till
följd af den hvirfvel, som bildades deri genom att en af de
från stranden utskjutande uddarna böjde sig uppåt floden.

Benito följde således uteslutande färjan, som indianerna
framdrefvo öfver hans hufvud med sina båtshakar.

Ljuset trängde temligen djupt ned i det klara vattnet,
hvari solen nedsände sina strålar nästan lodrätt frän den
molnfria himlen.

Under vanliga förhållanden kan blicken icke tränga
längre ned i ett vattenlager än till ett djup af tjugu fot,
men här tycktes den flytande massan liksom genomdränkt
af det lysande fluidet, hvarför Benito kunde begifva sig ännu
längre ned och fortfarande hafva flodbottnen i sigte.

Den unge mannen skred långsamt utför den sluttande
stranden.

Med sitt jernskodda spjut trefvade han bland buskarna
och de under och omkring dem hopade växtlemningarna.

En mängd fiskstim sköto likt fågelsvärmar ut ur en
tät buske. De glänste som tusentals splittror af en krossad
spegel, der de sprutto fram genom vattnet, och hundratals
kräftdjur, liknande väldiga, ur sin stack förjagade myror,
kröpo omkring på den hvitgula sanden.

Ehuru Benito icke lemnade en enda fläck af stranden
oundersökt, lyckades det honom dock icke att påträffa
föremålet för hans spaningar. Han såg nu att flodbädden
sluttade ganska starkt, och han drog deraf den slutsatsen
att Torrès’ lik kunnat glida utom hvirfveln och förts mot
flodens midt. Om så verkligen vore förhållandet, skulle det
kanske ännu finnas der, emedan det icke kunnat ryckas med
af strömmen vid det redan stora djupet, som dessutom borde
ökas märkbart.

Benito beslöt således att rikta sina spaningar åt detta
håll, sedan han genomletat snåren utefter stranden. Af
denna anledning skred han ständigt framåt i den riktning,
som färjan i öfverensstämmelse med det redan gjorda
aftalet borde följa i en qvarts timme.

Denna tid förgick, men ännu hade Benito icke funnit
något.

Han kände nu behof af att komma upp till vattenytan,
så att han finge hemta nya krafter. Flerestädes, der flodens
djup blef större, hade han måst gå ned ända till ungefär
tretio fot. Han hade således haft att uthärda ett tryck,
som nästan motsvarade en atmosfärs och förorsakar fysisk
afmattning och ångest hos den, hvilken icke är en van
dykare.

Benito drog således i repet, som gick upp till klockan,
och männen på färjan började hala upp honom. Detta gjorde
de så långsamt och försigtigt, att han icke höjdes mera än
två eller tre fot i minuten.

Sedan den unge mannen kommit upp på färjan, tog
man af honom dykaredrägtens hjelm, hvarefter han
andades länge och djupt samt derpå satte sig för att hemta
nya krafter.

Pirogerna hade genast närmat sig färjan.

De i dem stående Manoel, Fragoso och Araujo väntade
tills Benito kunde tala.

”Nå väl?” frågade Manoel.

”Ännu ingenting!”

”Du har inte upptäckt något spår?”

”Intet.”

”Vill du att jag skall aflösa dig?”

”Nej, Manoel”, svarade Benito, ”jag har börjat ... jag
vet huru jag skall gå ... låt mig derför fortsätta.”

Benito förklarade nu för lotsen att han ämnade
undersöka den nedre delen af stranden ända fram till
Frias-banken, der den sig höjande bottnen hade kunnat hejda
Torrès lik, allra helst om det, flytande under vattnet, i
äfven högst ringa mån utsatts för strömdragets inverkan; men
dessförinnan ville han aflägsna sig från stranden och noga
undersöka den sluttande flodbottnen ända till det djup, dit
båtshakarna synbarligen icke kunnat nå.

Araujo gillade denna plan och beredde sig att taga
sina mått och steg i öfverensstämmelse dermed.

Manoel ansåg sig nu böra gifva Benito några råd.

”Då du vill fullfölja dina spaningar åt detta håll”, sade
han, ”skola vi låta färjan snedda öfver dit, men var
försigtig, Benito. Det gäller för dig att gå djupare än du
hittills gjort, kanske ända till femtio eller sextio fot, och der
måste du uthärda ett tryck af två atmosfärer. Framskrid
derför endast med ytterlig långsamhet, ty i annat fall kan
själsnärvaron öfverge dig. Då skall du inte längre veta hvar
du är eller hvad du bör göra. Känner du ditt hufvud
liksom klämmas i hop i ett skrufstäd, börjar det susa
ihållande i dina öron, dröj då inte med att ge oss signal, och vi
skola åter draga upp dig till vattenytan. Sedan kan du
börja om igen, i fall det behöfs, men då skall du åtminstone
ha fått någon vana vid att röra dig der nere på flodbottnen.”

Benito lofvade Manoel att lägga på minnet hans
förmaningar, hvilkas vigt han till fullo insåg. Framför allt
slog honom tanken att hans själsnärvaro kunde svika honom
i just det ögonblick, då han kanske vore mest i behof deraf.

Benito tryckte Manoels hand.

Dykardrägtens hjelm fastskrufvades åter vid hans hals,
luftpumpen började ånyo arbeta och snart var Benito än en
gång nedsänkt i flodens djup.

Färjan hade nu hunnit ett fyrtiotal fot från venstra
stranden, men i samma mån den närmade sig flodens midt
lade sig ubaerna för ankar der, så att strömdraget icke
kunde få den att drifva fortare än den borde.

Benito nedfirades mycket långsamt och stod snart på
flodbottnen.

Under det han gick der nere på sandbädden, kunde
man af halningslinans längd se att han befann sig på ett
djup af sextiofem till sjutio fot.

En ansenlig urgröpning måste således på detta ställe
finnas i flodbottnen.

Vattenmassan var nu mörkare, men dess genomskinlighet 
tillät dock så mycket ljus tränga ned, att Benito kunde
tydligt urskilja de på flodbottnen spridda föremålen och
röra sig temligen säkert der.

Dessutom tycktes den med glimmerskiffer öfversållade
sanden bilda ett slags reflektor, och man skulle kunnat räkna
kornen, hvilka skimrade som ett lysande dam.

Benito gick framåt med spanande blickar och trefvade
med sitt spjut i de minsta håligheter. Man firade på
linan allt efter som han önskade, och då slangarna, genom
hvilka luften in- och utandades, aldrig sträcktes, arbetade
pumpen under gynsamma förhållanden.

Benito närmade sig sålunda midten af Amason-flodens
bädd, der urgröpningen i denna var störst.

Stundom bredde sig ett tjockt mörker omkring honom,
och då kunde han icke längre se något, till och med inom
en ganska inskränkt omkrets.

En blott tillfällig olägenhet var att den öfver hans
hufvud sig flyttande färjan fullständigt afstängde solstrålarna
och lät natten träda i stället för dagen, men ett ögonblick
senare var den stora skuggan borta och sanden tillbakastade
åter ljuset med hela sin kraft.

Benito skred allt jemt nedåt.

Han märkte detta företrädesvis derigenom att trycket,
som vattnet utöfvade på hans kropp, växte, och
andhemtningsorganens funktioner icke försiggingo lika obehindradt
som i ett atmosfäriskt medium med lämplig jemvigt. Han
befann sig således under inflytande af fysiska verkningar,
vid hvilka han icke var van. Susningen i hans öron blef
allt starkare, men då han fortfarande kunde tänka klart och
redigt, ja, i nästan högre grad än vanligt, ville han icke
gifva signal att man skulle hissa upp honom utan skred allt
längre nedåt.

Plötsligt ådrog sig i den honom omgifvande
skymningen en oredig massa hans uppmärksamhet; den tedde sig
för hans ögon som en i en mängd vattenväxter inbäddad
kropp.

Benito kände sig starkt uppskakad, gick närmare och
vidrörde massan med sitt spjut.

Det var blott kadavret af en ofantlig kaiman, hvaraf
återstod knappt mer än skelettet och som af rio Negros
strömdrag förts ända ned i Amason-floden.

Benito ryggade tillbaka.

Trots lotsens försäkringar slog honom den tanken att en
lefvande kaiman kunnat förirra sig till Frias-bäckenets djup.

Han förjagade dock denna tanke och närmade sig allt
mera urgröpningens botten.

Han borde nu hunnit till ett djup af nitio eller
hundra fot och var följaktligen utsatt för ett tryck af tre
atmosfärer. Blefve denna urgröpning ännu större, skulle han
snart se sig nödsakad att upphöra med sina spaningar.

Genom anstälda försök har det utrönts att på djup af
mindre än 120 eller 130 fot befinner sig den för
undervattensvandringar yttersta gränsen, som det är farligt att
öfverskrida, icke blott derför att det är den menskliga
organismen omöjligt att arbeta obehindradt under ett så starkt
tryck, utan äfven derför att apparaterna icke längre lemna
den för inandning erforderliga luften med tillräcklig
regelbundenhet.

Och dock var Benito besluten att fullfölja sina
spaningar så länge den fysiska och moraliska styrkan icke svek
honom.

Genom en oförklarlig aning kände han sig dragen ned
till denna afgrund.

Det tycktes honom som om liket måste hafva rullat
ned ända till dess botten, som om Torrès, i fall han
burit på sig något tyngre föremål, såsom t. ex. en gördel,
innehållande silfver, guld eller vapen, kanske kunnat hålla
sig qvar vid detta ansenliga djup.

Plötsligt varseblef han i en mörk fördjupning ett lik,
som ännu hade kläderna på sig och låg utsträckt med sina
armar under hufvudet alldeles som en sofvande menniska.

Var det Torrès?

I det nu temligen tjocka mörkret var det svårt för
Benito att förvissa sig derom, men så mycket såg han dock
tydligt att det verkligen var en menniskokropp, som låg der
alldeles orörlig på minst tio stegs afstånd från honom.

En stingande känsla grep den unge mannen.

Hans hjerta upphörde för ett ögonblick att slå. Han
trodde att han skulle förlora medvetandet.

Han ansträngde sin viljekraft till det yttersta och
närmade sig liket.

Plötsligt genombäfvades hela hans varelse af en lika
våldsam som oväntad skakning.

Något liknande en lång rem ringlade sig om hans kropp,
och trots den tjocka dykardrägten kände han sig vara
föremål för tätt på hvarandra följande stötar.

”En darrål!” sade han för sig sjelf.

Dessa ord voro de enda, som förmådde bana sig väg
öfver hans läppar.

Det var verkligen en puraque — så benämna
brasilianerna den elektriska darrålen — som kastat sig öfver honom.

Hvar och en känner detta slags ålar med svartaktigt
och klibbigt skinn, hvilka längs ryggen och stjerten äro
försedda med en apparat, som, bestående af medelst små
vertikala lameller förenade skifvor, påverkas af särdeles
kraftiga nerver. Denna mycket starka elektricitetsapparat kan
gifva fruktansvärda stötar.

En del darrålar äro knappt så stora som en snok,
andra mäta deremot ända till tio fot i längd; andra åter,
det minsta antalet, äro öfver femton till tjugu fot långa och
åtta eller tio tum tjocka.

Darrålarna förekomma temligen talrikt i så väl sjelfva
Amason-floden som dess tillflöden, och det var en omkring
tio fot lång sådan, som, sedan den böjt sig likt en båge, nu
kastat sig öfver dykaren.

Benito insåg hela vidden af den fara, hvaraf han
hotades genom anfallet af det fruktansvärda djuret.

Hans klädedrägt gaf honom intet skydd. Darrålens i
början föga starka urladdningar blefvo allt våldsammare,,
och sålunda komme det att fortgå ända till det ögonblick,
då krafterna sveko honom och han föll i vanmakt.

Benito kunde icke uthärda de allt tätare på hvarandra
följande stötarna utan sjönk halft ned på sandbottnen.

Hans lemmar förlamades småningom af det elektriska
flödet från darrålen, hvilken, ringlande sig omkring hans
kropp, gned sig långsamt mot den.

Han kunde icke längre lyfta upp armarna.

Snart gled spjutet ur hans hand och han egde icke
längre styrka att fatta den upp till klockan gående linan
för att gifva de uppe på färjan varande signal att hissa upp
honom.

Benito kände sig förlorad.

Hvarken Manoel eller dennes kamrater anade hvilken
förfärlig strid under dem kämpades mellan den
fruktansvärde puraquen och den olycklige dykaren, som nu icke
längre förmådde göra motstånd eller försvara sig.

Och detta inträffade just i samma ögonblick en
menniskokropp — utan tvifvel Torrès’ lik — visade sig för
honom.

Gripen af en sista sjelfbevarelseinstinkt, ville Benito
ropa, men hans röst dog bort inom metallhjelmen, hvarur
intet ljud kunde tränga ut.

I det samma blefvo puraquens anfall allt våldsammare;
den gaf ifrån sig salvor, hvilka kommo den på sanden
liggande Benito att skälfva som bitarna af en
sönderskuren mask, dervid hans muskler vredo sig under det
elektriska gisslet.

Han kände att tankeförmågan svek honom.

Det svartnade småningom för hans ögon och hans
lemmar stelnade.

Men innan han fullkomligt miste synförmågan och
medvetandet inträffade, ett oväntadt, oförklarligt och sällsamt
fenomen.

En dof knall fortplantades genom vattenmassan.

Den lät som ett åskslag, hvilket genomträngde de af
darrålens urladdningar upprörda vattenlagren. 

Benito kände sig omhvärfd af ett förfärligt buller, som
af ekot återkastades från flodens yttersta djup.

Plötsligt banade sig ett sista anskri väg öfver hans
läppar.

En förfärande syn tedde sig för hans blickar.

Den drunknades kropp, hvilken hittills legat utsträckt
på flodbottnen, hade rest sig och dess armar rördes af det
böljande vattnet, som om de plötsligt genomströmmats af
nytt lif.

Det var verkligen Torrès’ lik.

En solstråle trängde i det samma genom vattenmassan
ned till den döda kroppen, och Benito igenkände nu det
uppsvälda och grönaktiga ansigtet af den för hans hand
fallne uslingen, som uppgifvit sin sista suck i
Amason-flodens djup.

Och medan Benitos domnade lemmar icke längre kunde
utföra en enda rörelse, medan hans tunga sulor höllo
honom liksom fastnaglad vid sandbottnen, höjde sig liket allt
mer och mer, dess hufvud vickade upp och ned, och sedan
det lösgjort sig ur det hål, der det qvarhållits af en massa
vattenväxter, steg det, förfärligt att skåda, rätt upp ända
till Amason-flodens yta.



ELFTE KAPITLET.

Hvad som ligger i fodralet.

Hvad hade tilldragit sig?

Ett rent fysiskt fenomen, hvartill läsaren får
förklaringen i det följande.

Den till Manao destinerade kanonbåten Santa Ana,
hvilken styrde uppför Amason-flodens lopp, hade passerat
Frias-banken.

Strax innan den uppnådde rio Negros mynning hade
den hissat sin flagga och med ett kanonskott saluterat den
brasilianska.

Vid denna knall hade vattenytan försatts i en dallring,
som fortplantade sig ända ned i flodens djup och var
tillräckligt kraftig att höja Torrès’ lik, hvilket redan lättats
genom en börjande, cellsystemets utvidgning befordrande
upplösning.

Den drunknades lik hade derefter stigit upp till
Amason-flodens yta.

Detta välbekanta fenomen förklarar likets
återuppflytning, men ihågkommas bör äfven att kanonbåten Santa
Anas ankomst till undersökningsfältet blef en dertill
medverkande omständighet.

Vid ett af Manoel uppgifvet anskri, som upprepades 
af hans följeslagare, hade en af pirogerna genast närmast
sig den döda kroppen, under det Benito hissades upp till
färjan.

Obeskriflig var Manoels bestörtning, då han såg Benito
liggande alldeles medvetslös på färjans däck och utan att
gifva ifrån sig minsta tecken till lif.

Lemnade då Amason-floden ifrån sig ännu ett lik?

Man afklädde Benito hans dykarerustning så fort som
möjligt.

Den unge mannen hade alldeles förlorat medvetandet
genom darrålens våldsamma urladdningar.

I sin förtviflan ropade Manoel honom vid namn, blåste
in sin egen andedrägt i hans mun och sökte förnimma
slagen af hans hjerta.

”Det slår, det slår!” utbrast han.

Ja, Benitos hjerta klappade ännu, och inom några
minuter hade Manoels omsorger återkallat honom till lifvet.

”Liket, liket!”

Dessa voro de första, de enda ord, som kommo öfver
Benitos läppar.

”Der är det”, svarade Fragoso och pekade på pirogen,
som nu närmade sig färjan med Torrès lik.

”Men hvad har då händt dig, Benito?” frågade Manoel.
”Är det bristen på luft ...?”

”Nej”, svarade Benito, ”en puraque kastade sig öfver
mig! ... Men detta buller ... denna knall?”

”Var ett kanonskott!” svarade Manoel. ”Det var
genom det liket åter kom upp i vattenytan!”

I det samma lade pirogen till vid farjan, och Torrès’
af indianerna upptagna lik låg på dess botten.

Ansigtet var ännu icke vanstäldt genom vattnets
inverkan utan lätt igenkänliga

Om identiteten kunde således intet tvifvel uppstå.

Fragoso hade redan kastat sig ned på knä i pirogen
och börjat slita upp Torrés’ kläder, hvilka dervid föllo i
trasor.

I det samma ådrog sig likets blottade högra arm
barberaren uppmärksamhet. Derå syntes nämligen tydligt 
ärret efter en gammal blessyr, som måste hafva tillfogats med
en knif.

”Detta ärr!” utbrast Fragoso. ”Ja, det är detsamma!
... Nu mins jag ...”

”Hvad?” frågade Manoel.

”En tvist ... ja, en tvist, hvartill jag var vitne i
provinsen Madeira för tre år sedan! Att jag kunnat glömma
detta! ... Torres’ tillhörde då skogskaptensmilisen! Ah, jag
visste väl att jag sett uslingen förut!”

”Hvad ha vi väl att skaffa dermed nu!” utbrast
Benito. ”Fodralet, fodralet ... har han det ännu?”

Med dessa ord började Benito slita sönder likets sista
klädesplagg för att genomleta dem.

Manoel höll honom tillbaka.

”Vänta ett ögonblick, Benito”, sade han.

Derefter vände han sig till dem bland karlarna på
färjan, som icke tillhörde jangadans personal och hvilkas
vitnesmål sedermera icke kunde jäfvas, och sade till dem:

”Mina vänner, läggen märke till allt hvad som sker
här, så att I inför domstolen kunnen redogöra derför.”

Karlarna närmade sig pirogen.

Fragoso löste nu upp den under Torrès’ trasiga poncho
omkring hans lif åtdragna gördeln och trefvade i blusfickan.

”Fodralet!” utbrast han.

Ett glädjerop hördes från Benito, hvarefter han gjorde
en rörelse att fatta det och undersöka dess innehåll.

”Nej”, sade ännu en gång Manoel, som städse bevarade
sin kallblodighet, ”ingen anledning till misstanke får i
denna sak finnas för domstolen. Opartiska vitnen böra kunna
bestyrka att detta fodral funnits hos Torrès!”

”Du har rätt”, svarade Benito.

”Min vän”, fortfor Manoel och vände sig till
arbetsförmannen på färjan, ”sök sjelf i fickan på blusen.”

Karlen lydde.

Han uppdrog derur ett metallfodral, hvars lock var
hermetiskt tillskrufvadt och som icke tycktes hafva tagit
minsta skada under den tid det legat i vattnet.

”Papperet ... fins papperet ännu der?” utbrast Benito,
hvilken icke kunde beherska sig.

”Det tillkommer domaren att öppna detta fodral.
Honom ensam tillhör det att se efter, om deri ligger något
dokument!”

”Ja, ja, äfven deri har du rätt, Manoel”, svarade
Benito. ”Till Manao, mina vänner, till Manao!”

Benito, Manoel, Fragoso och arbetsförmannen, som höll
fodralet i handen, stego derpå ned i en af pirogerna,
hvilken just skulle lägga ut, då Fragoso frågade:

”Och Torrès’ lik?”

Pirogen stannade.

Indianerna hade nämligen redan kastat ut äfventyrarens
lik i floden, utför hvilken det nu dref.

”Torrès var blott en usling”, sade Benito. ”Då jag
lojalt vågade mitt lif i striden mot honom, träffade Guds
rättvisa honom genom min hand, men hans lik får derför
inte förbli obegrafvet.”

Befallning gafs alltså åt den andra pirogen att hemta
Torrès’ lik och föra det till stranden, der det skulle jordas.

Men i det samma sköt en svärm roffåglar, hvilka
sväfvat öfver vattenytan, ned på den flytande kroppen.

Det var urubuer, en art små gamar med naken hals,
långa klor och svarta som korpar, hvilka i Sydamerika
kallas gallinazos och äro ytterligt glupska.

Ur det af deras näbbar sargade liket framträngde
nu de gaser, som utspänt den; dess täthet ökades, det sjönk
så småningom och för sista gången försvann hvad som
återstod af Torrès under Amasonflodens vattenyta.

Tio minuter senare uppnådde den snabbt framdrifna
pirogen Manaos hamn.

Benito och hans följeslagare stego genast i land och
skyndade genom stadens gator.

Några ögonblick derefter hade de uppnått domaren
Jarriquez’ bostad och läto genom en af hans tjenare fråga
honom, om de kunde få företräde genast.

Domaren gaf befallning att de skulle föras in i hans
skrifrum.

Der berättade Manoel omständligt hvad som hade
tilldragit sig allt ifrån det ögonblick, då Torrès i en laglig
duell sårades dödligt, och ända tills fodralet återfans hos
liket och af arbetsförmannen togs ur fickan i blusen.

Ehuru denna redogörelse var egnad att bekräfta allt
hvad Joam Dacosta hade sagt Jarriquez rörande Torrès och
det köp denne föreslagit honom, kunde domaren icke
tillbakahålla ett misstroget leende.

”Här är fodralet”, sade Manoel. ”Inte ett enda
ögonblick har det befunnit sig i våra händer, och den, som
räcker er det, är just den, som tagit det från liket.”

Sedan Jarriquez fattat fodralet, undersökte han det noga
och vände det åt alla håll som om det varit ett dyrbart
föremål.

Derefter skakade han det, hvarvid ur dess inre hördes
liksom klangen af mynt.

Innehöll då fodralet icke det så eftersökta dokumentet,
detta papper, som skrifvits egenhändigt af den verklige
brottslingen och som Torrès utbjudit åt Joam Dacosta för
ett nesligt pris?

Var detta materiella bevis på den dömdes oskuld
ohjelpligen förloradt?

Man gissar lätt för hvilken våldsam sinnesrörelse
vitnena till denna scen voro ett rof.

Benito kunde knappt fä fram ett ord och kände sitt
hjerta färdigt att brista.

”Men öppna då detta fodral!” utbrast han slutligen med
bruten stämma.

Jarriquez började skrufva af locket, och sedan han fått
af det, vände han om fodralet, hvarvid några guldstycken
föllo ned på hans skrifbord.

”Men papperet ... papperet!” utbrast ännu en gång
Benito, i det han fattade tag i bordet för att icke falla omkull.

Domaren stack in fingrarna i fodralet och utdrog derur,
ehuru med någon svårighet, ett gulnadt, omsorgsfullt
hopviket papper, som vattnet tycktes hafva respekterat.

”Dokumentet! Der är dokumentet!” utbrast Fragoso.
”Ja, der är verkligen det papper, som jag sett i Torrès’
hand!”

Jarriquez vecklade upp papperet och kastade en blick
derpå, hvarefter han började granska både fram- och
baksidan, på hvilka syntes en temligen grof stil.

”Det är verkligen ett dokument”, sade han, ”derom
råder intet tvifvel.”

”Ja”, svarade Benito, ”och det är detta dokument, som
bevisar min fars oskuld!”

”Derom vet jag ännu ingenting”, svarade domaren, ”och
jag fruktar att det kanske blir svårt att veta!”

”Hvarför?” utbrast Benito, hvilken nu vardt likblek.

”Emedan detta dokument är skrifvet på ett
kryptologiskt språk”, svarade Jarriquez, ”och emedan ...”

”Emedan ...?”

”Vi inte ha nyckeln dertill!”



TOLFTE KAPITLET.

Dokumentet.

Detta var verkligen en högst allvarsam tillfällighet,
som hvarken Joam Dacosta eller någon af hans familj
kunnat förutse.

De, som icke glömt den första scenen i denna
berättelse, veta att dokumentet var skrifvet med en oläslig, från
ett af de talrika kryptologiska systemen lånad chiffer.

Men hvilken?

Det var på upptäckten häraf all den uppfinningsrikhet,
som en menniskohjerna besitter, nu skulle användas.

Innan domaren Jarriquez afskedade Benito och hans
följeslagare, lät han taga en noggrann afskrift af
dokumentet, som han ville bevara i original, hvarefter han
öfverlemnade den omsorgsfullt kollationerade kopian åt de båda
unga männen för att af dem tillställas fången.

Sedan man kommit öfver ens om att träffas den
följande dagen, aflägsnade sig de båda vännerna, och då de
icke ville dröja ens ett ögonblick med att återse Joam
Dacosta, begåfvo de sig genast till fängelset.

Der underrättade de i ett kort samtal fången om hvad
som hade tilldragit sig.

Joam Dacosta tog afskriften af dokumentet och
betraktade den uppmärksamt, hvarefter han återlemnade den till
sin son med en skakning på hufvudet.

”Kanske”, sade han, ”finnes i denna skrifvelse detta
bevis på min oskuld, som jag aldrig kunnat anskaffa; men
om det går mig ur händerna, om redbarheten i mitt
förflutna lif inte talar till min förmån, då har jag ingenting
vidare att hoppas af menniskors rättvisa, och då ligger mitt
öde i Guds hand!”

Alla kände sig träffade af sanningen i dessa ord.

Om dokumentet icke kunde dechiffreras, blefve den
anklagades ställning ännu hopplösare.

”Vi skola finna chiffern, min far!” utbrast Benito. ”Det
ges intet dokument af detta slag, som kan trotsa vår tids
dechiffreringsmetoder. Misströsta derför inte! Himlen har
så att säga genom ett underverk återgifvit oss detta
papper, som rättfärdigar er, och då den ledt vår hand vid dess
tillrättaskaffande, skall den inte heller undandraga sig att
upplysa vårt förstånd vid försöken att tolka det!”

Joam Dacosta tryckte Benitos och Manoels händer,
hvarefter de båda unga männen och barberaren aflägsnade
sig, djupt rörda, för att utan dröjsmål skynda till jangadan,
der Yaquita väntade dem.

Yaquita underrättades genast om de nya tilldragelser,
som inträffat sedan den föregående aftonen, om
återuppflytningen af Torrès’ lik, om upptäckten af dokumentet och den
sällsamma form, som den verklige brottslingen, äfventyrarens
kamrat, ansett sig böra gifva det — utan tvifvel för att
det icke skulle kompromettera honom, om det fölle i
främmande händer.

Äfven Lina erhöll naturligtvis kännedom om den
oväntade förvecklingen och den af Fragoso gjorda upptäckten
att Torrès var en f. d. skogskapten, hvilken tillhört den i
trakten omkring Madeiras mynning opererande milisen.

”Men under hvilka förhållanden sammanträffade ni då
med honom?” frågade den unga mulattskan.

”På ett af mina ströftåg genom Amazonas-provinsen”,
svarade Fragoso, ”derunder jag vandrade från by till by
för att utöfva mitt yrke.”

”Och detta ärr?”

”Dermed förhåller sig så. En dag kom jag till
aranaernas missionsstation i det samma Torrès, som jag aldrig
sett förut, hade råkat i gräl med en af sina kamrater —
denne liksom alla de andra en dålig sälle — och grälet
slutade med ett knifstygn genom skogskaptenens arm. Då
ingen läkare fans att tillgå, anmodade man mig att
förbinda honom, och på det viset gjorde jag hans bekantskap!”

”Hvad båtar det väl, på det hela taget”, svarade den
unga flickan, ”att det blir kändt hvem Torrès varit! Det
är ju i alla fall inte han, som begått brottet, och vi komma
inte målet närmare!”

”Nej, visserligen”, svarade Fragoso, ”men till slut skola
vi kunna läsa det fördömda dokumentet, och då skall Joam
Dacostas oskuld ligga i öppen dag för allas ögon!”

Detta var äfven hvad Taquita, Benito, Manoel och
Minha hoppades, hvarför de också alla fyra samlades i
bostadens gemensamma sal och der tillbragte långa timmar
under fåfänga försök att tolka det hemlighetsfulla
dokumentet.

Men hoppades de kunna, lyckas deri, så bör det å
andra sidan äfven framhållas att domaren Jarriquez icke stod
dem efter i detta afseende.

Sedan han uppsatt den rapport, hvilken bekräftade Joam
Dacostas identitet efter det nya med honom hållna
förhöret, hade han afsändt den till vederbörande i Rio de
Janeiro.

Nu trodde han sig för egen del icke vidare få något
att skaffa med denna sak.

Deri misstog han sig emellertid.

Vi anse oss böra nämna att allt ifrån upptäckten af
dokumentet fann sig Jarriquez plötsligt förflyttad in på det
område för intellektuell verksamhet, som intresserade
honom lifligast.

Han, sökaren af siffertalkombinationer, lösaren af
roande problem, tolkaren af charader, rebusar och
logogryfer, hade nu tydligen kommit i sitt rätta element.

Vid tanken att detta papper kanske innehöll beviset på
Joam Dacostas oskuld kände han alla sina analytiska
instinkter åter vakna till lif.

Han hade ju framför sig ett verkligt kryptogram och
tänkte icke på något annat än att utgrunda dess mening.

Man behöfde visst icke känna Jarriquez för att ana att
han skulle arbeta derpå med sådan ifver, att han glömde
både att äta och dricka.

Sedan de unga männen aflägsnat sig, hade Jarriquez
gått in i sitt skrifrum.

Hans för alla stängda dörr tillförsäkrade honom några
timmars fullkomlig ostördhet.

Glasögonen sutto på hans näsa och snusdosan stod på
bordet. Han tog sig en väldig pris för att blifva ännu
skapsyntare och fyndigare, fattade dokumentet och fördjupade
sig i ett begrundande, som snart tog sig det materiella
uttrycket af en monolog.

Den värde domaren tillhörde nämligen det slags
menniskor, som hellre tänka högt än sakta.

”Låt oss gå till väga metodiskt”, sade han för sig sjelf.
”Utan metod ingen logik, utan logik ingen framgång!”

Derefter genomögnade han papperet från början till
slut men kunde icke fatta det minsta af hvad der stod
skrifvet.

Dokumentet innehöll ett hundratal rader, hvilka voro
fördelade i sex stycken.

”Hm”, sade domaren, sedan han funderat en stund,
”att taga i hop med det ena stycket efter det andra, det
vore att onödigtvis förspilla en dyrbar tid. Jag vill derför
välja ut ett af dessa stycken — det, som är af största 
intresse. Och med hvilket af dem kan detta vara
förhållandet, om inte med det sista, der redogörelsen för hela
tilldragelsen ovilkorligen måste finnas sammanfattad.
Egennamn, och bland dem Joam Dacostas, kunna hjelpa mig på
trafven, och förekommer det någonstädes i detta dokument,
måste det ovilkorligen vara i sista stycket."

Domarens tankegång var logisk.

Helt säkert gjorde han klokt, då han, att börja med,
ville pröfva alla sina kryptologiska insigter på det sista
stycket.

Vi återgifva detta här nedan — ty vi anse oss böra
lägga det under läsarens ögon, så att denne sjelf må se
huru vår analytiker använde sin begåfning för
hemlighetens upptäckande.

”Phyjslyddqfdzxgasgzzqqehxgk
fndrxujugiocytdxvksbxhhuypohd
vyrymhuhpuydkjoxphetozsletnpmv
ffovpdpajxhyynojyggaymeqynfuql
nmvlyfgsuzmqiztlbqgyugsqeubvnr
credgruzblrmxyuhqhpzdrrgcrohep
qxufivvrplphonthvddqfhqsntzhhh
nfepmqkyuuexktogzgkyuumfvijdq
dpzjqsykrplxhxqrymvklohhhotozv
dksppsuvjhd.”


Till en början fäste sig Jarriquez vid att raderna i
dokumentet icke voro afdelade i ord, icke ens i satser och att
allt slags interpunktering saknades.

Denna omständighet måste naturligtvis försvåra den
föreliggande uppgiften i hög grad.

”Låt se”, sade han emellertid till sig sjelf, ”om inte
här finnas några bokstafssammanställningar, som bilda ord
— jag menar naturligtvis sådana ord, i hvilka antalet
konsonanter i förhållande till vokalerna gör det möjligt att 
tala. Att börja med, ser jag främst i raden phy ... längre
ned ordet gas ...och der ujugi ...erinrar det inte om
namnet på den afrikanska staden å Tanganika-sjöns strand?
Men hvad har väl den staden att skaffa med allt detta? ...
Längre ned finner jag ordet ygo. Är detta grekiska?
Vidare rym ...puy ... jor ... phetoz ... jyggay ... suz
 ... gruz ...  Och så red ... let ...  Det är två engelska
ord! Sedan ohe ... syk ... och ännu en gång ordet rym 
... och sist ordet oto ...!”

Jarriques lät papperet falla tillbaka och försjönk några
ögonblick i tankar.

”Alla de ord, som ådragit sig min uppmärksamhet,
medan jag genomögnat dessa rader, äro underliga!” sade
han för sig sjelf. ”Ingenting anger deras härkomst.
Somliga tyckas vara grekiska, andra holländska, en del
engelska, en del ha ingen karaktär alls — för att nu inte räkna
dessa konsonantföljder, hvilka ingen menniska mäktar
uttala! Det blir verkligen ingen lätt sak att finna nyckeln
till detta krypogram!”

Domarens fingrar började nu på skrifbordet slå ett slags
revelj, som om han velat väcka sina slumrande
själsförmögenheter.

”Att börja med”, sade han, ”vill jag se efter hur många
bokstäfver det fins i detta stycke.”

Han räknade med pennan i hand.

”Två hundra sjutiosex!” sade kan. ”Nå väl, nu gäller
det att bestämma hur många gånger hvar och en af dessa
bokstäfver förekommer i detta dokumentets sista stycke.”

Denna uträkning tog något längre tid.

Jarriquez hade åter fattat papperet; med pennan i
handen antecknade han efter hvarandra hvarje bokstaf enligt
den alfabetiska ordningsföljden.

Efter en qvarts timmes förlopp hade han erhållit
följande tablå:


a=3gånger
b=4„
c=3„
d=16„
e=9„
f=10„
g=13„
h=23„
i=4„
j=8„
k=9„
l=9„
m=9„
n=9„
o=12„
p=16„
q=16„
r=12„
s=10„
t=8„
u=17„
v=13„
w=12„
x=19„
y=12„
z=4„
__________________
Summa=276gånger.


”Ah”, utbrast Jarriquez, ”hvad som genast springer
mig i ögonen är att alla alfabetets bokstäfver förekomma
i detta stycke! Högst besynnerligt! Om man i en bok på
en slump tar så många rader, som behöfvas för att rymma
276 bokstäfver, torde det mycket sällan inträffa att 
alfabetets alla tecken finnas der. På det hela taget kan detta
dock vara ett verk af slumpen.”

Derefter togo vår domares tankar en annan riktning
och han sade för sig sjelf:

”En ännu vigtigare sak är att se, om proportionen
mellan vokalerna och konsonanterna är den normala.”

Jarriquez fattade åter pennan, frånräknade vokalerna
och fick sålunda följande kalkyl:


a=3gånger
e=9„
i=4„
o=12„
u=17„
y=19„
____________________
Summa64vokaler.


”Alltså”, sade han, ”fins det i detta stycke 64 vokaler
mot 212 konsonanter. Godt, der har jag ju den normala
proportionen, d. v. s. ungefär en femtedel, alldeles som i
alfabetet, hvari man räknar 6 vokaler på 25 bokstäfver.
Det är alltså möjligt att detta dokument skrifvits på vårt
lands språk och att blott hvarje bokstafs betydelse ändrats.
Om denna deras betydelse modifierats regelbundet, om t. ex.
b alltid framstälts genom l, o genom v, g genom k, u
genom r o. s. v., då vill jag mista min plats som domare i
Manao, i fall jag inte till slut lyckas finna chiffern till detta
dokument! Här har jag således ingenting annat att göra
än att fortgå efter den metod, som följdes af den snillrike
analytikern Edgar Poe!”

Med detta anspelade Jarriquez på en af den berömde
amerikanske författaren skrifven roman, hvilken anses vara
ett mästerstycke.

Hvem har icke läst hans ”Guldbaggen”?

I denna roman tillämpas en fullkomligt matematisk
metod på ett af siffror, bokstäfver, algebraiska tecken,
asterisker, punkter och kommata sammansatt kryptogram,
hvilket dechiffreras under högst utomordentliga förhållanden,
som beundrarna af detta egendomliga snille icke torde
glömt.

Sant är att med dechiffreringen af det amerikanska
kryptogrammet är förknippad upptäckten af en skatt,
hvaremot det i förevarande fall gälde en menniskas lif och heder.

Jarriquez, hvilken ofta läst och läst om igen ”sin”
”Guldbagge”, kände väl till de af Edgar Poe använda
analytiska metoderna, hvarför han beslöt att begagna sig af
dem i förevarande fall. Såsom han redan sagt, var han
säker på att han med tillhjelp af dem skulle, för den
händelse hvarje bokstafs värde eller betydelse ej förändrats, inom
kortare eller längre tid kunna dechiffrera dokumentet
rörande Joam Dacosta.

”Hvad gjorde Edgar Poe?” sade han för sig sjelf. ”Först
och främst företog han sig att se efter hvilket tecken —
här är dock blott fråga om bokstäfver — låt oss således
säga hvilken bokstaf förekom oftast i kryptogrammet. I
förevarande fall ser jag att det är bokstafven h, ty den
upprepas tjugutre gånger. Endast denna ofantliga
proportion är tillräcklig att a priori visa att h inte betecknar h utan
tvärt om representerar den bokstaf, som förekommer oftast
i vårt språk, ty jag antager att dokumentet är skrifvet på
portugisiska. I engelskan eller franskan skulle det utan
tvifvel vara e, i italienskan i eller a, i portugisiskan a
eller o. Låtom oss derför utan vidare modifikationer ponera
att h betecknar a eller o.”

Derpå såg Jarriquez efter hvilka bokstäfver näst efter
h förekommo i största antal i dokumentet.

Han fick följande tabell:


h=23gånger
y=19„
u=17„
dpq=16„
gv=13„
orxz=12„
fs=10„
eklnp=9„
jt=8„
bi=4„
ac=3„


”Bokstafven a träffas således der endast tre gånger”,
utbrast domaren, ”och dock borde den förekomma talrikast!
Detta bevisar mer än tillräckligt att dess betydelse
förändrats. Men hvilka äro efter a eller o de bokstäfver, som
uppträda oftast i vårt språk? Låt mig se.”

Och med en verkligen anmärkningsvärd fyndighet, som
förrådde en ovanligt uppöfvad iakttagelseförmåga, grep han
sig an med denna nya undersökning.

Härvid gick han till väga på samma sätt som den
amerikanske romanförfattaren, hvilken, stor analytiker som han
var, blott genom slutledning eller jemförelse lyckats
uppställa ett kryptogrammets tecken motsvarade alfabet, som
gjorde det möjligt för honom att läsa detta flytande.

Likaledes förfor nu domaren Jarriquez, och vi kunna
försäkra att han icke var sin berömde mästare underlägsen.

Derigenom att han träget sysselsatt sig med logogryfer, 
fyrkantiga och rektangulära ord samt andra gåtor, hvilka
hvila på endast en godtycklig anordning af bokstäfverna,
och vant sig att lösa dem antingen i hufvudet eller med
pennan i hand, hade han redan förvärfvat en viss färdighet
i sådana tankelekar.

I förevarande fall blef det honom alltså icke svårt att
bestämma den ordning, i hvilken bokstäfverna oftast följde
på hvarandra, vokalerna först och konsonanterna sedan.

Tre timmar efter det han gripit sig an dermed hade
han under sina ögon ett alfabet, hvilket, om han gått
riktigt till väga, borde gifva honom den verkliga betydelsen
af de i dokumentet använda bokstäfverna.

Han behöfde således endast efter hvarandra sätta
bokstäfverna i detta alfabet under dem i dokumentet.

Men innan Jarriquez gjorde detta, kände han sig smått
uppskakad.

Han uppgick helt och hållet i den intellektuella
njutning — och denna är mycket större än man kanske tror —
som erfares af en person, hvilken efter flere timmars envisa
bemödanden skymtar den så otåligt sökta lösningen af en
logogryf.

”Låtom oss således fresta på”, sade han. ”Det skall
verkligen öfverraska mig mycket, om jag inte finner ordet
till gåtan.”

Jarriquez tog nu af sig glasögonen, torkade af imman,
som från hans ögon lagt sig på dem, och satte dem sedan
till rätta, hvarefter han åter lutade sig ned öfver bordet.

Med sitt speciella alfabet i ena handen och
dokumentet i den andra började han under den första raden i dettas
sista stycke skrifva de verkliga bokstäfverna, hvilka enligt
hans åsigt borde noggrant motsvara hvarje kryptografisk
bokstaf.

Sedan han slutat med den första raden, förfor han på
samma sätt med den andra, tredje och fjerde o. s. v. tills
han omsider hunnit styckets sista bokstaf.

Jarriquez var ett sådant original, att han under
skrifningen icke ens brydde sig om att se efter huruvida denna
samling af bokstäfver bildade begripliga ord.

Nej, under detta förarbete hade han icke velat befatta
sig med någon sådan kontrollering. Han ville förskaffa sig
njutningen att läsa genast och i ett andedrag.

Då han slutat, utbrast han:

”Låtom oss nu läsa!”

Och han läste.

Store Gud, hvilken kakofoni!

I de rader han gjort med bokstäfverna i sitt alfabet
fans icke mera mening än i dem i dokumentet! Det var
blott en ny serie bokstäfver, se der allt sammans, men de
bildade intet ord, de voro obegripliga!

Med ett ord, allt var lika hieroglyfiskt!

”Dj-rs dj-r!” utbrast Jarriquez.

*



TRETTONDE KAPITLET.

Hvari det är frågan om siffror.

Klockan var sju på aftonen.

Jarriquez, som fortfarande var fördjupad i sitt
krångliga arbete utan att dock hafva kommit längre, hade
alldeles glömt så väl måltids- som hvilotimmarna, då en
knackning plötsligt hördes på dörren till hans skrifrum.

Det var verkligen hög tid.

En timme till, och den förargade domarens hela
hjernsubstans skulle otvifvelaktigt smält för den intensiva hetta,
som utvecklades i hans hufvud!

Med af otålighet darrande stämma utbrast Jarriquez:

”Stig in!”

Dörren öppnades och Manoel inträdde.

Den unge läkaren hade lemnat sina vänner på 
jangadan fördjupade i ett träget studium af det outgrundliga
dokumentet och gått att åter uppsöka domaren Jarriquez.

Han önskade få veta, huruvida denne hunnit längre i
sina bemödanden. Han kom för att fråga honom, om han
ej ännu upptäckt det system, hvarpå kryptogrammet
grundade sig.

Jarriquez blef alls icke missbelåten, då hans blick föll
på Manoel. Det tillstånd af öfverretning, hvari hans hjerna
befann sig, hade förvärrats ännu mera genom ensamheten.

Att få någon att tala med var just hvad han behöfde,
allra helst som denne någon visade sig lika ifrig som han
sjelf att utforska hemligheten.

Manoel var således den rätte.

”Hr Jarriquez”, sade nu Manoel, ”tillåt mig göra er
en fråga: Har ni lyckats bättre än vi?”

”Sitt ned till en början”, svarade Jarriquez, i det han
steg upp och började gå fram och tillbaka i rummet. ”Sitt
ned! Om vi samtalade på stående fot, skulle ni gå åt ett
håll och jag åt ett annat, och då blefve mitt skrifrum allt
för litet att kunna inrymma oss.”

Manoel satte sig således och upprepade sin fråga.

”Nej ... jag har inte varit lyckligare”, svarade
domaren. ”Jag vet lika litet som ni. Jag kan ingenting annat
säga er än att jag kommit till en visshet!”

”Hvilken?”

”Att dokumentet inte är affattadt med de allmänt
brukliga skriftecknen utan grundar sig på hvad i
kryptologien kallas en ”chiffer” eller, helt enkelt sagdt, på ett tal.”

”Kan man då inte alltid läsa en sådan skrifvelse?”
frågade Manoel.

”Jo”, svarade Jarriquez, ”om en bokstaf oföränderligen
representeras af en och samma bokstaf, t. ex. a alltid af
p, p alltid af x — i annat fall deremot inte.”

”Och i detta dokument — ?”

”I detta dokument vexlar bokstafvens betydelse allt
efter den godtyckligt valda chiffer, som bestämmer den.
Sålunda blir ett af ett k representeradt b längre fram z,
vidare m, n, f eller hvilken annan bokstaf som helst.”

”Och i sådant fall?”

”Är kryptogrammet — det gör mig ondt att säga det
— fullkomligt oläsligt.”

”Oläsligt!” utbrast Manoel. ”Nej, vi skola slutligen
finna chiffern till detta dokument, hvaraf en menniskas lif
beror!”

Ett rof för en öfverretning, som han icke kunde
beherska, hade Manoel stigit upp. Det svar han fått var så
nedslående, att han icke kunde förmå sig att anse det
afgörande.

På ett tecken af domaren sansade han sig emellertid,
satte sig åter och frågade med något lugnare stämma:

”Men säg mig först och främst, hvad kommer er att
tro att detta dokument regeras af en chiffer eller, som ni
nyss sade, ett tal?”

”Hör mig, unge man”, svarade Jarriquez, ”och ni skall
inse att ni måste böja er för den påtagliga vissheten.”

Domaren fattade nu dokumentet och lade det framför
Manoel, så att denne kunde se hvad han gjort för att söka
läsa det.

”Jag har till en början”, sade han, ”behandlat detta
dokument så, som det borde behandlas, d. v. s. logiskt.
Jag har således öfverlemnat ingenting åt slumpen, d. v. s.
jag har sökt att tolka det medelst användning af ett på
proportionaliteten mellan de vanligaste bokstäfverna i vårt
språk grundadt alfabet, dervid jag följt de af vår odödlige
analytiker Edward Poe uppstälda reglerna ... Nå väl, hvad
som lyckades honom, det har misslyckats för mig!”

”Misslyckats!” utbrast Manoel.

”Ja, unge man, och jag borde genast från första
stunden kunnat inse att det var omöjligt att tyda dokumentet
på detta sätt. Till och med en skickligare än jag skulle
misslyckats.”

”Men, min Gud”, utbrast Manoel, ”jag söker förgäfves
fatta ...”

”Tag dokumentet”, afbröt honom Jarriquez, ”fäst er
endast vid det sätt, hvarpå bokstäfverna stälts tillsammans
och läs det ända till slutet.”

Manoel lydde.

”Ser ni inte att vissa bokstäfver förenats på ett
besynnerligt sätt?” frågade domaren.

”Jag ser ingenting”, svarade Manoel, sedan han
genomögnat dokumentets rader för kanske hundrade gången.

”Nå väl, nöj er då med att granska det sista stycket.
Der bör, som ni torde inse, förekomma en sammanfattning
af skrifvelsens innehåll. Märker ni ingenting ovanligt der?”

”Ingenting.”

”Der fins emellertid något, som på det tydligaste
bevisar att dokumentet regeras af ett tal.”

”Och det är?” frågade Manoel.

”Det är dessa tre h, hvilka ni ser sammanstälda pä
två olika ställen.”

Hvad Jarriquez sade egde sin riktighet och var egnadt
att ådraga sig uppmärksamheten. I stycket utgjordes å ena
sidan de tvåhundrafjerde, tvåhundrafemte och
tvåhundrasjette bokstäfverna, och å den andra de tvåhundrafemtioåttonde, 
tvåhundrafemtionionde och tvåhundrasextionde af efter 
hvarandra följande h’n.

Denna egendomlighet hade icke observerats genast af
Jarriquez.

”Detta, unge man, bevisar helt enkelt att dokumentet
regeras af ett tal. Häraf framgår a priori att hvarje
bokstafs betydelse förändras genom siffrorna i detta tal och
genom den plats de intaga.”

”Och hvarför?”

”Derför att i intet språk förekomma ord, i hvilka
samma bokstaf tredubblas.”

Manoel kände sig träffad af detta skäl, begrundade det
och fann ingenting att invända deremot.

”Och om jag gjort denna iakttagelse förr”, fortfor
Jarriquez, ”skulle jag besparat mig mycket obehag och en
olidlig hufvudvärk!”

”Men hvad menar ni då med en chiffer?” frågade
Manoel, som nu kände den smula hopp, hvarvid han hittills
försökt haka sig fast, försvinna.

”Låtom oss säga ett tal!”

”Ett tal då, om ni så vill.”

”Hör på, och af ett exempel skall ni förstå det bättre
än af alla förklaringar.”

Jarriquez satte sig vid skrifbordet, tog ett pappersblad
och en penna och sade:

”Hr Manoel, låtom oss på slump taga en mening,
hvilken som helst — denna t. ex.

Le juge Jarriquez est doué d’un esprit très
ingenieuxDomaren Jarriquez är begåfvad med ett särdeles
uppfinningsrikt hufvud. — I anseende till skiljaktigheterna mellan de
svenska och franska alfabeten hafva de kryptologiska exemplen
måst bibehållas på franska språket.Öfvers.:s anm..

”Jag skrifver nu denna mening så, att bokstäfverna
komma på något afstånd från hvarandra, hvarigenom den
får följande utseende:

Le juge Jarriquez est doué d’un esprit très
ingenieux.”

Derefter såg domaren — för hvilken ofvanstående sats
utan tvifvel innehöll ett af dessa axim, som icke tåla
någon invändning — Manoel rakt in i ögonen och fortfor:

”Låtom oss nu förutsätta att jag på en slump tar ett
tal för att gifva denna begripliga ordföljd kryptografisk
form. Låtom oss äfven förutsätta att detta tal utgöres af
tre siffror och att dessa siffror äro 4, 2 och 3. Jag
skrifver talet 423 under ofvanstående mening, upprepar det så
många gånger, som det behöfs för att hinna till meningens
slut, och sätter en siffra under hvarje bokstaf. Så här tar
det sig då ut:

Le juge Jarriquez est doué d'un
42 3423 423423423 423 4234 234
esprit très ingenieux
234234 2342 342342342


”Nå väl, hr Manoel, om jag ersätter hvarje bokstaf
med den, hvilken i alfabetet befinner sig så många
bokstäfver efter den sistnämnda, som angifves af den under denna
skrifna siffran, erhåller jag följande:


l—4=p
e„2=g
j„3=m 
u„4=z
g„2=i
e„3=ho. s. v.


”I fall jag genom valören af de siffror, som bilda det
i fråga varande talet, kommer till alfabetets slut och
sålunda inte har tillräckligt med bokstäfver att vidare
fråndraga, börjar jag om igen med a. Detta inträffar vid den
sista bokstafven i mitt namn, detta z, hvarunder står
siffran 3. Alldenstund nu inga bokstäfver längre äro att tillgå
i alfabetet efter z, börjar jag åter om med a och får:


z—3=c


”Då jag ända till slutet genomfört det kryptografiska
system, som regeras af talet 423 — hvilket jag tagit på en
höft, glöm inte det — ersättes den till exempel valda
meningen af följande:

Pg mzih ncuvhtgc iux hqyi fyr gvttly vuiu lrihrkhzz.

”Nå väl, undersök noga denna bokstafsföljd, och ni skall
finna att den har alldeles samma utseende som det i fråga
varande dokumentets särskilda stycken. Hvad framgår deraf?
Jo, att då bokstafvens betydelse anges af den siffra, som
genom slumpen kommer att stå under den, den
kryptografiska bokstaf, hvilken hänför sig till den verkliga
bokstafven, inte alltid kan vara den samma. Sålunda framställes
i denna mening det första e af ett g, men det andra af ett
h, det tredje af ett g, det fjerde af ett i; ett m motsvarar
det första j och ett n det andra; af de båda r i mitt namn
representeras det ena af ett u, det andra af ett v; t i
ordet est blir ett x och t i esprit ett y, hvaremot det i
ordet très är ett v. Ni torde således inse, att om ni inte
känner talet 423, skall ni aldrig kunna läsa dessa rader,
och att följaktligen detta dokument, då det tal, som
regerar det, är er okändt, skall förbli oläsligt.”

När Manoel hörde domarens logiska resonnemang, kände
han sig i början förkrossad, men omedelbart derefter höjde
han hufvudet och utbrast:

”Nej, nej, jag skall inte uppge hoppet att upptäcka
detta tal!”

”Det vore kanske inte omöjligt”, svarade Jarriquez, ”om
raderna i detta dokument varit afdelade i ord.”

”Hvarför?”

”Jag räsonnerar så här, unge man. Det kan ju med
all säkerhet antagas att i dokumentets sista stycke bör
finnas sammanfattadt allt hvad som skrifvits i de föregående
styckena. Jag är således viss på att namnet 
Joam Dacosta förekommer der. Nå väl, om raderna afdelats i ord,
skulle det inte varit omöjligt att genom med det ena
ordet efter det andra gjorda försök — jag menar nu sådana
ord, hvilka liksom namnet Dacosta bestå af sju bokstäfver
— återställa det tal, som regerar dokumentet.”

”Vill ni vara af den godheten och förklara hur man
bör gå till väga dervid”, sade Manoel hvilken kanske deri
skymtade ett sista hopp.

”Ingenting är enklare”, svarade Jarriquez. ”Låtom oss
t. ex. taga ett af orden i den mening jag nyss skrifvit —
mitt namn, om ni behagar. I kryptogrammet framställes
det af den besynnerliga bokstafsföljden ncuvhtzgc.
Nå väl, om jag ställer dessa bokstäfver rätt under
hvarandra, sedan midt emot dem skrifver bokstäfverna i mitt namn
och räknar huru många bokstäfver finnas mellan dem,
erhåller jag följande formel:


Mellannochj ärdet4bokstäfver
„c„a„„2„
„u„r„„3„
„v„r„„4„
„k„i„„2„
„t„q„„3„
„z„u„„4„
„g„e„„2„
„c„z„„3„


”Men hvaraf består den sifferrad, som fåtts genom
denna så ytterst enkla operation? Ni ser det sjelf — af
siffrorna 423423423 o. s. v., d. v. s. af talet 423
upprepade gånger.”

”Ja, så är det”, svarade Manoel.

”Som ni ser, är det således derigenom att jag i
alfabetet gått tillbaka från den falska bokstafven till den
verkliga i stället för att gå nedåt från den verkliga till den
falska som det utan svårighet lyckats mig att få fram
talet, och att detta sökta tal verkligen är 423, hvilket jag
valt till nyckel för mitt kryptogram.” .

”Nå väl”, utbrast Manoel ”i fall, som det måste vara,
namnet Dacosta förekommer i dokumentets sista stycke,
böra vi lyckas, om vi efter hvarandra taga hvarje bokstaf i
dessa rader till den första af de sex bokstäfver, hvilka
måste bilda detta namn.”

”Det vore verkligen en möjlighet”, svarade Jarriquez,
”men blott på ett vilkor!”

”Hvilket då?”

”Jo, att den första siffran i talet kommer att stå midt
under den första bokstafven i ordet Dacosta, och ni torde
medge att detta ingalunda är sannolikt.”

”Deri har ni verkligen rätt”, svarade Manoel, som
inför denna osannolikhet kände den sista utsigten att lyckas
försvinna.

”Man skulle således bli tvungen att sätta sin lit till
slumpen ensam”, fortfor Jarriquez, skakande på hufvudet,
”men slumpen torde svårligen blanda sig i undersökningar
af detta slag!”

”Skulle dock inte”, svarade Manoel, ”slumpen kunna
ge oss detta tal?”

”Ah, detta tal”, utbrast Jarriquez, ”detta tal! Men af
hur många siffror består det? Af två, tre, fyra, nio, tio?
Är det sammansätt af olika eller af flere gånger upprepade
siffror? Yet ni väl, att om man använder alla de tio
siffrorna utan att återupprepa dem, kunna 3,268,800 olika tal
bildas, och upprepas flere siffror, kunna dessa millioner
kombinationer mångdubblas? Och vet ni, att om ni använde
blott en enda af de 525,600 minuter, hvaraf ett år består,
på att försöka med hvart och ett af dessa tal, skulle ni
dertill behöfva mer än sex år och, om hvarje operation
kräfde en timme, tre århundraden! Nej, ni begär det
omöjliga!”

”Det omöjliga”, svarade Manoel, ”är att en oskyldig
blir dömd, att Joam Dacosta mister sitt lif och sin heder,
ehuru ni har i era händer det materiella beviset på hans
oskuld. Se der hvad som är omöjligt!”

”Ah, unge man”, utbrast Jarriquez, ”hvem säger er att
inte denne Torrès ljugit, att han verkligen haft i sina
händer ett af den sannskyldige brottslingen skrifvet dokument,
att papperet här är detta dokument och att det hänför sig
till Joam Dacosta?”

”Hvem säger det!” upprepade Manoel.

Han lät åter hufvudet sjunka ned i sina händer.

Ingenting bevisade också med full visshet att
dokumentet afsåg stölden i diamantdistriktet. Man hade icke
heller någon säkerhet för att det icke var fullkomligt
meningslöst eller uppdiktats af Torrès sjelf, hvilken kunde
antagas vara i stånd att sälja lika väl ett falskt som ett
verkligt dokument.

”Betyder ingenting, hr Manoel”, sade Jarriquez, i det
han reste sig, ”betyder ingenting! Det må vara hur som
helst med den affär, med hvilken detta dokument är
förknippadt, afstår jag inte från att söka upptäcka chiffern
dertill. Det kan väl vara af lika stort intresse som en
logogryf eller en rebus!”

Vid dessa domarens ord steg äfven Manoel upp, tog
afsked och återvände till jangadan, ännu mera modfäld än
han lemnade den.



FJORTONDE KAPITLET.

På en slump.

Ett fullständigt omslag hade under tiden inträdt i den
allmänna meningen med hänsyn till Joam Dacosta.

Vreden hade efterföljts af medlidandet.

Befolkningen samlades icke längre utanför fängelset i
Manao för att ropa död öfver fången. Tvärt om! De, som
envisats anklaga honom för att vara föröfvaren af brottet i
Tijuco, påstodo nu att han var oskyldig och fordrade att
han genast skulle återfå friheten.

Sådana äro massorna — de låta sig ryckas från den
ena ytterligheten till den andra.

Denna omkastning var dock helt naturlig.

Hvad som inträffat under de svå sista dagarna —
duellen mellan Benito och Torrès, återfinnandet af den
senares lik under så utomordentliga förhållanden, fyndet af
dokumentet, omöjligheten af att tyda dess innehåll, den
visshet man kände — eller ville känna — att i detta
dokument fans det materiella beviset för Joam Dacostas oskuld
— allt hade bidragit till att framkalla denna omkastning
i den allmänna meningen.

Hvad man hittills önskat, hvad man otåligt fordrat i
fyrtioåtta timmar — nämligen ankomsten från Rio Janeiro
af myndigheternas order — det fruktade man nu.

Denna order kunde emellertid icke låta vänta på sig
länge.

Joam Dacosta hade blifvit arresterad den 24 Augusti
och instäld till förhör den följande dagen.

Domarens rapport hade afsändts den 26, och man
räknade nu den 28.

Inom tre eller högst fyra dagar borde ministern hafva
fattat sitt beslut med hänsyn till den anklagade, och det
var ganska säkert att rättvisan skulle ”hafva sin gång”.

Ja, ingen tviflade härpå.

Att dokumentet bevisade Joam Dacostas oskuld
ifrågasattes af ingen, hvarken af hans familj eller ens af Manaos
hela, lättrörliga befolkning, som lidelsefullt följde alla
faserna af denna spännande tilldragelse.

Men hvad värde kunde väl detta dokument hafva i
deras ögon, som voro blott intresserade eller likgiltiga
åskådare och icke befunno sig under händelsernas tryck, och
huru kunde man ens veta att det hänförde sig till det i
diamantdistriktet begångna brottet?

Dess tillvaro kunde emellertid icke bestridas.

Man hade funnit det hos den döde Torrès. Man kunde
äfven genom att jemföra det med det bref, hvari Torrès
angifvit Joam Dacosta, förvissa sig att den f. d.
skogskaptenen icke skrifvit det egenhändigt.

Men hvarför skulle icke, såsom Jarriquez anmärkt, denne
usling kunnat låta någon annan uppsätta det i afsigt att
göra en god affär derpå?

Detta kunde med desto större skäl vara förhållandet
som Torrès icke ville lemna ifrån sig dokumentet förr än
han gift sig med Joam Dacostas dotter, d. v. s. då det
icke längre var möjligt att göra hvad som skett ogjordt.

Alla dessa antaganden voro således berättigade, och
det inses lätt att allas sinnen försattes i den starkaste
spänning.

Det vissa är emellertid att Joam Dacosta befann sig i
en ytterst kritisk belägenhet. Så länge dokumentet icke
blifvit dechiffreradt, var det som om det icke funnits till,
och blefve ej dess kryptografiska hemlighet genom ett
underverk gissad eller uppdagad inom tre dagar, skulle den
anklagade ovilkorligen drabbas af straffet efter denna tids
förlopp.

Nå väl, det var någon, som ville åstadkomma detta
underverk.

Denne någon var domaren Jarriquez, och nu arbetade
han derpå mera i Joam Dacostas intresse än för att öfva
sin skicklighet som analytiker. Ja, en omkastning hade
försiggätt inom honom. Att fazenda-egaren frivilligt
lemnat sin fristad Iquitos, med fara för sitt lif infunnit sig
i Manao för att uppmana den brasilianska rättvisan att
förklara honom oskyldig — var detta icke en moralisk gåta,
hvilken kunde anses lika god som mången annan?

Jarriquez beslöt också att icke släppa detta dokument
förr än han upptäckt dess chiffer. Han hängaf sig nästan
med förbittring åt sin uppgift. Han hvarken åt eller sof
längre. Hela hans tid upptogs af att sammanställa siffror,
att smida en nyckel, med hvilken han kunde få upp detta
motspänstiga lås.

Vid slutet af den första dagen sysselsatte denna tanke
uteslutande Jarriquez’ hjerna.

En föga bemästrad vrede sjöd inom honom, och hela
huset darrade derför. Hvarken de hvita eller svarta
tjenarna vågade nalkas sin husbonde.

Lyckligtvis var han ungkarl, eljest skulle fru Jarriquez
haft icke så få svåra stunder. Aldrig hade ett problem
till den grad upphetsat den originelle mannen, och han var
fast besluten att fortfarande söka lösa det, äfven med fara
för att hans hufvud kunde springa likt en genom ångans
explosion för mycket upphettad panna.

Den värde domaren hade nu fullkomligt klart för sig
att nyckeln till dokumentet var ett tal, som utgjordes af
två eller flere siffror, men att han, trots all sin klyftighet,
icke kunde finna detta tal.

Det oaktadt kastade sig Jarriquez öfver sin uppgift
med verkligt raseri, och åt detta öfvermenskliga arbete
egnade han den 28 Augusti alla sina själsförmögenheter.

Att låta slumpen leda sig vid utfinnandet af detta tal
var, hade han sjelf sagt, att fördjupa sig i milliontals
siffrorkombinationer, hvilka skulle slukat mer än den
skickligaste kalkylatörs lifslängd.

Men om han icke kunde räkna på slumpen, var det
då omöjligt att räsonnera sig till gåtan?

Nej, visst icke, och sedan Jariquez förgäfves sökt taga
sig några timmars hvila, kastade han sig med fanatisk
ifver öfver denna metod.

Den, som lyckats komma in till den värde domaren
denna dag, trots det uttryckliga förbudet att ingen finge
släppas in, skulle liksom den föregående funnit honom i
hans arbetsrum vid skrifbordet och med ögonen ofrånvändt
fästa på dokumentet, hvars tusentals, om hvarandra kastade
bokstäfver tycktes dansa kring hans hufvud.

”Ah”, utbrast han, ”hvarför har inte den eländige, hvem
han än må vara, som skrifvit detta papper, skilt
bokstäfverna i detta stycke! Man skulle kunna ... man kunde
försöka ... men nej! Och dock om det verkligen i detta
dokument talas om den der mord- och stöldhistorien, kan det
inte vara möjligt annat än att der måste finnas vissa ord
— ord sådana som diamantdistriktet, diamanter, Tijuco,
Dacosta och andra. Om man satte dessa midt emot
deras kryptologiska eqvivalenter, skulle man kanske lyckas
upptäcka sjelfva talet. Men ingenting ... inte ett enda
mellanrum! Ett ord ... bara ett enda! ... Ett ord, som
består af två hundra sjutiosex bokstäfver! ... Ah, vare han
två hundra sjutiosex gånger förbannad, denne usling, 
hvilken trasslat in sitt system så fördömdt! Vore det också
för ingenting annat än detta, har han förtjent hängas två
hundra sjutiosex tusen gånger!”

Och med ett ursinnigt, mot dokumentet riktadt
knytnäfslag gaf han eftertryck åt denna föga menniskovänliga
önskan.

”Men om det nu”, fortfor Jarriquez, ”är mig förbjudet
att söka upp ett af dessa ord i hela dokumentet, kan jag
då åtminstone leta efter det antingen i början eller slutet
af hvarje stycke. Kanske fins der en utsigt att lyckas, som
inte bör försummas?”

Följande denna ingifvelse, försökte Jarriquez efter hvart
annat, om icke de bokstäfver, som började eller slutade de
särskilda styckena i dokumentet, motsvarade dem, hvilka
bildade det vigtigaste ordet, det, som ovilkorligen måste
finnas någonstädes — ordet Dacosta.

Detta lyckades honom icke.

För att nu sysselsätta oss med endast det sista
stycket och de sju bokstäfver, med hvilka det började, blef
formeln denna:

P=D
h=a
y=c
j=o
s=s
l=t
y=a


Men redan vid den första bokstafven hejdades
Jarriquez i sina beräkningar, emedan afståndet mellan p och d
i alfabetet gaf icke en siffra utan två, d. v. s. 12, och
emedan i detta slags kryptogrom en bokstafs betydelse endast
kan ändras genom en enda siffra.

Samma var förhållandet med de sista bokstäfverna i
stycket, eller p s u v j h b, hvilken serie också började med
ett p, som möjligen kunde representera d i Dacosta, då
det likaledes skildes derifrån af tolf bokstäfver.

Namnet Dacosta förekom således icke i detta stycke.

Detta rön gjorde han äfven beträffande orden
diamantdistrikt och Tijuco, som försöktes efter hvarandra och
hvilkas sammansättning lika litet öfverensstämde med följden
af de kryptografiska bokstäfverna.

Efter dessa misslyckade bemödanden reste sig
Jarriquez med värkande hufvud, mätte golfvet med stora steg,
slog upp fönstret för att hemta frisk luft, uppgaf ett doft
rytande och dref på flykten en svärm honingsfåglar, hvilka
flaxade i ett mimosa-träd, hvarpå han återvände till det på
skrifbordet liggande dokumentet.

Han fattade det och vände det upprepade gånger.

”Den skurken, den uslingen!” mumlade Jarriquez. ”Han
slutar med att göra mig galen! Men stopp vackert — lugna
dig! Tappa inte förståndet ... dertill är inte rätta
ögonblicket nu!”

Derefter sade han, sedan han fört en handduk, som han
doppat i friskt vatten, öfver sin brännande panna:

”Jag vill göra ett nytt försök, och efter som jag inte
kan få fram den riktiga chiffern ur dessa fördömda
bokstäfver, skall jag utleta det tal, som valts af den, hvilken
skrifvit detta dokument och som jag äfven antar ha begått
brottet i Tijuco!”

Det var en annan slutledningsmetod Jarriquez nu
tillgrep, och kanske gjorde han rätt deri, ty det låg en viss
logik i denna metod.

”Till en början”, sade han, ”vill jag försöka med ett
årtal! Hvarför skulle inte den uslingen kunnat välja t. ex.
det, då Joam Dacosta, denne oskyldige, som han lät
dömas i sitt ställe, föddes — om också blott af det skälet
att han inte skulle glömma detta för honom så vigtiga tal?
Joam Dacosta är född 1804. Låt mig derför se hvad detta
1804 ger, då det användes som kryptologiskt tal!”

Jarriquez skref nu upp styckets första bokstäfver, och
sedan han öfver dem satt talet 1804, upprepadt tre gånger,
fick han följande nya formel.


180418041804
phyjslyddqfd


Då han derefter gick tillbaka i alfabetet så många
bokstäfver, som hvarje siffra angaf, erhöll han denna serie:


O.yyfrdy.cif.


hvari icke fans någon mening! Och dertill fattades honom
tre bokstäfver, som han måste ersätta med punkter, emedan
siffrorna 8, 4 och 4, hvilka styrde de tre bokstäfverna h, d
och d, icke gåfvo motsvarande bokstäfver, då han gick
tillbaka i alfabetet.

”Ännu vill det inte lyckas!” utbrast Jarriquez. ”Låt
mig derför välja ett annat tal.”

Han gjorde sig nu den frågan, om icke den, som
skrifvit dokumentet, hellre än Joam Dacostas födelseår valt det,
då brottet begicks.

Detta skedde 1826.

Jarriquez förfor på samma sätt som förut och fick
följande formel:


182618261826
phyjslyddqfd


hvilken gaf honom:


o.vdrdv.cid.


Samma intetsägande serie, och flere bokstäfver
fattades allt jemt liksom i den föregående formeln, och orsaken
dertill var den samma.

”Fördömda tal!” utbrast Jarriquez. ”Jag måste afstå
från äfven detta. Nå, så tar jag ett annat då. Kanske har
den eländige valt det tal, som anger hur mycket stölden
inbragte?”

Värdet af de stulna diamanterna hade uppskattats till
ett belopp af 834 contosOmkring 2,500,000 francs..

Formeln fick nu följande utseende:


834834834834
phyjslyddqfd


hvilket gaf detta lika litet, som de andra tillfredsställande
resultat:


hetbphpaic.


”Djefvulen anamma detta dokument och den, som satt
i hop det!” utbrast Jarriquez och slängde ifrån sig
papperet, hvilket flög öfver till rummets andra ända. ”Ett
helgon skulle tappa tålamodet derpå och låta döma sig till
döden!”

Men sedan hans vrede lagt sig lika snart som den
brusat upp, tog han åter upp dokumentet.

Hvad han gjort med de första bokstäfverna i de
särskilda styckena, det företog han sig äfven med de sista —
men förgäfves!

Allt hvad hans öfverretade inbillning ingaf honom
tillgrep han nu.

Efter hvart annat försöktes de tal, som representerade
Joam Dacostas ålder, hvilken brottets upphofsman måste
känna, daton för arresteringen, daton, då domen fåldes af
assisdomstolen i Villa Rica, den för afrättningen bestämda
daton o. s. v., ja, äfven antalet af offren vid mordet i
Tijuco!

Ingenting! Ständigt ingenting!

Jarriquez råkade härunder i ett tillstånd af förbittring,
som verkligen gaf anledning befara att hans förnuft kunde


blifva rubbadt. Han slog omkring sig med armarna och
betedde sig som om han haft en motståndare inpå lifvet.

Plötsligt utbrast han:

”Må då slumpen afgöra, och måtte himlen hjelpa mig,
efter som logiken är vanmäktig!”

Jarriquez fattade nu den invid hans skrifbord sittande
strängen till en ringklocka.

Denna ljöd häftigt, och domaren gick bort till dörren,
som han öppnade.

”Bobo!” ropade han.

Några ögonblick förgingo.

Bobo, en frigjord neger, som var Jarriquez’
privilegierade tjenare, syntes icke till. Det var tydligt att han icke
vågade sig in i sin husbondes skrifrum.

Ännu en ringning!

Ännu en gång ropade Jarriquez på Bobo, hvilken trodde
sig i sitt eget intresse böra spela rollen af döf vid detta
tillfälle.

Ytterligare en tredje ringning, hvarvid apparaten gick
sönder och strängen brast.

Denna gång inträdde Bobo.

”Hvad vill husbond’?” frågade han, i det han
försigtigt stannade på dörrtröskeln.

”Kom in, men säg inte ett enda ord”, svarade
Jarriquez, hvars flammande blickar kommo negern att darra.

Denne tog några steg framåt.

”Bobo”, sade domaren, ”ge noga akt på hvad jag
kommer att säga dig och svara strax utan att taga dig tid att
tänka efter, i annat fall skall jag ...”

Bobo spärrade upp ögonen och väntade med vidöppen
mun.

”Är du der?” frågade honom hans herre.

”Ja, det är jag.”

”Gif akt! Säg mig — utan att leta, hör du det —
första tal, som far dig i hufvudet!”

”Sjuttiosex tusen tvåhundra tjugutre”, svarade Bobo i
ett andedrag.

Utan tvifvel trodde sig negern göra sin husbonde bäst
till viljes, då han tog ett så högt tal.

Jarriquez hade skyndat bort till sitt skrifbord och med
pennan i hand uppsatt sin formel efter det honom af Bobo
gifna talet — ty samme Bobo var ju i detta fall blott en
slumpens tolk.

Man inser att det var allt för osannolikt att talet
76,223 skulle vara just det, som gaf nyckeln till dokumentet.

Det ledde också till intet annat resultat än en så
mustig ed från Jarriquez’ läppar, att Bobo retirerade det
fortaste han kunde.

*




FEMTONDE KAPITLET.

De sista ansträngningarna.

Jarriquez hade emellertid icke varit den ende, som
sysselsatt sig med det invecklade problemets lösning.

Äfven Benito, Manoel och Minha hade förenat sig om
att söka aflocka dokumentet den hemlighet, hvarpå deras
faders lif och heder berodde.

Å sin sida hade Fragoso, hvilken understöddes af Lina,
icke velat förblifva overksam, men all deras fyndighet
förmådde dock ingenting, och det förargliga talet ville allt
jemt icke låta sig framlockas.

”Men finn det då, Fragoso!” sade den unga mulattskan
jemt och ständigt till barberaren. ”Finn det då!”

”Jag skall finna det!” svarade Fragoso.

Men han fann det icke.

Vi anse oss emellertid böra omnämna att Fragoso fått
i sitt hufvud att sätta i verket en plan, hvarom han dock
icke ville säga något, icke ens åt Lina, och som ständigt
sysselsatte hans hjerna.

Det var nämligen hans afsigt att uppsöka den
milisafdelning den f. d. skogskaptenen hade tillhört och att
upptäcka hvem som bekänt sig skyldig till det i Tijuco
föröfvade mordet och skrifvit det förargelseväckande
dokumentet.

Den del af Amazonas-provinsen, i hvilken denna milis
hade sin verksamhet, det ställe, der Fragoso sammanträffat
med den för några år sedan, det område det tillhörde voro
icke långt aflägsna från Manao. Han behöfde blott
begifva sig ett femtiotal mil nedåt floden till mynningen af
Madeira, ett tillflöde på dess högra strand, och der skulle
han utan tvifvel finna chefen för de capitaës do mato,
hvilkas kamrat Torrès en gång varit.

På två, högst tre dagar kunde Fragoso sätta sig i
förbindelse med dem.

”Ja”, sade han för sig sjelf, ”jag kan göra detta, men
hvad blir följden? Hvad blir resultatet af detta försök,
förutsatt att det lyckas? Att vi med visshet veta att en af
Torrès’ kamrater nyligen dött, är detta nog att bevisa att
han är den verklige brottslingen? Skall deraf framgå att
han åt Torrès anförtrott ett dokument, hvari han tillstår
sitt brott och fritager Joam Dacosta derifrån? Skola vi
omsider få nyckeln till dokumentet? Nej, det är blott två,
som känna dess chiffer — brottslingen och Torrès! Och
dessa två finnas inte längre i lifvet!”

Sålunda räsonnerade Fragoso.

Det var allt för tydligt att hans afsigt icke skulle
medföra något gagn.

Och dock var önskan att förverkliga den starkare än
han sjelf.

En oemotståndlig makt dref honom att begifva sig af,
ehuru han ej ens egde visshet om att det skulle lyckas
honom finna Madeira-milisen. Denna kunde ju vara ute på
jagt i någon annan del af provinsen, och för att uppsöka
den behöfde Fragoso mera tid än han kunde förfoga öfver.

Ocli hurudant skulle resultatet blifva?

Visst är emellertid att Fragoso den följande dagen, den
29 Augusti, obemärkt af alla och utan att säga ett ord åt
någon om hvart han ämnade sig, lemnade jangadan före
soluppgången, uppnådde Manao och gick om bord på en af
dessa talrika egariteas, hvilka dagligen fara utför
Amason-floden.

Då han icke kom tillbaka om bord och ej heller
syntes till på hela den dagen, intogos alla af den största
förvåning.

Ingen, icke ens den unga mulattskan, kunde förklara
den Joam Dacostas familj så hängifne barberarens frånvaro
under så allvarsamma förhållanden som de nuvarande.

Några frågade sig till och med, och detta icke utan
skäl, om ej den stackars gossen gått till någon ytterlighet
i förtviflan öfver att han, då han sammanträffade med
Torrès vid gränsen, medverkat till att denne kom om bord på
jangadan.

Men om Fragoso kunde göra sig en sådan förebråelse,
hvad borde då Benito säga till sig sjelf?

En första gång hade han i Iquitos bedt Torrès aflägga
ett besök på fazendan.

En andra gång hade han i Tabatinga fört honom om
bord på jangadan för att göra honom sällskap.

En tredje gång hade han, då han utmanade och dödade
honom, undanröjt den ende, hvars vitnesbörd skulle kunnat
verka till fångens förmån.

Och nu anklagade sig Benito för allt, för sin faders
arrestering, för de förfärliga möjligheter, som blefve en följd
deraf.

Kunde Benito icke också säga, att om äfventyraren
ännu lefvat, borde han slutligen på det ena eller andra
sättet, af medlidande eller drifven af sitt eget intresse, kunna
förmås att utlemna dokumentet?

Skulle icke Torrès, hvilken ingenting kunde
kompromettera, låtit penningar förmå sig att tala?

Skulle icke det så ifrigt sökta beviset slutligen
blifvit lagdt under myndigheternas ögon?

Jo, helt säkert!

Och den ende, som kunnat lemna detta bevis, denne
hade dött för Benitos hand!

Detta upprepade den olycklige unge mannen för sin
moder, för Manoel, för sig sjelf. Sådan var den grymma
ansvarighet, hvarmed hans samvete belastade honom.

Stäld mellan sin make, hos hvilken Yaquita tillbragte
all den tid man medgaf henne, och sin son, som gripits
af en förtviflan, hvilken väckte farhågor för att han skulle
mista förståndet, förlorade den modiga qvinnan intet af sin
moraliska energi.

Man återfann i henne Magalhaes’ starka dotter,
fazenda-egarens värdiga maka.

Den hållning Joam Dacosta intog var dessutom egnad
att hålla henne upprätt i denna svåra pröfning.

Denne modige man, denne stränge puritan, denne trägne
arbetare, hvars hela lif varit endast strid, visade sig dock
svag för ett ögonblick.

Det förskräckligaste slaget, som likväl icke böjde
honom, hade varit underrättelsen om att domaren Ribeiro,
hvilken icke hyste det minsta tvifvel rörande hans oskuld,
aflidit.

Hade han icke hoppats att få kämpa för sin upprättelse,
biträdd af sin gamle sakförare? Torrès’ inblandning i denna
affär ansåg han vara af endast underordnad vigt. Och
dessutom visste han icke, då han beslöt lemna Iquitos för att
öfverantvarda sig åt sitt lands rättvisa, att dokumentet
fans.

Han medförde inga andra bevis än moraliska. Att ett
materielt bevis plötsligt tillkommit sedan, före eller efter
hans arrestering, var en omständighet, som han visst icke
föraktade; men om i följd af beklagliga förhållanden detta
bevis hade försvunnit, befann han sig åter i samma
ställning, hvari han var, då han passerade den brasilianska
gränsen — ställningen för en man, som sagt:

”Se der mitt förflutna, se der mitt närvarande, se der
en hederlig lefnad af arbete och hängifvenhet, som jag
framlägger inför er! Den första öfver mig fälda domen var
orättvis! Efter en tjugutreårig landsflykt öfverlemnar jag
mig nu i era händer. Här är jag! Dömen mig!”

Torrès’ död och omöjligheten att läsa det hos honom
återfunna dokumentet hade således gjort ett lika lifligt
intryck på Joam Dacosta som på hans barn, hans vänner,
hans tjenare och alla, hvilka intresserade sig för honom.

”Jag tror på min oskuld”, sade han till Yaquita,
”liksom jag tror på Gud. Om Han anser att mitt lif ännu kan
gagna de mina och vill göra ett underverk för att rädda
det, skall också detta underverk ske. I annat fall dör jag!
Gud ensam är min domare!”

Sinnesstämningen i Manao uttalade sig emellertid allt
tydligare med hvarje dag som gick.

Denna sak kommenterades med oerhörd lidelsefullhet.
Under denna den allmänna opinionens upphetsning, hvilken
framkallas af allt, som är hemlighetsfullt, utgjorde
dokumentet det uteslutande föremålet för allas samtal.

Då den fjerde dagen gått till ända, fans det ingen,
som längre betviflade att det innehöll beviset på den
anklagades oskuld.

Det bör dessutom nämnas att hvar och en hade satts
i tillfälle att sjelf söka tolka det obegripliga innehållet.

Diario d'o Grand Para hade intagit ett fac-simile
deraf. Autografiska exemplar hade blifvit spridda i stort
antal på föranstaltande af Manoel, hvilken icke ville
försumma något, som kunde befordra hemlighetens upptäckande,
till och med slumpen, detta af försynen, som man sagt,
ibland tagna nom de guerre.

Dessutom utlofvades en belöning af 100 contos216,000 kr. åt
den, som upptäckte den förgäfves sökta chiffern, hvilken gjorde
det möjligt att läsa dokumentet.

Denna summa var en hel förmögenhet.

Det bör derför icke förundra någon att personer af alla
samhällsklasser glömde både att dricka, äta och sofva för
att kasta sig öfver det obegripliga kryptogrammet.

Hittills hade emellertid alla dessa åtgärder tjenat till
ingenting, och det är sannolikt att de fyndigaste analytiker
skulle hafva förspilt sin tid och skicklighet på det gåtfulla
dokumentet.

Allmänheten hade dessutom blifvit underrättad om att
hvarje lösning borde ofördröjligen inlemnas till domaren
Jarriquez i hans bostad vid Guds sons gata; men ännu den
29 Augusti på aftonen hade ingenting anländt och komme
utan tvifvel icke heller att anlända.

Af alla dem, som sysselsatte sig med att söka lösa
det svåra problemet, var Jarriquez den beklagansvärdaste.

I följd af en helt naturlig idéassociation delade äfven
han nu den allmänna åsigten att dokumentet hänfärde sig
till Tijuco-affären, att det skrifvits af brottslingen
egenhändigt och att det bevisade Joam Dacostas oskuld.

Också sökte ban nyckeln till gåtan med ännu större
ifver än förr. Dervid var det icke längre kärleken till
konsten, som ledde honom, utan en känsla af rättvisa, af
medömkan för en man, hvilken dömts orättvist.

Om det är sant att en viss qvantitet organisk fosfor
förbrukas vid hjernans verksamhet, skulle det vara svårt att
säga huru många milligram deraf vår domare användt för
att uppvärma nätväfnaderna i hans ”sensorium” och till sist
finna — ingenting!

Och det oaktadt föll Jarriquez icke ens på den tanken
att afstå från sitt förehafvande. Ehuru han nu icke
räknade endast på slumpen, ville han dock att den skulle komma
honom till hjelp. Han försökte framkalla den genom alla
både möjliga och omöjliga medel!

Han hade blifvit fanatisk, han rasade och, hvad som
är än värre, hans raseri var vanmäktigt.

Man kan svårligen göra sig en föreställning om den
mängd tal han försökte under den senare delen af dagen
och hvilka alltid voro valda på en slump. Ah, om han
bara haft tid, skulle han icke dragit i betänkande att kasta
sig in i de millioner kombinationer, som kunna
åstadkommas med de tio siffrorna!

Han skulle egnat hela sitt lif deråt med fara för att
blifva vansinnig innan årets slut!

Vansinnig!

Ah, var han det icke redan!

Han föll nu på den tanken att dokumentet kanske borde
läsas på afvigsidan.

Han vände derför om det, satte afvigan mot ljuset och
började om igen på detta sätt.

De redan använda talen, hvilka han nu försökte under
denna nya form, gåfvo icke heller något bättre resultat.

Kanske borde han läsa dokumentet baklänges och
återställa det i dess rätta skick genom att från den sista
bokstafven gå tillbaka till den första — en idé, hvarpå dess
upphofsman kunde hafva fallit för att göra läsningen deraf
ännu svårare.

Nej! Äfven denna nya kombination gaf endast en följd
af fullkomligt obegripliga bokstäfver.

Stödjande hufvudet mellan sina händer, förkrossad,
både moraliskt och fysiskt utmattad, hade Jarriquez kl. 8
på aftonen nästan förlorat förmågan att röra sig, tala, tänka,
förbinda den ena tanken med den andra.

Plötsligt hördes buller utifrån, och trots domarens
uttryckliga förbud, öppnades dörren till hans skrifrum häftigt
och nästan omedelbart.

Benito och Manoel stodo framför honom — Benito
hemsk att skåda och Manoel stödjande den olycklige unge
mannen, som icke längre hade styrka att sjelf hålla sig
upprätt.

Domaren reste sig lifligt.

”Hvad är på färde, mina herrar? Hvad viljen I?”
frågade han.

”Chiffern .... chiffern!” utbrast Benito, utom sig af
smärta. ”Chiffern till dokumentet!”

”Nej”, svarade Manoel. ”Men ni?”

”Ingenting ... ingenting!”

”Ingenting!” utbrast Benito.

I ett anfall af förtviflan drog han upp ett vapen ur
sin gördel och ville stöta det i bröstet på sig.

Domaren och Manoel kastade sig nu öfver Benito och
lyckades, ehuru icke utan svårighet, afväpna honom.

”Benito”, sade Jarriquez med en röst, som han försökte
göra lugn, ”då er far inte längre kan undgå straffet för ett
brott, hvartill han är oskyldig, bör ni verkligen göra något
bättre än att döda er!”

”Hvad då?” utbrast Benito.

”Ni måste försöka rädda hans lif!”

”På hvad sätt?”

”Er tillkommer det att gissa det”, svarade domaren;
”inte mig att säga er det!”

*




SEXTONDE KAPITLET.

Mått och steg tagas.

Den följande dagen, den 30 Augusti, öfverlade Benito
och Manoel med hvarandra.

De hade förstått den tanke, som Jarriquez icke velat
uttala i deras närvaro. De sökte nu utfinna ett medel att
hjelpa den af dödsstraffet hotade fången på flykten.

Ingen annan utväg återstod.

Det var också allt för sannolikt att det oläsliga
dokumentet skulle af myndigheterna i Rio de Janeiro anses
värdelöst, att det skulle vara en död bokstaf, att den först
fälda domen, som förklarat Joam Dacosta skyldig till
brottet i Tijuco, icke skulle blifva upphäfd och att 
ordern vore att snarligen förvänta, emedan ingen
mildring af straffet vore möjlig i förevarande fall.

Joam Dacosta borde således icke tveka att genom
flykten undandraga sig den orättvisa domen.

Till en början öfverenskommo de båda unga männen
att hvad de ämnade företaga sig skulle hållas obrottsligt
hemligt, att hvarken Yaquita eller Minha finge erhålla
kännedom om hvad de hade i sinnet.

Ett motsatt tillvägagående vore kanske att hos dem
väcka ett hopp, som icke blefve förverkligadt.

Hvem kunde veta, om icke denna rymningsplan komme
att misslyckas?

Fragosos närvaro skulle utan tvifvel varit af stor nytta
vid detta tillfälle. Fyndig och tjenstaktig som han var,
skulle han kunnat blifva de båda unga männen till mycket
gagn; men Fragoso hade icke kommit tillbaka, och då man
gjorde Lina några frågor i detta hänseende, kunde hon icke
säga hvad det blifvit af honom eller hvarför han lemnat
jangadan utan att ens hafva underrättat henne derom.

Och säkerligen hade icke Fragoso, om han kunnat
förutse att saken skulle gå ända derhän, öfvergifvit familjen
Dacosta för att fullfölja en plan, som icke tycktes leda till
något verkligt gagn.

Ja, bättre hade det då varit att hjelpa fången på
flykten än att gifva sig ut på spaning efter Torrès’ f. d.
kamrater.

Men Fragoso var icke der, och man finge efter bästa
förmåga reda sig utan hans hjelp.

Redan i daggryningen lemnade derför Benito och
Manoel jangadan och styrde kosan mot Manao.

De hade snart uppnått staden och begåfvo sig in på
de smala, vid denna tid på dygnet ännu ödsliga gatorna.

Efter några minuters förlopp befunno de sig vid 
fängelset och genomströfvade i alla riktningar den slätt, hvarpå
det gamla, nu till ett häkte förvandlade klostret reste sig.

De måste göra sig väl förtrogna med dess omgifningar.

Vid ett af byggnadens hörn befann sig tjugufem fot
öfver marken fönstret till den cell, hvari Joam Dacosta
satt inspärrad.

Detta fönster var försedt med ett temligen klent
jerngaller, som utan svårighet borde kunna lösryckas eller
afsågas, om man kunde komma upp dit.

Murens illa hopfogade, mångenstädes förvittrade
stenar bildade en mängd utsprång, hvilka erbjödo ett säkert
fotfäste åt den, som lyckades klättra upp dit med tillhjelp
af en lina. Kastades denna lina skickligt, skulle man
kanske lyckas slå den omkring en af gallrets jernstänger.

Sedan detta var gjordt, borde två eller stänger lossas,
så att en man kunde krypa igenom, hvarefter för Benito
och Manoel återstod endast att praktisera sig in i fångens
cell, hvarifrån rymningen utan synnerlig svårighet kunde
verkställas medelst linan.

Sedan natten, som tycktes blifva mycket mörk,
inbrutit, kunde ingen af dessa manövrer varseblifvas, och före
daggryningen borde Joam Dacosta vara i säkerhet.

Under en timme gående fram och tillbaka för att icke
väcka uppmärksamhet, gjorde Manoel och Benito ytterst
noggranna iakttagelser så väl rörande fönstrets plats som
det ställe, hvilket lämpade sig bäst för linans uppkastning.

”Vi äro således ense”, sade nu Manoel. ”Men borde
inte Joam Dacosta underrättas på förhand?”

”Nej, Manoel! Låtom oss lika litet anförtro honom
som min mor hemligheten af ett försök, hvilket kan slå
felt.”

”Vi skola lyckas, Benito!” svarade Manoel. ”Vi böra
emellertid förutse allt, och för den händelse fångvaktarens
uppmärksamhet skulle bli väckt i det samma rymningen
försiggår ...”

”Skola vi ha så mycket guld, som behöfs för att köpa
honom!” svarade Benito.

”Godt och väl”, sade Manoel, ”men sedan vår far väl
kommit ut ur fängelset, kan han inte hålla sig dold i
staden eller på jangadan. Hvar finna en tillflykt för honom?”

Detta var den andra allvarsamma fråga de hade att
lösa, och det skedde på följande sätt.

På ett afstånd från fängelset af hundra steg
genomskars slätten af en af de kanaler, hvilka nedanför staden
utmynna i rio Negro. På denna kanal var det lätt att
uppnå floden, om en pirog väntade på flyktingen i
närheten af fängelset.

Muren skildes, som sagdt, från kanalen af en sträcka
af knappt hundra steg.

Benito och Manoel beslöto således att en af jangadans
piroger skulle lägga ut från denna vid 8-tiden på aftonen
samt bemannas med lotsen Araujo och två handfasta karlar.

Den skulle uppför rio Negro styra in i kanalen och,
dold af det höga gräset på dess strand, hela natten afvakta
fångens ankomst.

Men då Joom Dacosta väl kommit om bord på pirogen,
hvar skulle han sedan söka en tillflykt?

Denna fråga ledde till ett sista beslut, som fattades
af de båda unga männen, sedan alla skälen för och emot
underkastats en grundlig pröfning.

Att återvända till Iquitos var att taga en svår och af
faror uppfyld väg. Den blefve dessutom i alla händelser
för lång, vare sig flyktingen tog kosan genom landsbygden
uppför eller utför Amason-flodens lopp.

Hvarken en häst eller en pirog kunde nog hastigt
aflägsna honom från Manao.

Iquitos kunde dessutom icke erbjuda honom en säkrare
tillflyktsort. Der skulle han icke längre vara
fazenda-egaren Joam Garral utan brottslingen Joam Dacosta. Der
hotades han städse at fordran om hans utlemnande och kunde
icke tänka på att återtaga sitt forna lif.

Planen att på rio Negro fly ända till norra delen at
provinsen eller till och med bortom de brasilianska
besittningarna kräfde mera tid än Joam Dacosta kunde förfoga
öfver, och hans första omsorg måste blifva att undandraga
sig omedelbara förföljelser.

Att fara vidare utför Amason-floden var omöjligt för
honom i anseende till de många på dess båda stränder
liggande poststationerna, byarna och städerna.

Fångens signalement komme naturligtvis att skickas
till alla polischeferna. Han skulle således löpa fara att
blifva häktad innan han uppnått Atlantiska oceanens kust.
Och äfven om han hann den, hvar och huru skulle han der
gömma sig i afvaktan på ett tillfälle att gå om bord på
ett fartyg för att sålunda lägga ett helt haf mellan
rättvisan och honom?

Sedan Benito och Manoel granskat dessa olika förslag,
insågo de att intet af dem var utförbart.

Blott ett enda erbjöd någon utsigt till räddning.

Det var följande.

Då fången sluppit ut ur fängelset, borde han stiga i
pirogen, följa kanalen ända till rio Negro, fara utför denna
biflod under ledning af lotsen, uppnå den punkt, der de
båda vattendragen sammanflyta, sedan låta sig af
strömdraget föras sextio mil utefter Amason-flodens högra strand,
dervid han färdades om natten och rastade om dagen, och
sålunda uppnå Madeiras mynning.

Denna biflod, hvilken kommer från cordillerans 
sluttningar och upptager ett hundratal tillflöden, än en verklig
flodväg, som sträcker sig ända in i hjertat af Bolivia.

En pirog kunde således våga sig in på den utan att
efterlemna några spår af sin färd och taga sin tillflykt till
en på andra sidan brasilianska gränsen liggande by eller
köping.

Der skulle Joam Dacosta vara temligen i säkerhet.

Der skulle han, om så behöfdes, under några månader
afvakta ett gynsamt tillfälle att begifva sig till Stilla
hafvets kust och inskeppa sig på ett fartyg, som var
destineradt till någon af de på denna kust liggande hamnarna.

Förde honom detta fartyg till någon af de
nordamerikanska fristaterna, var han räddad.

Der kunde han afgöra med sig sjelf, om han borde
realisera hela sin förmögenhet, för alltid gå i landsflykt och
på andra sidan hafvet i den gamla verlden söka en sista
tillflyktsort, hvarest han finge sluta en så grymt och
orättvist förbittrad tillvaro.

Hvart han än begaf sig, skulle hans familj följa
honom utan tvekan och utan saknad, och till sin familj borde
han nu äfven räkna Manoel, hvilken komme att fästas vid
denna med oupplösliga band.

Detta var en sak, hvarpå ord icke behöfde spillas
vidare.

”Låtom oss gå härifrån”, sade Benito. ”Allt måste
vara färdigt före nattens inbrott, och vi ha inte ett
ögonblick att förlora.”

De båda unga männen återvände om bord och togo
vägen efter kanalstranden ända till rio Negro.

Sålunda försäkrade de sig om att passagen blefve
fullkomligt fri för pirogen, att intet hinder, ingen stängd sluss,
intet under reparation liggande fartyg kunde hejda den.

Derefter vandrade de nedåt biflodens venstra strand,
undveko stadens redan trafikerade gator och uppnådde
sålunda jangadans ankarplats.

Det första Benito gjorde var att besöka sin moder.

Han kände sig tillräckligt herre öfver sig att icke låta
något af den oro, som förtärde honom, skymta fram. Han
ville lugna henne, säga henne att allt hopp icke var
förloradt, att hemligheten med dokumentet skulle blifva
uppdagadt, att den allmänna meningen i alla händelser var för
Joam Dacosta och att myndigheterna af undseende för
befolkningens sympatier till hans förmån skulle bevilja all
den tid, som behöfdes för att omsider framlägga det
materiella beviset på hans oskuld.

”Ja, min mor”, tillade han, ”innan morgondagen skola
vi helt säkert inte vidare ha något att frukta för vår far!”

”Må Gud höra dig, min son”, svarade Yaquita, hvars
ögon nu fingo ett så frågande uttryck, att Benito knappt
kunde uthärda hennes blick.

Å sin sida och liksom efter en gemensam
öfverenskommelse mellan de båda unga männen hade Manoel sökt
lugna Minha med upprepade försäkringar att den om Joam
Dacostas oskuld öfvertygade Jarriquez skulle uppbjuda alla
de medel, som stodo till hans förfogande, för att rädda
honom.

”Jag vill tro er, Manoel!” svarade den unga flickan,
hvilken icke kunde återhålla sina tårar.

Och omedelbart derefter hade Manoel lemnat Minha.

Också hans ögon voro nära att fyllas af tårar, som
skulle jäfvat tillförlitligheten af de förhoppningsfulla ord
han nyss uttalat.

Det var dessutom den tid på dagen, då Yaquita
regelbundet aflade besök hos fången, hvarför hon också nu,
åtföljd af sin dotter, med snabba steg begaf sig till Manao.

I en hel timme samtalade de båda unga männen med
lotson Araujo.

De invigde honom i alla detaljerna af den plan de
uppgjort och rådfrågade honom rörande den föreslagna
rymningen äfvensom de åtgärder, hvilka sedan borde vidtagas
för att betrygga fångens säkerhet.

Araujo gillade allt hvad de beslutit.

Han åtog sig att efter nattens inbrott utan att väcka
misstankar föra pirogen genom kanalen, med hvilken han
var fullt förtrogen, ända till det ställe, der den borde
afvakta Joam Dacostas ankomst.

Att sedan uppnå rio Negros mynning var icke förenadt
med någon svårighet, och pirogen borde kunna passera
obemärkt bland de vrak, som ständigt drefvo utför flodens
lopp.

Mot förslaget att följa Amason-floden ända till den
punkt, der den upptager Madeira, gjorde Araujo icke
heller någon invändning.

Det var också hans åsgit att man icke kunde fatta ett
bättre beslut, och han kände Madeiras lopp till en längd
af öfver hundra mil.

Drefves spaningarna, hvilket dock var mycket
osannolikt, ända in i dessa föga besökta provinser, kunde de lätt
gäckas derigenom att fången begåfve sig in i hjertat af
Bolivia, och ville Joam Dacosta nödvändigt gå i landsflykt,
kunde han med mindre fara inskeppa sig på Stilla hafvets
än på Atlantiska oceanens kust.

Att Araujo gillade den uppgjorde planen kunde ej
annat än lugna de båda unga männen. De hyste
förtroende till hans sunda praktiska förstånd som lots, och detta
med fullt skäl.

Hvad beträffar hans trohet och redbarhet, voro dessa
höjda öfver allt tvifvel. Han skulle utan den minsta 
tvekan äfventyrat sin frihet och sitt lif för att rädda egaren
af Iquitos-fazendan.

Araujo grep sig genast men i största hemlighet an
med de för rymningsförsöket nödiga förberedelserna. En
ansenlig penningsumma i guld lemnades åt honom af
Benito, så att han kunde möta alla eventualiteter under
färden på Madeira.

Sedan lät han göra i ordning pirogen och föregaf det
vara hans afsigt att söka upp Fragoso, hvilken ännu icke
återkommit och för hvars öde man hade all anledning att
känna sig mycket orolig.

Derefter nedlade han sjelf i pirogen lifsmedel för flere
dagar samt dessutom rep och verktyg, som de båda unga
männen borde hemta på utsatt tid och ställe, då farkosten
befann sig i närheten af fängelset.

Dessa förberedelser väckte ingen synnerlig
uppmärksamhet bland jangadans personal.

De två handfasta negrer, hvilka lotsen utsett till
roddare, invigdes icke heller i hemligheten. Man kunde
emellertid lita fullkomligt på dem.

Araujo visste mycket väl, att när de finge veta i
hvilket räddningsverk de skulle deltaga, då Joam Dacosta,
omsider blifven fri, anförtroddes åt deras orsorger, de skulle
våga allt, ja, till och med sitt lif för att bevara sin
husbondes.

På eftermiddagen var man färdig att begifva sig af,
och det återstod endast att afvakta nattens inbrott.

Men dessförinnan ville Manoel en sista gång besöka
Jarriquez. Kanske hade domaren något nytt att meddela
honom rörande dokumentet.

Benito deremot föredrog att stanna qvar på jangadan
för att der invänta sin moders och systers återkomst.

Manoel begaf sig således ensam till Jarriquez’ bostad
och blef genast mottagen.

Domaren befann sig i sitt skrifrum, som han icke
vidare lemnade, och var fortfarande ett rof för samma starka
öfverretning.

Det mellan hans otåliga fingrar hopskrynklade
dokumentet låg fortfarande på bordet under hans ögon.

”Min herre”, sade Manoel till honom med darrande
stämma, ”har ni från Rio de Janeiro mottagit ....?”

”Nej”, svarade Jarriquez, ”ordern har inte anländt ...
men i hvilket ögonblick som helst ...”

”Och dokumentet?”

”Ingenting!” utbrast Jarriquez. ”Allt hvad min
inbillning ingifvit mig har jag försökt ... men ingenting!”

”Ingenting!”

"Jo, något! Jag har i detta dokument tydligt sett ett
ord .... ett enda!” 

”Och detta ord?” utbrast Manoel. ”Hvilket är detta ord?”

”Fly!”

Utan att svara tryckte Manoel den hand, som domaren
räckte honom, och återvände till jangadan för att der
afvakta handlingens stund.

*



SJUTTONDE KAPITLET.

Den sista natten.

Yaquita och hennes dotters besök hos fången hade
varit sådant det alltid var under de få timmar de båda
makarna hvarje dag tillbragte i hvarandras sällskap.

I närvaro af dessa två så ömt älskade varelser var det
endast med svårighet Joam Dacosta kunde hindra sitt hjerta
att svalla öfver; men maken, fadren, beherskade sig.

Det var han, som tröstade dessa två stackars qvinnor,
som ingaf dem något af det hopp, hvaraf han sjelf egde
så föga qvar. De hade infunnit sig för att styrka fångens
mod. Ack, de voro långt mer än han i behof af tröst;
men då de sågo honom så fast, bära sitt hufvud så högt
under så många pröfningar, började de åter hoppas.

Äfven denna dag hade Joam Garral talat uppmuntrande
ord till dem. Sin okufliga ståndaktighet hemtade han icke
blott i medvetandet af sin oskuld utan äfven i tron på den
Gud, som nedlagt en del af sin rättvisa i menniskornas
hjertan.

Nej, Joam Dacosta kunde icke blifva straffad för det i
Tijuco begångna brottet.

För öfrigt talade han nästan aldrig om dokumentet.

Antingen detta var apokryfiskt eller ej, antingen det
skrifvits af Torrès eller den verklige brottslingen, antingen
det innehöll eller icke innehöll den så ifrigt sökta
bekräftelsen på hans oskuld, var det dock icke på denna
tvifvelaktiga grund Joam Dacosta ämnade stödja sig.

Nej, han betraktade sig sjelf som det bästa beviset i
sin sak, och det var hela hans lif af arbete och redbarhet
han ville skulle tala till hans försvar.

Denna eftermiddag hade också moder och dotter, stärkta
af de manliga orden, som trängde till djupet af deras hjerta,
aflägsnat sig med större tillförsigt än de känt sedan Joam
Dacostas arrestering.

Fången hade en sista gång tryckt dem till sitt bröst
med fördubblad ömhet.

Det tycktes som om han anade att upplösningen af
detta drama, hurudan den än blefve, stundade.

Då Joam Dacosta befann sig ensam, satt han länge
orörlig. Han stödde armarna mot ett litet bord och höll
hufvudet nedlutadt i händerna.

Hvad försiggick inom honom?

Hade han kommit till den öfvertygelsen att den
menskliga rättvisan omsider skulle frikänna honom, sedan hon
misstagit sig den första gången?

Ja, han hoppades det ännu!

Han visste att med Jarriquez’ till Rio de Janeiro
afsända rapport rörande hans identitet följde äfven den
försvarsskrift han sjelf uppsatt med så mycken öfvertygelse, och
detta hans försvar befunne sig nu i myndigheternas händer.

Som man vet, innehöll denna skrift hans lifs historia
allt ifrån den stund, då han erhöll anställning vid
diamantdistriktets byråar, och till det ögonblick, då jangadan
kastade ankar utanför Manao.

Joam Dacosta genomgick nu i minnet hela sitt flydda lif.

Han lefde om sitt förflutna från den tid, då han,
fader- och moderlös, kom till Tijuco. Der hade han genom
sin flit befordrats inom generalguvernörens byråar, i hvilka
ban anstäldes redan i sina unga år. Framtiden log mot
honom. Han hoppades kunna hinna någon hög befattning!

Derpå inträffade plötsligt katastrofen:
diamantkonvojens plundring, mordet på soldaterna, som utgjorde
eskorten, misstankarna, hvilka föllo på honom, emedan han var
den ende tjensteman, som kunnat yppa den hemlighållna
tiden för affärden, hans arrestering, hans inställelse för
juryn, det öfver honom, trots hans advokats alla bemödanden,
uttalade ”skyldig”, de sista timmarna i cellen i Villa Rica
för de till döden dömda, hans rymning, hvilken
fullbordades under förhållanden, som vitnade om öfvermenskligt mod,
hans flykt genom de norra provinserna, hans ankomst till
peruanska gränsen, det mottagande, som den gästvänlige 
fazenda-egaren Magalhaes visat den utblottade och af svält
halfdöde flyktingen!

Fången omlefde alla dessa tilldragelser, hvilka hade
så grymt krossat hans lif.

Sålunda upptagen af sina tankar och försjunken i sina
minnen, märkte han icke ett underligt buller, hvilket kom
från det gamla klostrets yttermur, lika litet som
ryckningarna i en vid fönstrets galler fäst lina eller gnisslandet
af det i jernet inträngande stålet — ljud, som dock bort
ådraga sig en mindre förströdd uppmärksamhet.

Nej, Joam Dacosta fortfor att lefva om ungdomsåren
efter hans ankomst till den peruanska provinsen. Han såg
sig åter på fazendan, först som den gamle portugisens
biträde och sedan som hans kompanjon arbetande på
Iquitos-etablissements ekonomiska utveckling.

Ah, hvarför hade han icke redan från första början
sagt sin välgörare allt! Denne skulle icke betviflat
sanningen af hans ord. Detta var det enda fel, hvarför han kunde
förebrå sig.

Hvarför hade han icke tillstått både hvarifrån han kom
och hvem han var — helst i det ögonblick, då Magalhaes
i hans hand lade sin dotter Yaquitas, hvilken aldrig
kunnat förmå sig att i honom se föröfvaren af det förfärliga
brottet.

Bulfret utifrån blef emellertid så starkt, att det
slutligen ådrog sig fångens uppmärksamhet.

Joam Dacosta höjde hufvudet för en sekund.

Hans ögon riktades mot fönstret, men det låg ett
nästan medvetslöst uttryck i blicken, och strax derefter sjönk
åter pannan ned i hans händer.

Hans tankar hade ännu en gång återfört honom till
Iquitos.

Der låg den gamle Magalhaes döende.

Innan han utandades sin sista suck, ville han se sin
dotters framtid betryggad, se sin kompanjon som den ende
egaren af detta etablisement, hvilket uppnått en sådan
blomstring under hans ledning.

Borde Joam Dacosta talat då? ... Kanske ... Han
vågade det dock icke!

Han återsåg dessa flydda dagar vid Yaquitas sida, sina
barns födelse, all denna tillvaros sällhet, som grumlades
endast af minnena från Tijuco och samvetsqvalen öfver att
han icke yppat sin förfärliga hemlighet.

Dessa fängslande bilder framträdde för Joam Dacostas
inre syn med öfverraskande tydlighet och liflighet.

Han återfann sig nu vid det ögonblick, då hans dotter
Minhas giftermål med Manoel skulle afgöras.

Kunde han låta sin dotter ingå denna förening under
ett falskt namn och utan att underrätta den unge mannen
om sitt lifs hemlighet?

Nej!

Också hade han, dertill uppmanad af domaren Ribeiro,
beslutit inställa sig i Manao för att fordra att rättegången
skulle återupptagas och den upprättelse gifvas honom, som
han egde rätt att fordra.

Han hade begifvit sig af med hela sin familj, och nu
uppträdde Torrès på skådeplatsen.

Följde så det af denne usling gjorda vanhederliga
förslaget, den förbittrade fadrens vägran att uppoffra sin
dotter för att rädda sin heder och sitt lif samt slutligen
angifvelsen och arresteringen!

I detta ögonblick upprycktes häftigt fönstret till cellen.

Joam Dacosta reste sig.

Minnena från hans förflutna lif veko som en skugga.

Benito hade hoppat in i rummet och stod nu framför
sin fader.

Ett ögonblick senare syntes Manoel, hvilken lösryckt
fönstergallret, vid hans sida.

Joam Dacosta var nära att uppgifva ett anskri af
öfverraskning, men Benito gaf honom icke tid dertill.

”Min far”, sade han, ”ni ser detta fönster, hvars
galler nu är borta! ... En lina når ända ned till marken! ...
En pirog väntar i kanalen på hundra stegs afstånd härifrån! ...
Araujo är der för att föra er långt bort från Manao, till
Amason-flodens andra strand, hvarest era spår inte kunna
återfinnas! ... Min far, ni måste fly ögonblickligen! ... Till
och med Jarriquez har gifvit oss detta råd!”

”Det måste ske!” tillade Manoel.

”Jag ... fly!... Fly ännu en gång ...”

Med armarna korslagda öfver bröstet och högburet
hufvud drog sig Joam Dacosta långsamt baklänges in i cellen.

”Aldrig!” sade han med så fast stämma, att Benito och
Manoel blefvo mållösa af häpnad.

De båda unga männen hade icke väntat sig detta
motstånd. Aldrig hade de kunnat föreställa sig att hindren
för denna rymning skulle resas af fången sjelf.

Benito gick fram till sin fader.

Han såg honom rakt in i ansigtet och fattade hans
båda händer, icke för att draga honom med sig utan för
att han skulle lyssna till honom och låta sig öfvertalas.

”Aldrig, sade ni, min far?”

”Aldrig!”

”Min far”, inföll du Manoel, ”ty äfven jag har rätt att
ge er denna benämning — min far, hör oss! Då vi säga
er att ni måste fly utan att förlora ett enda ögonblick,
göra vi det derför, att om ni stannade qvar, handlade ni
brottsligt mot oss andra, mot er sjelf!”

”Att stanna här”, fortfor Benito, ”är det samma som
att invänta döden, min far! Exekutionsordern kan inträffa
hvilket ögonblick som helst. Om ni tror att den
menskliga rättvisan skall återtaga en orättvis dom, om ni tror att
hon skall förklara oskyldig den, som hon dömt för tjugu
år sedan, då bedrar ni er! Det ges ej längre något hopp!
Ni måste fly! ... Fly derför!”

Öfverväldigad af en oemotståndlig ångest, hade Benito
fattat tag i sin far och drog honom med sig mot fönstret.

Joam Dacosta lösgjorde sig ur sin sons armar och vek
ännu en gång tillbaka.

”Fly!” svarade han med tonfallet hos en man, som
fattat ett oryggligt beslut. ”Men detta är att vanhedra mig
och er på samma gång! Det vore liksom ett medgifvande
af min brottslighet. Alldenstund jag af fri och otvungen
vilja instält mig inför mitt lands domare, måste jag
afbida deras dom, huru den än må utfalla, och jag skall
äfven afbida den.”

”Men de förutsättningar, på hvilka ni stöder er, äro
inte tillräckliga”, fortfor Manoel, ”och det materiella
beviset för er oskuld fattas oss ännu! Att vi upprepa att ni
måste fly, kommer sig deraf att domaren Jarriquez sjelf sagt
oss det. Ni har nu ingen annan möjlighet än denna att
undgå döden!”

”Då skall jag också dö!” svarade Joam Dacosta lugnt.
”Jag skall dö, men på samma gång bestrida giltigheten af
den öfver mig fälda domen! Första gången rymde jag
några timmar före den för exekutionen bestämda tiden! Ja.
jag var ung då, jag hade framför mig ett helt lif till att
bekämpa menniskornas orättvisa. Men att fly nu, att börja
om den eländiga tillvaro, som föres af en brottsling,
hvilken gömmer sig under ett falskt namn, hvars alla
bemödanden gå ut på att leda polisens spaningar på villospår;
att börja om det ångestfulla lif jag fört i tjugutre år och
tvinga er att dela det med mig; att hvarje dag vänta en
angifvelse, som kan komma hvilket ögonblick som helst,
och en utlemningsfordran, som skulle kunna hinna mig i
ett främmande land — kan väl detta vara att lefva! Nej,
aldrig!”

”Min far”, fortfor Benito, som var nära att mista
förståndet inför faderns envishet, ”ni skall fly! Jag vill det ...”

Han hade nu fattat tag i Joam Dacosta och försökte
åter draga honom fram till fönstret.

”Nej ... nej!”

”Ni vill då göra mig vansinnig!”

”Min son”, utbrast Joam Dacosta, ”släpp mig! ... En
gång förut rymde jag ur fängelset i Villa Rica, och man
kunde då ej tro annat än att jag flydde undan en rättvis
dom! Ja, man måste tro det! Nå väl, af aktning för det
namn ni bär vill jag inte göra det samma nu!”

Benito hade fallit på knä för sin fader. Han sträckte
sina händer mot honom ...han bad honom ...

”Men denna order, min far”, fortfor han, ”denna
dödsdom kan anlända i dag ... i detta ögonblick ... och den
skall innehålla dödsdomen!”

”Ordern må komma, men mitt beslut skall inte
rubbas! Nej, min son! Den brottslige Joam Dacosta skulle
kunna fly! Den oskyldige Joam Dacosta flyr inte!”

Den scen, som följde på dessa ord, var hjertslitande.

Benito kämpade med sin fader.

Den tillintetgjorde Manaoel stod vid fönstret, färdig
att draga fången med sig.

I det samma öppnades dörren till cellen.

På tröskeln syntes polismästaren, åtföljd af
fångvaktaren och några soldater.

Polismästaren såg genast att ett rymningsförsök varit
i fråga, men af fångens hållning förstod han äfven att denne
icke velat fly.

Han sade ingenting.

Det djupaste medlidande stod dock att läsa i hans
ansigte. Utan tvifvel skulle äfven han, liksom domaren
Jarriquez, gerna sett att Joam Dacosta flytt ur fängelset.

Nu var det emellertid för sent.

Polismästaren höll ett papper i handen och närmade
sig fången.

”Låt mig först och främst säga er”, sade nu Joam
Dacosta, ”att det stod mig fritt att fly, men att jag inte ville
det!”

Polismästaren sänkte hufvudet för ett ögonblick,
hvarefter han fortsatte med en röst, som han försökte göra
stadig:

”Joam Dacosta, orden från rättvisans högste väktare i
Rio Janeiro har nyss anländt.”

”Ah, min far!” utbrusto Manoel och Benito.

”Och denna order”, frågade Joam Dacosta, i det
han lade armarna i kors öfver bröstet, ”innehåller min
dödsdom?”

”Ja.”

”Och när skall den verkställas?”

”I morgon.”

Benito hade kastat sig öfver sin fader.

Han ville ännu en gång draga honom ut ur cellen.

Soldaterna måste rycka fången ur denna sista
omfamning.

Derefter utfördes Benito och Manoel på ett tecken af
polismästaren. Ett slut måste göras på denna bedröfliga
scen, som redan räckt allt för länge.

”Min herre”, sade nu Joam Dacosta, ”kan jag i
morgon bittida en timme före exekutionen få tillbringa några
ögonblick med padre Passanha, som jag ber er underrätta
om denna min önskan?”

”Han skall bli underrättad.”

”Är det mig tillåtet att få se min familj, en sista gång
omfamna min hustru och mina barn?”

”Ni skall få se dem.”

”Jag tackar er”, svarade Joam Dacosta. ”Och låt nu
sätta vakt utanför fönstret! Man får inte rycka mig härifrån
mot min vilja.”

Polismästaren bugade sig till svar härpå, hvarefter han
aflägsnade sig jemte fångvaktaren och soldaterna.

Joam Dacosta, som nu hade blott några timmar qvar
att lefva, befann sig ensam.

*




ADERTONDE KAPITLET.

Fragoso.

Ordern hade således anländt, och såsom Jarriquez
förutsett, innehöll den befallning att den öfver Joam Dacosta
fälda domen skulle verkställas utan uppskof.

Intet bevis på den anklagades oskuld hade kunnat
förebringas.

Rättvisan måste således hafva sin gång.

I de flesta fall förvandlas dödsstraffet i Brasilien, så
framt det icke drabbar neger; men denna gång gälde det
en hvit man.

Sådana äro straffbestämmelserna med afseende på i
diamantdistriktet begångna brott, för hvilka lagen i det
allmännas intresse icke velat medgifva någon nåd.

Ingenting kunde således numera rädda Joam Dacosta.
Det var icke blott sitt lif utan äfven sin heder han skulle
förlora.

På morgonen den 31 Augusti sågs en ryttare närma
sig Manao så fort hans häst kunde bära honom, och så
hastigt ilade det modiga djuret framåt, att dess krafter
uttömdes och det stupade på en half mils afstånd från staden.

Ryttaren försökte icke ens att få hästen att resa sig.
Han hade synbarligen ansträngt dess krafter till det yttersta,
och ehuru han sjelf var alldeles utmattad, skyndade han
springande mot Manao.

Denne man kom från de östra provinserna och följde
flodens venstra strand. Han hade utgifvit sina sista
penningar för att köpa sig hästen, hvilken borde återföra
honom fortare till Manao än det varit möjligt för en pirog,
som måste färdas uppför Amason-flodens lopp.

Denne man var Fragoso.

Hade då för den raske barberaren lyckats detta
företag, hvarom han icke sagt ett ord åt någon?

Hade han funnit den milisafdelning, som Torrès en
gång tillhört?

Hade han upptäckt någon hemlighet, hvarigenom Joam
Dacosta ännu kunde räddas?

Han visste det icke riktigt, men i hvad fall som helst
var han ytterst angelägen att få meddela domaren
Jarriquez hvad han inhemtat på denna korta utflygt.

Se här hvad som hade tilldragit sig.

Fragoso hade icke misstagit sig, då han i Torrès tyckt
sig igenkänna en af skogskaptenerna i den milis, som
opererade i de utefter Madeira liggande provinserna.

Han begaf sig således af, och då han uppnådde nämnda
flods mynning, erfor han att anföraren för dessa capitaës
do mato händelsevis befann sig i grannskapet.

Utan att förlora en minut, började Fragoso söka efter
honom, och han fann honom också, ehuru icke utan någon
svårighet.

Milisanföraren tvekade icke att besvara de frågor
Fragoso stälde till honom. Han hade icke heller någon
anledning att iakttaga tystnad i detta afseende.

De tre frågor, som Fragoso gjorde honom, voro
följande:

”Tillhörde inte skogskaptenen Torrès er milis för
några månader sedan?”

”Jo.”

”Hade han inte vid den tiden bland era följeslagare
en förtrogen kamrat, hvilken dog för någon tid sedan?”

”Jo, verkligen.”

”Och denne man hette ... ?”

”Ortega.”

Detta var allt hvad Fragoso fick veta.

Voro dessa upplysningar af sådan beskaffenhet, att de
kunde göra någon förändring i Joam Dacostas belägenhet?

Det var icke antagligt.

Fragoso insåg det också och envisades att af
milisanföraren få veta, om han kände denne Ortega, om han visste
hvarifrån han var och kunde lemna honom några
uppgifter rörande hans förflutna lif. Dessa borde vara af
verklig vigt, alldenstund Ortega, såsom Torrès sagt, hade föröfvat
brottet i Tijuco.

Men ty värr kunde milisanföraren icke lemna några
upplysningar i detta afseende.

Visst var emellertid att Ortega sedan många år
tillbaka tillhört milisen, att ett förtroligt kamratskap
knutits mellan Torrès och honom, att man alltid sett dem
tillsammans samt att Torrès vakat vid hans dödsbädd, då han
utandades sin sista suck.

Detta var allt hvad milisanföraren visste i detta
afseende, och han kunde således icke säga mera.

Fragoso måste alltså nöja sig med det lilla han
inhemtat och återvände genast.

Men ehuru den hängifne barberaren icke medförde
beviset på att Ortega var den, som begått brottet i Tijuco,
hade dock det steg han tagit ledt till att man nu med
säkerhet visste att Torrès talat sanning, då han sagt att en
af hans miliskamrater dött och att han varit hos denne i
hans dödsstund.

Hvad beträffar förutsättningen att Ortega gifvit honom
det i fråga varande dokumentet, blef denna nu ganska
antaglig.

Ingenting kunde också vara naturligare än att
dokumentet hänförde sig till det brott, hvars verklige föröfvare
Ortega var, och att det innehöll bekännelsen om hans
brottslighet jemte omständigheter, som gjorde allt tvifvel i detta
afseende omöjligt.

Om således detta dokument kunnat läsas, om nyckeln
dertill funnits, om chiffern, hvarpå dess system grundade
sig, varit känd, led det intet tvifvel att sanningen omsider
skulle kommit i dagen.

Men Fragoso kände icke denna chiffer.

Några gissningar till, den halfva vissheten om att
äfventyraren icke ljugit, en del omständigheter, som tycktes
bevisa att hemligheten af denna sak gömdes i dokumentet
— se der allt hvad Fragoso medförde från anföraren för
den milisafdelning, som Torrès tillhört.

Och dock, så litet än detta var, ville han med det
snaraste omtala det för domaren Jarriquez.

Han visste att han icke hade en timme att förlora,
och deri låg orsaken till att vi fram emot kl. 8 denna 
morgon finna honom, utmattad af trötthet, en half mil från
Manao.

Detta afstånd, som ännu skilde Fragoso från staden,
tillryggalade han på några minuter.

Ett slags oemotståndlig aning dref honom framåt, och
han nästan trodde att Joam Dacostas räddning nu låg i
hans hand.

Plötsligt stannade Fragoso, som om hans fötter vuxit
fast vid marken.

Han såg framför sig en liten öppen plats, till hvilken
man kom genom en af stadens portar.

Der reste sig öfver en redan samlad, tät folkmassa en
omkring tjugu fot hög galge, hvari hängde en lina.

Fragoso kände att hans sista krafter voro nära att svika
honom.

Han föll.

Hans ögon slötos. Han ville icke se, och följande ord
banade sig öfver hans läppar:

”För sent! För sent!”

Men genom en öfvermensklig ansträngning reste han
sig åter.

Nej, det var icke för sent! Joam Dacostas kropp
dinglade ännu icke vid denna lina.

”Domaren Jarriquez! Domaren Jarriques!” ropade
Fragoso.

Flämtande, utom sig, störtade han in genom
stadsporten, ilade framåt Manaos förnämsta gata och nedsjönk
halfdöd på tröskeln till domarens bostad.

Porten var stängd, men Fragoso hade ännu nog styrka
att bulta derpå.

En af tjenstfolket kom och öppnade men förklarade att
hans husbonde icke ville taga emot någon.

Det oaktadt stötte Fragoso undan tjenaren, som stod
i vägen för honom, och störtade med ett språng ända till
domarens skrifrum.

”Jag återkommer från den provins, der Torrès dref sitt
yrke som skogskapten!” utbrast han. ”Hr domare, Torrès
har talat sanning! ... Skjut upp exekutionen ... skjut upp
den, säger jag!”

”Har ni funnit denna milis?”

”Ja!”

”Och ni har med er chiffern till dokumentet?”

Fragoso svarade icke.

”Gå då ... gå!” utbrast Jarriquez, hvilken i ett anfall
af det häftigaste raseri ryckte till sig dokumentet för att
slita sönder det.

Fragoso fattade hans händer och hejdade honom.

”Sanningen är der!” sade han.

”Jag vet det”, svarade Jarriquez, ”men hvad är väl en
sanning, som inte kan fås fram i dagsljuset!”

”Den skall fram ... den måste fram!”

”Ännu en gång ... Har ni chiffern?”

”Nej”, svarade Fragoso, ”men jag upprepar, det,
Torrès har inte ljugit. En af hans kamrater, med hvilken han
stod på mycket förtrolig fot, dog för några månader sedan,
och det kan inte betviflas att denne man åt Torrès lemnade
dokumentet, som han ville sälja åt Joam Dacosta!”

”Nej”, svarade Jarriquez, ”nej, derom råder intet
tvifvel ... för oss, men så är inte förhållandet med dem, som
förfoga öfver den anklagades lif! ... Gå!”

Den sålunda afvisade Fragoso ville dock icke gifva med
sig. Han kastade sig nu på knä för domaren.

”Joam Dacosta är oskyldig!” utbrast han. ”Ni kan 
inte låta honom dö! Det är inte han, som begått brottet
i Tijuco! Det är Torrès’ kamrat, den, som skrifvit
dokumentet ... det är Ortega!”

Då Jarriquez hörde detta namn uttalas, spratt han till.

Nu följde i hans själ ett slags lugn på den storm, som
nyss rasat der. Han drog ut dokumentet ur sin knutna
hand och slätade ut det på skrifbordet, hvarefter han satte
sig och, förande handen öfver ögonen, sade:

”Detta namn ... Ortega ... jag vill försöka!”

Och nu förfor han med det nya, af Fragoso gifna
namnet på samma sätt han gått till väga med de andra
förgäfves försökta.

Sedan han, skrifvit det öfver de sex första bokstäfverna
i stycket, erhöll han följande formel:


Ortega
Phyjsl


”Ingenting!” utbrast han. ”Deraf blir ingenting!”

Det under r stälda h kunde också icke uttryckas
genom en siffra, emedan det i alfabetet går före bokstafven r.

Endast de under bokstäfverna o, t och e skrifna p, y
och j läto sig betecknas med siffrorna 1, 4 och 5.

Hvad beträffar de i slutet af detta ord stående s och l,
gjorde afståndet, som skiljer dem från g och a, d. v. s.
tolf bokstäfver, det omöjligt att återgifva dem med en enda
siffra.

De motsvarade således hvarken g eller a.

Nu höjdes från gatan höga rop af raseri och förtviflan.

Fragoso skyndade fram till ett af fönstren och öppnade
det innan domaren hann afhålla honom derifrån.

Hela gatan var full af folk.

Tiden var nu inne, då Joam Dacosta skulle lemna
fängelset, och en del af folkmassan sökte tränga sig fram
till den öppna platsen, hvarest galgen rests.

Förfärlig att skåda, der han stod med stirrande
blickar, slukade Jarriquez dokumentets rader.

”De sista bokstäfverna!” mumlade han. ”Jag vill göra
ännu ett försök med de sista bokstäfverna!”

Det var hans yttersta hopp.

Och nu satte han med en hand, hvars darrning nästan
hindrade honom att skrifva, namnet Ortega öfver de sex
sista bokstäfverna i stycket och förfor med dem på
alldeles samma sätt som han gjort med de sex första.

Ett anskri banade sig väg öfver hans läppar.

Genast vid första ögonkastet hade han sett att dessa
sex bokstäfver i alfabetet kommo efter dem, som bildade
namnet Ortega, och att de följaktligen alle samman kunde
uttryckas med siffror och utgöra ett tal.

Också erhöll han, då han från den efterföljande 
bokstafven i dokumentet gick tillbaka till den föregående i
ordet, följande formel:


Ortega
432513
Suvjhd


Det sålunda sammansatta talet var 432513.

Härunder hade ropen, som vitnade om folkmassans
medömkan och sympati för den olycklige Joam Dacosta,
blifvit ännu högljuddare.

Endast några minuter var hela den tid fången ännu
hade qvar att lefva.

Vansinnig af smärta, störtade Fragoso ut ur Jarriquez’
skrifrum.

Han ville en sista gång återse sin välgörare, som nu
skulle dö. Han ville kasta sig framför sorgetåget och hejda
det med orden:

”Döden inte denne oskyldige man! Döden honom inte!”

Jarriquez hade redan skrifvit upp det erhållna talet
öfver de första bokstäfverna i stycket, upprepande dem så
många gånger det behöfdes, såsom synes af det följande:


432513432513432513432513
Phyjslyddqfdzxgasgzzqqeh


Sedan återstälde han de verkliga bokstäfverna genom
att gå tillbaka i alfabetet och läste nu:

Le véritable auteur du vol de ... Den verklige upphofsmannen till stölden i ...

Ett vildt glädjeskri undföll honom.

Detta tal, 432513, var det så ifrigt sökta. Namnet
Ortega hade gjort det möjligt för honom att finna det.

Han egde nu nyckeln till dokumentet, hvilket tydligt
och klart skulle bevisa Joam Dacostas oskuld, och utan att
läsa vidare, störtade han från sitt skrifrum ut på gatan
ropande:

”Vänta! Vänta!”

Att skynda genom folkmassan, som vek undan för
honom, att ila till fängelset, hvilket fången lemnade just i
det samma, under det hans hustru och barn hakade sig fast
vid honom med förtviflans styrka, detta var för Jarriquez blott
ett ögonblicks verk.

Då han hunnit fram till Joam Dacosta, kunde han icke
tala längre; men han svängde dokumentet i ena handen,
och slutligen frambröto öfver hans läppar dessa ord:

”Oskyldig! Oskyldig!”

*




NITTONDE KAPITLET.

Brottet i Tijuco.

Vid domarens ankomst hade hela sorgetåget stannat.
Ett tusenstämmigt eko hade efter honom upprepat och
upprepade ännu detta rop, som uppsteg ur allas bröst:

”Oskyldig! Oskyldig!”

Derpå inträdde djup tystnad.

Man ville icke förlora ett enda af de ord, som nu skulle
uttalas.

Jarriquez hade sjunkit ned på en stenbänk.

Under det Minha, Benito, Manoel och Fragoso omgåfvo
honom samt Joam Dacosta höll Yaquita sluten till sitt hjerta,
återstälde han medelst det funna talet det sista stycket i
dokumentet, och allt efter som orden framträdde tydligt
medels chiffern, hvilken satte den verkliga bokstafven i
stället för den kryptologiska, skilde han dem åt, insatte
skiljetecknen och läste med hög röst under den djupaste tystnad
från de i andlös väntan lyssnande åhörarna:


Le véritable auteur du vol des diamants
43 251343251 343251 34 325 134 32513432
Ph yjslyddqf dzxgas  gz zqq ehx gkfndrxu



et de l’assassinat des soldats qui escortaient
51 34 32513432513 432 5134325 134 32513432513
ju gi ocytdxvksbx hhu ypohdvy rym huhpuydkjox



le convoi, commis dans la nuit du vingt-deux
43 251343 251343 2513 43 2513 43 25134 3251
ph etozsl etnpmv ffov pd pajx hy ynojy ggay



janvier mil huit cent vingt-six, n'est donc pas
3432513 432 5134 3251 34325 134 3251 3432 513
meqynfu qln mvly fgsu  zmqiz tlb qgyu gsqe ubv



Joam Dacosta, injustement condamné à mort;
4325 1343251 34325134325 13432513 4 3251
nrcr edgruzb lrmxyuhqhpz drrgcroh e pqxu



c'est  moi, le miserable employé de l’admini-
3432 513 43 251343251 3432513 43 2513432
fivv rpl ph onthvddqf hqsutzhhh nfepmqk-



stration du district diamantin; oui, moi seul
51343251 34 32513432 513432513 432 513 4325
yuuexkto gz ghyuumfv ijdqdpzjg syk rpl xhxq



qui signe de mon vrai nom, Ortega. Den verklige föröfvaren af diamantstölden och mordet
på soldaterna, som eskorterade konvojen, hvilket begicks natten
till den tjuguandra Januari ett tusen åtta hundra tjugu sex, är
således icke Joam Dacosta, orättvist dömd till döden; det är jag,
den eländige tjenstemännen vid förvaltningen af diamantdistriktet;
ja, jag ensam, hvilken här tecknar mitt verkliga namn, Ortega.
134 32513 43 251 3432 513 432153
rym vkloh hh oto zvdk spp suvjhd.


Knappt hade Jarriquez slutat läsningen förr än ändlösa
hurrarop höjdes af folkmassan.

Hvad kunde också vara mera bevisande än detta sista
stycke, som utgjorde en sammanfattning af dokumentets
innehåll, som så tydligt lade fazenda-egarens oskuld i dagen,
som undanryckte galgen detta olfer för ett ödesdigert
juridiskt misstag!

Den af sin hustru, sina barn och sina vänner omgifne
Joam Dacosta kunde icke trycka alla de bänder, som
sträcktes mot honom.

Huru karaktärsfast han än var, inträdde dock en
reaktion hos honom, ty glädjetårar frambröto nu ur hans ögon,
och hans hjerta klappade af tacksamhet mot Försynen, som
räddat honom så underbart just i det samma han var på
väg att utstå det orättvisa straffet, och mot Gud,
hvilken icke låtit det värsta af alla brott, en oskyldigs död,
fullbordas.

Ja, intet tvifvel var längre möjligt rörande Joam
Dacostas skuldfrihet! Den verklige föröfvaren af attentatet i
Tijuco tillstod sjelf sitt brott och yppade alla
omständigheterna, under hvilka det begåtts.

Jarriquez hade verkligen medelst det funna talet
lyckats göra dokumentets innehåll läsligt.

Se här hvad Ortega bekände.

Denne usling var Joam Dacostas kamrat och liksom
han anstäld i Tijuco vid guvernörens öfver
diamantdistriktet byråar. Den unge tjensteman, som utsetts att ledsaga
konvojen till Rio de Janeiro, var just han. Utan att rygga
tillbaka för den brottsliga tanken att rikta sig genom mord
och stöld, hade han för fribrytarne uppgifvit den dag, då
konvojen skulle lemna Tijuco.

Under anfallet af banditerna, hvilka på andra sidan
Villa Rica afvaktade konvojens ankomst, låtsades han
försvara sig jämte de eskorten utgörande soldaterna. Sedan
kastade han sig ned bland de döda och bortfördes af sina
medbrottslingar, och sålunda kunde den soldat, som ensam
öfverlefde blodbadet, påstå att Ortega hade stupat i striden.

Brottslingen fick emellertid ingen glädje af stölden, ty
någon tid derefter plundrades han i sin ordning af dem,
som varit honom behjelpliga vid dess begående.

Ortega, hvilken var alldeles utblottad och icke kunde
återvända till Tijuco, flydde nu till de i Brasiliens norra
provinser, vid öfre Amason-floden belägna områden, hvarest
capitaës do mato-milisen då befann sig.

Han måste lefva och tog derför anställning vid denna
föga aktningsvärda kår. Der frågade honom ingen hvem han
var eller hvarifrån han kom. Han blef således
skogskapten och hade under långa år till sitt yrke att jaga
menniskor.

Vid samma tid blef Torrès, den på alla existensmedel
utblottade äfventyraren, hans kamrat.

Ortega och han slöto sig närmare till hvarandra, men
såsom Torrès sagt, började den förre småningom täras af
samvetsagg.

Minnet af hans brott fylde honom med fasa. Han visste
att en annan hade blifvit dömd i hans ställe. Han visste
att denne andre var hans kamrat Joam Dacosta. Han visste
slutligen, att om också den skyldige lyckats rymma ur
fängelset, hotades han dock ständigt af det honom en gång
ådömda dödsstraffet.

Nu gjorde slumpen att Ortega på en milisexpedition,
som några månader derförinnan företogs på andra sidan
peruanska gränsen, kom i närheten af Iquitos och der i
Joam Garral, hvilken icke kände igen honom, återfann Joam
Dacosta.

Nu beslöt han att i den mån det var honom
möjligt godtgöra den orättvisa, hvarför hans f. d. kamrat fallit
offer. Han sammanfattade i en skrifvelse allt hvad som
stod i samband med Tijuco-attentatet, men han gaf den den
hemlighetsfulla form läsaren redan känner, ty det var hans
afsigt att, när han sände dokumentet till egaren af
Iquitos-fazendan, bifoga chiffern, som gjorde det läsbart.

Döden tillät honom icke fullfölja sitt beslut.

Svårt sårad i en sammandrabbning med de utefter
Madeira-floden boende negrerna, kände Ortega att hans dagar
voro räknade.

Hans kamrat Torrès befann sig då hos honom.

Ortega trodde sig åt denne kunna anförtro den
hemlighet, som tryckt på hela hans tillvaro. Han öfverlemnade
åt honom det med hans egen hand skrifna dokumentet och
lät honom med ed bekräfta att han skulle fortskaffa det till
Joam Dacosta, hvars namn och adress han uppgaf, och i
det samma han utandades sin sista suck, framhviskade han
talet 432513, utan hvilket dokumentet var fullkomligt
oläsligt.

Man vet huru den eländige Torrès efter Ortegas död
uträttade det honom gifna uppdraget, huru han beslöt att
till sin fördel begagna sig af den honom anförtrodda
hemligheten, huru han sökte göra den till föremål för en
skändlig byteshandel.

Torrès dog en våldsam död innan han hann fullborda
sitt nidingsdåd och tog sålunda hemligheten med sig i
grafven, men det af Fragoso funna namnet Ortega hade gjort
det för Jarriquez’ skarpsinnighet möjligt att slutligen
återställa dokumentet i dess ursprungliga skick.

Ja, der var det så länge sökta materiella beviset, det
obestridliga vitnesbördet om Joam Dacostas oskuld.

Han hade nu återfått lifvet och på samma gång äfven
sin heder.

Hurraropen fördubblades, sedan domaren med hög röst
och till allas stora glädje framdragit den förfärliga
sanningen ur dokumentet.

Nu innehafvare af det öfver allt tvifvel höjda beviset,
öfverenskom Jarriquez med polismästaren att Joam Dacosta
i afvaktan på ankomsten af de nya instruktioner, som 
måste begäras från Rio de Janeiro, icke skulle hafva något
annat fängelse än hans egen bostad.

Några svårigheter kunde icke göras deremot, och följd
af Manaos hela befolkning, såg sig den af sin familj
omgifne Joam Dacosta likt en triumfator snarare buren än
ledsagad till domarens hus.

I detta ögonblick var den rättrådige fazenda-egaren väl
godtgjord för allt hvad han lidit under sin långa landsflykt,
och om han gladde sig deråt mera för sin familjs än för
sin egen skull, var han för sitt lands icke mindre stolt
öfver att den öfver honom falda dödsdomen icke gått i
fullbordan.

Men icke heller Fragoso blef glömd.

Den hederlige barberaren öfverhopades med tacksägelser, 
och Benito, Manoel, Minha och Lina visade sig
ingalunda njugga i detta afseende.

Han visste icke till hvem han skulle lyssna och redde
sig så godt han kunde. Han förtjente icke all denna
vänlighet. Slumpen ensam hade gjort allt! Borde man
väl tacka honom, derför att han i Torrès känt igen en
skogskapten?

Visst icke!

Hvad beträffade idén han fått att uppsöka den
milisafdelning Torrès tillhört, tycktes den honom icke kunnat
förbättra ställningen, och hvad angår namnet Ortega, visste
han icke ens af huru stort värde det var.

Med eller mot sin vilja hade Fragoso nu emellertid
räddat Joam Dacosta.

Men hvilken förvånande följd i allt detta af olika
tilldragelser, som alla syftat mot samma mål: Fragosos
befrielse i det ögonblick, då han i Iquitos-skogen var nära
att dö af mattighet; det vänliga mottagande han rönte på
fazendan; mötet med Torrès på den brasilianska gränsen;
dennes ankomst till jangadan och slutligen den
omständigheten att Fragoso tyckte sig hafva sett honom nägonstädes
förut.

”Men”, utbrast Fragoso till sist, ”det är inte mig all
denna lycka bör tillskrifvas utan Lina!”

”Mig!” svarade den unga mulattskan förvånad.

”Ja visst, ty om inte den der lianen varit, skulle jag
aldrig kunnat åstadkomma så mycken glädje!”

Vi torde icke behöfva säga att Fragoso och Lina fingo
röna de varmaste vänskapsbevis af hela familjen och de nya
vänner, den vunnit i Manao.

Men hade icke domaren Jarriquez också sin andel i
Joam Dacostas återupprättelse?

Jo, ty fastän han icke, trots sin stora analytiska
skicklighet, kunnat läsa dokumentet, hvilket var omöjligt att
tolka för den, som icke kände dess chiffer, hade han dock
funnit det kryptografiska system, hvarpå det grundade sig.

Hvem skulle, om han ej varit, med tillhjelp blott af
namnet Ortega kunnat återställa det tal, som endast den
verklige brottslingen och Torrès, nu döda båda två, kände till?

Han blef icke heller utan tacksägelser.

Vi torde icke behöfva nämna att redan samma dag
afsändes till Rio de Janeiro en omständlig rapport öfver hvad
som tilldragit sig, hvartill fogades originaldokumentet jemte
chiffern, hvilken utgjorde dess nyckel.

Man måste vänta tills nya instruktioner anlände från
Rio de Janeiro till domaren, och det var intet tvifvel
underkastadt att de skulle innehålla ordern om fångens
fullständiga befrielse.

Ännu några dagar måste således tillbringas i Manao,
hvarefter Joam Dacosta och hans familj, lösta från allt tvång
och all oro, skulle taga afsked af sin värd, åter gå om bord
på jangadan och fara vidare utför Amason-floden ända till
Para, der färden borde afslutas med den dubbla föreningen
af Minha och Manoel samt Lina och Fragoso i
öfverensstämmelse med det före afresan uppgjorda programmet.

Fyra dagar senare, den 4 September, anlände
befrielseordern.

Dokumentet hade erkänts som autentiskt. Stilen deri
var Ortegas, den f. d. tjenstemannens i diamantdistriktet,
och det kunde icke betviflas att bekännelsen af hans brott
och de omständliga detaljerna deraf skrifvits med hans egen
hand.

Den i Villa Rica dömde Joam Dacostas oskuld var
omsider bestyrkt, hans återupprättelse juridiskt erkänd.

Samma dag åt Jarriquez middag hos fazenda-egaren
och hans familj om bord på jangadan, och vid aftonens
inbrott tryckte alla deras händer.

Det var ett rörande afsked, men det innebar löftet om
ett återseende i Manao på hemfärden och sedermera på
Iquitos-fazendan.

På morgonen den följande dagen, den 5 September, gafs
i soluppgången signal till uppbrott.

Joam Dacosta, Yaquita, deras dotter och deras söner
stodo alla på den väldiga flottens däck.

Den lösgjorda jangadan började sakta drifvas nedåt
floden af strömdraget, och då den försvann vid krökningen af
rio Negro, ljödo ännu hurraropen från hela den på
stranden samlade Manao-befolkningen.

*




TJUGONDE KAPITLET.

Nedre Amason-floden.

Hvad återstår oss nu att säga om resans andra del
utför den stora flodens lopp?

Denna var blott en följd af lyckliga dagar för Joam
Dacosta och hans familj. Sjelf lefde han upp till ett nytt
lif, som strålade öfver allas omkring honom.

Jangadan drefs hastigare utför den af tidvattnet
uppsvälda floden. Den lemnade den lilla byn Don Jose de
Maturi till venster om sig, och till höger mynningen af
Madeira, hvilken för sitt namn har att tacka en hel flottilj af
växtvrak — dessa flottar af skalade eller ännu grönskande
trädstammar, som den för med sig från det inre af
Bolivia. Den strök midt igenom Caniny-arkipelagen med sina
palmkrönta holmar och förbi köpingen Serpa, som, sedan
den omvexlande flyttats från den ena stranden till den
andra, slutligen på den venstra förlagt sina små hus,
nedanför hvilka en gul sandsträcka utbreder sig.

Den på Amason-flodens venstra strand liggande byn
Silves och köpingen Villa Bella, hvilken är provinsens
största marknad, befunno sig snart ett godt stycke bakom den
långa träflotten.

Så äfven byn Faro och den ryktbara Nhamundas-floden,
på hvilken Orellana påstod sig 1539 hafva blifvit anfallen
af krigarqvinnor, som man dock icke återfunnit sedan den
tiden — en sägen, hvilken ansetts tillräcklig att
rättfärdiga Amason-flodens odödliga namn.

Der slutar den vidsträckta provinsen Rio Negro.

Der börjar Para-området, och samma dag, den 22 
September, inkom familjen, på hvilken den undersköna dalens
prakt gjorde ett öfverväldigande intryck, i denna del af det
brasilianska kejsarriket, hvilken i öster icke har någon
annan gräns än Atlanten.

”Huru präktigt!” utbrast Minha oupphörligt.

”Men hvad det går långsamt!” mumlade Manoel.

”Hvad det är vackert!” upprepade Lina.

”När skola vi då komma fram”, undrade Fragoso för
sig sjelf.

Tiden förgick emellertid gladt, och Benito, som syntes
hvarken tålig eller otålig, hade återfått sitt förra goda lynne.

Snart gled jangadan fram mellan ändlösa
kakao-planteringar, mot hvilkas mörka grönska bjert afstucko de gula
halm- eller röda tegeltaken på de hyddor, som på båda
stränderna uppförts från Obidos ända till köpingen
Monte-Alegre.

Derefter syntes mynningen af rio Trombetas, hvilken
med sitt svarta vatten badar husen i Obidos, nästan en
liten stad med breda, af vackra bostäder omgifna gator, en
betydande, icke mer än åttio mil från Belem belägen
nederlagsort för kakao-handeln.

Vidare såg man mynningen af Tapajoz med dess
grågröna, från sydvest kommande vatten samt den rika
köpingen Santarem, som räknar icke mindre än fem tusen
invånare, till största delen indianer och hvars främsta hus
uppförts på den långsträckta stranden af hvit sand.

Efter det jangadan lemnat Manao, stannade den icke
längre på färden utför Amason-flodens nu mindre af
hinder uppfylda lopp.

Den dref natt och dag under ledning af den vaksamme
och förfarne lotsen. Några raster gjordes icke vidare
hvarken för passagerarnas nöje eller för handelsändamål.

Den närmade sig sålunda målet snabbt.

Sedan man passerat det på venstra stranden belägna
Alemquer, aftecknade sig en ny horisont för blicken. I
stället för skogarna, som dittills stängt utsigten, sågos i
främsta planet kullar, hvilkas mjuka linier ögat kunde följa,
och der bakom oredigt spetsarna af verkliga berg, som togo
sig ståtligt ut mot himlens aflägsna bakgrund.

Hvarken Yaquita, hennes dotter, Lina eller den gamla
Cybele hade dittills skådat något dylikt.

I Para-området var Manoel fullkomligt hemmastadd.
Han kunde uppgifva namnet på denna dubbla bergskedja,
hvilken allt mer och mer hoppressade den stora flodens dal.

”Till höger”, sade han, ”ha vi sierra Paruacarta,
hvilken böjer sig i en halfcirkel mot söder, och till venster
sierra Curuva, hvars sista utsprång vi snart ha lemnat
bakom oss.”

”Och så äro vi snart framme?” inföll Fragoso.

”Ja, det äro vi.”

Helt säkert förstodo de båda fästmännen hvarandra, ty
en liten, särdeles uttrycksfull nick med hufvudet hos båda
åtföljde så väl frågan som svaret.

Trots tidvattnet, hvilket började låta känna af sig
redan utanför Obidos och i någon mån minskade jangadans
fart, passerades byarna Monte Alegre och Praynha de
Onteiro samt slutligen mynningen af Xingu, som besökes af
Yuruma-indianerna, hvilka gjort till sin förnämsta industri
att preparera sina fienders hufvuden för
naturalie-kabinetten.

Amazonas fick nu en öfverraskande bredd, och man
anade redan att denne flodernas konung snart skulle kasta
sig i Atlantens vida famn. Åtta till tio fot högt gräs
betäckte dess med en skog af vass kantade stränder.

Snart hade jangadan lemnat bakom sig Porto de Mos,
Boa Vista och Gurupa, hvilkas förra välstånd nu befinner
sig i aftagande.

Der delar sig floden i två stora, mot Atlantiska
oceanen sträckta armar, af hvilka den ena går åt nordost och
den andra mot öster.

Mellan dem ligger den stora ön Marajo, som för sig
sjelf utgör en hel provins med en areal af icke mindre än
180 mil. I olika riktningar genomskuren af träsk och
floder, bestående af savanner i öster och af skogar i vester,
lämpar den sig särdeles väl för uppfödning af de der i
tusental förekommande nötkreaturen.

Det är denna stora ö, som tvungit Amason-floden att
klyfva sig i två armar innan den utgjuter sin vattenmassa
i hafvet.

Om jangadan styrt in i den öfre armen, skulle den,
sedan den passerat öarna Caviana och Mexiana, kommit till
en femtio mil bred mynning, men der äfven påträffat
prororoca-vågen, denna våldsamma uppsjö, som tre dagar före
ny- eller fullmåne i stället för sex timmar behöfver endast
två minuter att komma floden att svälla upp tolf till
femton fot öfver dess lägsta vattenstånd.

Der finner man således en bland de fruktansvärdaste
hafshvirflar. Lyckligtvis är den nedre, under namnet
Brenes-kanalen kända armen icke utsatt för följderna af detta
förfärliga fenomen, men väl för regelbundna uppsjöar.

Lotsen Araujo kände den fullkomligt. Han styrde
således in deri ibland de ståtliga skogarna. Här och der
passerades några öar med högresta palmer, och vädret var så
vackert, att man icke ens behöfde oroa sig för öfverfall af
någon bland dessa vindstötar, hvilka stundom svepa fram
öfver Breves-kanalen.

Några dagar senare gled jangadan förbi byn Breves,
hvilken, ehuru den ligger på en under flere månader af året
öfversvämmad slätt, sedan 1845 vuxit till en betydande
stad med hundra hus.

I detta af tapuyaerna besökta område sammansmälta
indianerna utefter nedre Amason-floden allt mera med de
hvita befolkningarna, och slutligen skall denna ras hafva
alldeles försvunnit.

Jangadan dref fortfarande nedåt floden. Här strök den,
med fara för att fastna, utefter mangrove-träd, hvilkas
rötter sköto upp öfver vattnet likt klorna af jättelika
krustacéer; der tjenade de släta stammarna af andra Rhizophorer
med ljusgrön bladskrud till stödjepunkter för besättningens
långa båtshakar, hvilka förde jangadan in i strömfåran.

Vidare passerades mynningen af Tocantins, hvars från
flere tillflöden i Goyaz-provinsen kommande vatten blandas
med Amazonas’, samt längre ned köpingarna Moju och
Santa Ana.

Hela detta de båda strändernas panorama flyttade sig
långsamt och majestätiskt som om det af en sinnrik
mekanism tvungits att rulla upp sig nedåt floden.

Redan började talrika, utför denna glidande farkoster
— ubor, egariteor, vigilindor, alla slags piroger samt små
kustfarare från Amason-flodens nedre del och kusten
utefter Atlantiska oceanen — eskortera jangadan, hvilken
liknade ett ofantligt, af sina slupar omgifvet örlogsfartyg.

Slutligen syntes på venstra stranden Santa Maria de
Belem do Para, ”staden”, som man säger der, med sina
pittoreska rader af hvita, flere våningar höga hus, sina bland
palmer inbäddade kloster, spirorna af dess katedral och af
Nostra Senora de Merced, flottiljen af dess goeletter,
briggar och tremastare, hvilka underhålla dess
handelsförbindelser med den gamla verlden.

Hjertat klappade högt på jangadans passagerare. De
befunno sig ändtligen nära resans mål, som de trott sig
aldrig skola uppnå.

Då de till följd af Dacostas arrestering qvarhöllos i
Manao, d. v. s. sedan de tillryggalagt halfva väglängden,
kunde de väl hoppas någonsin få se provinsens Paras
hufvudstad?

Denna dag, den 15 oktober — fyra och en half
månader, sedan fazenda-egaren och hans familj lemnat
Iquitos — visade sig Belem för dem, då floden plötsligt gjorde
en krökning.

Jangadans ankomst hade varit förebådad redan i flere
dagar.

Hela staden kände nu Joam Dacostas historia. Man
var ifrig att få se den hederlige mannen. Alla ville
bereda honom och hans familj det mest sympatiska
mottagande.

Också kommo hundratals farkoster fazenda-egaren till
mötes, och snart öfversvämmades jangadan af alla dem, som
ville helsa sin landsman efter en så lång förvisning.

Tusentals nyfikna eller, rättare sagdt, tusentals vänner
trängdes på den simmande flotten långt innan den hunnit
kasta ankar, men den var tillräckligt stor och stark att
kunna bära en hel befolkning.

En af de först anländande pirogerna hade ditfört fru
Valdez.

Manoels moder fick ändtligen sluta i sina armar den
nya dotter hennes son utvalt åt henne. Då den goda
damen icke kunnat begifva sig till Iquitos, tycktes
Amason-floden nu hafva tillfört henne ett stycke af sjelfva fazendan
jemte hennes nya familj.

Före aftonens inbrott hade Araujo säkert förankrat
jangadan i en bakom den udde, hvarpå arsenalen reser sig,
liggande vik. Der fick den sin sista ankarplats efter sin
åtta hundra mil långa färd utför den stora brasilianska
pulsådern.

Der skulle indian- och negerhyddorna liksom
magasinen, hvilka inneslöto en dyrbar laddning, efterhand tagas
ned, vidare den egentliga, i blommor och grönska
inbäddade bostaden försvinna i sin ordning, och slutligen äfven
det lilla kapellet, hvars anspråkslösa klockstapel nu
besvarade den ljudliga ringningen från kyrkorna i Belem.

Men dessförinnan borde en högtidlig ceromoni
fullbordas på sjelfva jangadan, nämligen Manoels och Minhas
äktenskap liksom Linas och Fragosos. Det tillkom padre
Passanha att verkställa denna dubbla förening, hvilken
lofvade så mycken framtida lycka. Det var i det lilla
kapellet de båda unga paren skulle af hans händer mottaga den
äktenskapliga välsignelsen.

Om detta, litet som det var, kunde rymma endast
medlemmarna af Joam Dacostas familj, fans der den väldiga
jangadan för att mottaga alla dem, hvilka önskade närvara
vid denna ceremoni, och om icke ens den förslog, ty så
stort borde tilloppet blifva, erbjödo ju flodstränderna sina
trapplika afsatser åt denna deltagande massa, som ville
hedra den, hvilken en lysande upprättelse hade gjort till
dagens hjelte.

Den följande dagen, den 16 Oktober, firades de båda
bröllopen med stor ståt.

Dagen var härlig, och allt ifrån kl. 10 på morgonen
mottog jangadan hela skaran af inbjudna.

På stranden sågs nästan hela Belems befolkning
trängas i sina högtidsdrägter.

På flodens yta lade sig med åskådare fylda farkoster
rundt omkring den ofantliga träflotten, och Amazonas vatten
bokstafligen försvann under denna flottilj ända till den
venstra stranden.

Då de första ljuden hördes från kapellets klocka, var
det liksom en glädjesignal för allas öron och ögon, hvilken
genast besvarades från Belems kyrkor.

Fartygen i hamnen hade smyckat sig med vimplar ända
upp till masttopparna, och de brasilianska flaggorna
helsades af de andra landens.

Gevärssalvor smattrade från alla håll, och det var
blott med svårighet de kunde täfla med de dånande
hurraropen från tusentals strupar.

Familjen Dacosta trädde nu ut ur bostaden och
närmade sig genom folkmassan det lilla kapellet.

Joam Dacosta mottogs med frenetiska jubelrop.

Han förde vid sin arm fru Valdez. Yaquita ledsagades 
af Belems guvernör, hvilken, åtföljd af den unge
militärläkarens kamrater, hade velat hedra vigselceremonien
med sin närvaro.

Manoel gick bredvid Minha, som var förtjusande i sin
bruddrägt. Efter honom kom Fragoso, hållande den
glädjestrålande Lina i handen, och sist sågs Benito, åtföljd af den
gamla Cybele och familjens öfriga tjenare.

Jangadans besättning stod uppstäld på två rader.

Padre Passanha väntade de båda paren vid ingången
till kapellet.

Ceremonien försiggick i all enkelhet, och samma
händer, som en gång välsignat Joam och Yaquita, utsträcktes
nu öfver deras barn.

Så mycken lycka finge icke grumlas af en lång
skilsmässa, hvarför också Manoel Valdez inlemnade sin
afskedsansökan för att åtfölja hela familjen till Iquitos, der han
skulle finna ett lämpligt verksamhetsfält som enskild läkare.

Naturligtvis kunde paret Fragoso icke tveka att följa
dem, som voro snarare dess vänner än husbönder.

Fru Valdez hade icke velat splittra denna hederliga
lilla verld men derför uppstält det vilkoret, att man ofta
skulle komma och helsa på henne i Belem.

Ingenting blefve lättare.

Hade man icke den stora floden som ett föreningsband,
hvilket icke mera borde brytas mellan Iquitos och Belem?
Om några dagar skulle också den första postångaren börja
sin snabba och regelbundna tjenstgöring, och den komme
att på blott en vecka gå uppför Amazonas, som jangadan
behöft så många månader att drifra utför.

Den af Benito ledda slutförsäljningen af de återstående
träslagen och varorna försiggick raskt, och snart återstod af
hvad jangadan varit — d. v. s. en af en hel skog från
Iquitos bildad träflotte — ingenting.

En månad senare gingo fazenda-egaren, hans hustru,
hans son, Manoel, Minha Valdez, Lina och Fragoso om
bord på en af postångarna å Amason-floden för att
återvända till det storartade Iquitos-etablissementet, hvars
ledning Benito skulle öfvertaga.

Joam Dacosta återkom dit med högburet hufvud, och
det var en hel familj af lyckliga han nu förde öfver den
brasilianska gränsen.

Hvad beträffar Fragoso, hörde man honom väl tjugu
gånger om dagen utbrista:

”Ack den lianen!”

Och slutligen gaf han detta vackra namn åt den unga
mulattskan, hvilken rättfärdigade det genom sin ömhet mot
den raske barberaren.

”Med bara en liten omkastning i slutet”, sade Lina till
honom, ”blir det ju också det samma.”

*



På Oscar L. Lamms förlag nu utkommit:
En sjöfärd omkring jorden
under elfva månader ombord å jakten ”Sunbeam”,
skildrad af
Mrs A. Brassey.
Auktoriserad öfversättning af C. A. Swahn.
Med illustrationer och karta.
Pris häftad 5 kr., inb. i praktband 7 kr.


Ofvanstående arbete utkommer fullständigt under loppet af
innevarande år uti fem häften à 1 kr.

Som prof å de många fördelaktiga vitsord af pressen om
denna intressanta reseskildring, deraf på kort tid åtta upplagor
utgått, anföras endast följande:

— Det är mycket svårt att lägga bort denna bok — den upprullar
för oss ett panorama af hänförande scenerier — —Saturday Review.

— Man kan svårligen träffa på en mera underhållande bok.
Morning Post.

— I förf. hemland har arbetet blifvit med mycken begärlighet
mottaget och troligen skall det äfven här finna många läsare och läsarinnor.
Post- och Inrik. Tidn.

— Stilen är frisk, okonstlad, elegant och ledig samt genomandad af
en älsklig, romantisk ton: äfventyren, hvarpå ej sparas, äro väl och
fängslande tecknade, i en på samma gång underhållande och poetisk färgton.
— Forntidens beqväma verldsomseglare äro här omklädda i en tjusande
idyllisk form, och det hela är ett mosaikarbete af små, hvar för sig,
obeskrifligt täcka och intagande taflor.Smål.-Posten.

*


På Oscar L. Lamms förlag nu utkommet fullständigt à
7 kr.
Andra bandet af

De geografiska upptäckternas historia

af Jules Verne.
Öfversättning af C. A. Swahn. Auktoriserad upplaga.
Med illustrationer och kartor.
Pris för I—II bandet, häftadt 14 kr., inb. i praktband 18 kr.


Den ovanligt stora framgång, hvarmed denna svenska
upplaga mottagits af den snillrike författarens beundrare här i
landet och det välvilliga erkännande, hvaraf den mötts från
kritikens sida (derå några prof här nedan anföras), har föranledt
förläggaren att låta äfven detta arbetes andra band, af ungefär lika
stort omfång som det första, blifva tillgängligt i bokhandeln.

— Förf:s lifliga stil förnekar sig ej heller i detta arbete, som erbjuder
ett mer än vanligt intresse, ytterligare förhöjdt genom de många vackra
illustrationer det meddelar. — Arbetet torde rekommendera sig sjelft och
vinna en mycket god afsättning. Det är i allo prydligt utstyrdt och
öfversättningen är verkstäld af en skicklig och erfaren hand.
K. T.

— Att en historisk, fortlöpande skildring af de geografiska
upptäcktsresorna, gjord af Vernes hand, skall blifva välkommen hos hvar och en,
som vid ett nyttigt studium sätter värde på en behagfull och liflig
framställning, torde icke kunna betviflas.Sm.-P.

— De vetenskapliga uppgifterna äro fullt exakta, de historiska
skildringarna äro hållna i en stil som, liflig och glänsande, alltid fängslar och
aldrig tröttar. — Vi skulle mycket misstaga oss, om icke detta arbete en
lång tid kommer att utgöra en favoritlektyr.N. W.-bl.

— Detta literära företag förtjenar i hög grad den bildade
allmänhetens uppmärksamhet.Nya Sk. P:n.

*


På Oscar L. Lamms förlag nyligen utkommit I—IV
bandet af

Ur svenska hofvets och
aristokratiens lif.
Skildringar hemtade i arkiven på Säfstaholm, Eriksberg, Sjöholm
m. fl. enskilda och offentliga samlingar, af ARVID AHNFELT.
Pris för I—IV bandet 14 kr. 50 öre.


Som prof på fördelaktiga vitsord om detta arbete anföras
följande:

— Tack vare den rika tillgången på högst utmärkta och intressanta
urkunder, har utgifvaren haft lyckan att kunna framlägga en samling, som
är egnad tillvinna sig en mängd belåtna läsare.Aftonbl.

— Denna publikation innehåller mycket af intresse och får säkert
stor spridning.Dagl. Alleh.

Arbetet inneh. väl tecknade silhuetter från hofvet och de högre
kretsarne under ett intressant tidsskede, fullt af nya och pikanta upplysningar.
Sm. P:n.

