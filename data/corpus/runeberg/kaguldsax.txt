
GULDSAXEN

ÄVENTYRSROMAN

AV

Axel Klinckowström


STOCKHOLM
ÅHLÉN & ÅKERLUNDS FÖRLAG


Stockholm
Åhlén & Åkerlunds
Boktryckeri
1926.

		INNEHÅLL:

     I.	Magnaten från Wall Street ...................    7

    II.	Klubbskvaller ...............................   23

   III.	Sub rosa ....................................   36

    IV.	Irma Brand ..................................   49

     V.	»Kärleksgnabb» ..............................   62

    VI.	Levnadstrött? ...............................   72

   VII.	Fakta och slutsatser ........................   90

  VIII.	Manslukerskan ...............................  101

    IX.	I sista minuten .............................  116

     X.	Far och son .................................  131

    XI.	»Se efter Jonas!» ...........................  138

   XII.	Dödsplomben .................................  148

  XIII.	Fanan med saxen .............................  163

   XIV.	Högsta graden ...............................  177

    XV.	Baronen råkar en gammal bekant ..............  187

   XVI.	Den kalla buljongen .........................  201

  XVII.	En ung mans väg .............................  211

 XVIII.	Mörkrets makter .............................  222

   XIX.	Dåliga nyheter ..............................  233

    XX.	Borgen vid havet ............................  244

   XXI.	I fiendens våld .............................  255

  XXII.	En oväntad bundsförvant .....................  269

 XXIII.	Flykten .....................................  278

  XXIV.	I tornkammaren ..............................  287

   XXV.	Häxkonster ..................................  297

  XXVI.	Doris — Doris for ever! .....................  306

 XXVII.	Efter branden ...............................  312

XXVIII.	Epilog ......................................  319




I.

Magnaten från Wall Street.

Mars hade redan gått och egentligen borde man
haft rätt att pretendera på vårväder. Dock det var
som om vintern inte hade velat godvilligt släppa
sitt tag, och nu i elvte timman av sitt välde rasade
Kung Bore värre än någonsin, höljande gator och
torg med fotsdjupt modd och fyllande luften med
ett virvlande kaos av tunga, våta snöflingor.

Uppe på Stora Klubben var som vanligt vid
tiotiden allting tyst och ödsligt — ovanligt ödsligt
rättare sagt, tack vare ovädret.

Middagsätarna hade gått och några supégäster
voro inte att vänta förrän längre fram, sen teatrarna
och biograferna slutat. Tamburvaktmästarn i sitt
bruna livré med förgyllda knappar satt vid bordet
i hallen och dåsade över ett band av Nordisk
Familjebok, medan en lurvig airedaleterrier, vars
husbonde höll på med att i all enslighet praktisera
karambollstötar i biljardsalen två trappor upp, låg
kopplad i ett hörn och halvsov — det märktes gott
att det inte var första gången han låg där . . .

På en gång for en kall fläkt genom rummet. Hunden 
lyfte på huvudet och spetsade öronen, samtidigt 
som mannen vid bordet pliktskyldigast reste sig
från sin stol; genom de båda svängdörrarna som
ledde till förstugan hade det kommit någon: en
högrest, skulderbred gestalt, tack vare den tunga
snöblötta pälsen med den högt över öronen
uppfällda kragen skenbart ännu större och axelbredare
än han i verkligheten var.

  Tamburvaktmästaren, på grund av sitt ämbete
välbekant med så gott som var och en av klubbens
herrar ledamöter, kastade på den nykomne, just
då som bäst i färd med att fälla ned kragen, en
osäker, litet spörjande blick, som i nästa ögonblick
förbyttes i ett uttryck av glad överraskning:

  »Herre Gud, jag höll sannerligen på att inte känna
igen konsuln.  Det var min själ inte i går konsuln
var här sist!»

  Konsul Jonas Viborg, alla tjänande bröder och
systrars förklarade gunstling, befriade sig med
vaktmästarns hjälp från den tunga med äkta rysk
kejsarsobel fodrade pälsen, sparkade av sig
galoscherna och lämnade från sig pälsmössan:

  »Jo, jo men, Erikson, det kan han sannerligen
ha rätt i, hela fem år och litet till — och ändå
ser Erikson att jag gott kommer i håg hur han
heter.»

  Vaktmästar Eriksson bugade sig med ett smickrat 
leende, då konsuln klappade honom förtroligt
på ryggen, han hade hört åtskilligt om konsulns
giftermål med en av Amerikas rikaste arvtagerskor,
och hur det nu är, för litet var känns det rätt så
angenämt, att efter fem års tid se sig igenkänd av
en person förfogande med makes rätt över ägarinnan 
till en halv miljard dollars och mera till — 
människan är nu en gång sådan ...

  Konsuln hade under tiden gått fram till 
tamburspegeln och ordnade här med borsten sitt hår — 
det vill säga det lilla som fanns kvar längst ned
i nacken, ty helt spårlöst hade de fem amerikaåren
inte förgått, och Jonas Viborgs klotformade, en
gång blonda hjässa sken numera med den ofördunklade 
fullmånens glans.

  För övrigt var han sig i stort sett lik: blåögd,
rödlätt och jovialisk — en sex, sju kilogram tyngre
på sin höjd, litet djupare rynkor mellan ögonbrynen, 
några fler »kråksparkar» i ögonvråarna kanske, 
men eljes lika spänstig, handlingskraftig och
dynamisk som någonsin.

  Men ett vant öga skulle dock lagt märke till en
viss, inte så obetydlig förändring.  Ingen europé,
och minst av allt en svensk, kan vistas fem år
hinsides Nordatlanten utan att det stora landet i
väster trycker sin prägel på hans person.  Till och
med israeliten, den i fasthållandet av egenart och
nationalkaraktär segaste av alla, han som trots
århundraden i västerländsk förskingring förblivit i
hjärta och själ oriental, förändras i Staterna redan
efter en mansålder hart när till oigenkännelighet
— endast den gula kinesen med sin tre-, fyratusenåriga 
nationalkultur på nacken, tyckes fullkomligt
immun.

  Vad Jonas Viborg angår så var det inte tu tal
om att han inte efter fem års frånvaro kom tillbaka 
till »gamla kuntrit» i starkt amerikaniserat
skick.

  Allt, från det soignerade kortklippta grå
hakskägget till de rymliga bredtåiga blankläderskängorna, 
verkade kraftigt amerikanskt.

  Den svarta aftondressens snitt, kragens fason,
det breda skjortbröstet med brilljantknapparna,
spänt och välvt som en fullriggares märssegel i 
akterlig bris, den massiva guldkedjan tvärs över
den vita västen och den stora diamantringen på
vänstra handens långfinger, smakade kraftigt
Manhattan, att ej rent av säga Wall Street.  Och i
samband med denna rent yttre förvandling hade där
kommit något nytt i gång, later och röst: något
av den självmedvetna värdigheten hos en, van att
befalla och se andra lyda, säkerheten hos den, som
länge dagligen burit tungt ansvar och haft att fatta
beslut, av vilka hundradens, ja tusendens väl och
ve berott, som gjort allt detta och visat sig kunna
gå i land med både det och mer till.

  Då ryktet först spred sig inom affärskretsar, att
»Damen med Djävulshuvudena» alias miss Doris
Headstrong, Amerikas rikaste arvtagerska, behagat
skänka sin hand och sitt hjärta — att nu inte tala
om sina miljoner — åt en ren outsider, en svensk
som ingen hört talas om, fäste sig New Yorks
cityvärld inte vidare vid nyheten — allt, tänkte man,
skulle väl gå sin jämna gång, precis som om den
utkorade varit en engelsk lord, en italiensk hertig
eller en påvlig markis.

  Men när ett halvt år senare det spordes, att den
nybakade dollarprinsen-gemålen ämnade i egen hög
person å sin makas vägnar överta ledningen av
hennes vidsträckta affärsförbindelser, möttes
blickar med förstulna blinkningar och logos tysta leenden 
både på börsen och i affärskvarterens lunchbarer 
— Wall Streets alltid hungriga schakaler
vädrade åtel!

  Dock det visade sig snart nog att man härutinnan, 
som det heter, »gjort upp räkningen utan
värden».  Jonas Viborg var långt ifrån att vara
den lättplockade duvunge man hoppats på.  Tvärt
om, konsuln hade hela sitt liv, eller så gott som, 
sysslat med affärer både här och där i världen; på
börsen, visserligen bara Stockholms, hade han länge
varit som barn i huset och kristidens omvälvningar
hade lärt honom konsten att ogenerat röra sig med,
visserligen inte åtta- och niosiffriga, men likväl ofta
nog med både sex- och sjusiffriga tal, och det i
gamla världens, trots allt, alltjämt minst deprecierade 
valuta.

Också dröjde det jämt upp så länge som behövdes 
för att nykomlingen skulle hinna bli någorlunda
varm i kläderna, innan konsuln visade lejonklon,
avfärdande det första trevande attentatet mot de
Headstrongska miljonerna på ett sätt som kom de
anfallande att allvarligt och av hjärtat önska att
de slagit sig på lyrisk diktkonst, hednamissionen
eller vad som helst annat än storfinanciella
manipulationer.

Wall Street öppnade ögonen och fick respekt — 
från och med den dagen var Jonas N. C. Viborg en
storhet man räknade med inom finansvärlden och
så hade det alltsen också, alla avundens och
vinningslystnadens anslag till trots, förblivit — sådant
sätter med eller mot hans vilja sin prägel på en
man . . .

Konsuln lade ifrån sig borsten och vände sig mot
trappan samtidigt frågande:

»Några bekanta här i kväll, Erikson?»

Vaktmästaren kastade en prövande blick längs
raden av klädkrokar:

»Baron Klewenhüller är här och så artisten
Benell — någon mera tror jag inte där är som
konsuln känner . . .»

Jonas Viborg nickade belåtet:

»Tack, Erikson, det räcker: Gordon och gamla 
Fabian — kunde inte bättre begära att fira
återkomsten till fosterjorden!»

  Några raska språng uppför den breda mattbelagda 
trappan förde konsuln upp i övre våningen.  
Kastande en flyktig blick inåt den långa filen av
tomma, halvmörka rum, styrde han utan vidare
sina steg mot innersta rökrummet, man och man
emellan vanligen »Maxim» kallat, den enda del av
lokalen som för tillfället lockade genom full
belysning.

  En stund blev konsul Jonas stående på tröskeln,
ej utan stilla välbehag med blicken tyst mönstrande 
den välbekanta omgivningen.

  Allt var sig likt; de runda borden med sina av
tjockt spegelglas skyddade mahognyskivor, skärmen
vid dörren, de tunga, bekväma, läderklädda
klubbstolarna, marmorbysten av Carl XIV Johan längst
bort i hörnet och det stora fransyska landskapet
av Wahlberg, allt stod kvar, precis som det stått
för fem år sedan, kvällen före den minnesrika dag,
då konsuln i »Damen med Djävulshuvudenas»
sällskap begav sig ut på sitt krigståg mot
bolsjevikerna.  Endast ett av borden, som vanligt
belamrat med kaffekoppar, glas och silverglänsande
punschhinkar, var för tillfället upptaget av ett
sällskap om fyra personer — två äldre, betydligt
korpulenta herrar och två yngre, betydligt smärtare
— alla vid konsulns ankomst i ivrigt samtal med
huvudena lutade samman över ett bland punschglas
och askkoppar utbrett papper.

  Den sakta stigande röken från fyra cigarrer
hängde som ett ej alltför lätt moln över gruppen.  Ett
ögonblicks iakttagelse var nog att övertyga konsuln
om att han funnit dem han sökte.

  På baron Fabian Klewenhüllers monumentala 
ryggtavla, och gråsprängda, som vanligt mer eller
mindre oklippta lockar kunde han lika litet ta fel
som på Gordon Benells skarpskurna anglosachsiska
profil med den normandiska höknäsan och den
energiskt framskjutande hakan. Vad de båda övriga
deltagarna i kvartetten angår, voro de, som
tamburväktaren riktigt förutspått, obekanta för konsuln.

Tyst, men med ögon tindrande av belåtenhet
mönstrade konsuln en stund gruppen och så trädde
han ur mörkret in i rummet.  Ett par, tre ljudlösa
jägarsteg förde honom fram till bordet, och i nästa
ögonblick föllo hans händer ned på baronens axlar
med en kraft som kom den fete ädlingen att med
högst osedvanlig fart vända sig om i stolen:

»Nå, så sant jag lever, gamle Jonas — det kan
man sannerligen kalla oväntat främmande!»

I ett nu voro både baronen och Gordon på benen
och konsul Jonas omfamnad och kringklappad som
om han stått upp från de döda.

Sent omsider var det första ögonblickets
glädjeutbrott lyckligen över och baronen sjönk tillbaka
ned i sin stol med en suck av stilla belåtenhet:

»Se så där, nu får det vara nog på en stund — 
Gordon, min gosse, skaffa en stol åt Jonas och tryck
på knappen, så vi får hit glas och en ny punschhalva, 
sannerligen skall inte det här återseendet
firas! Men, för fan, det är ju så sant, vi har
glömt att presentera . . .»

Detta sista med en blick på de båda för konsuln
obekanta medlemmarna av sällskapet, vilka, efter
att under det föregående uppträdet diskret ha dragit
sig åt sidan, nu intogo en avvaktande hållning med
läpparna krusade av det vid dylika tillfällen brukliga 
leendet.

Gordon skyndade ingripa:

»Får jag lov att föreställa — doktor Le Bon, vår
berömde statistiker, direktör Sten Elgon — konsul
Jonas Viborg, mångårig ledamot av klubben,
numera som bekant, välbeställd dollarfurste i det stora
landet i väster . . .»

Man skakade hand och slog sig ned, baronen
bräddade glasen och den nykomnes skål tömdes
med acklamation — det märktes utan svårighet, att
både doktorn och direktören voro förtjusta åt att
få göra den store internationelle finansmannens
personliga bekantskap.

Vad baronen angår strålade han av förtjusning
och njöt i fulla drag återseendets glädje:

»Gamle, hederlige Jonas, det är en sann fröjd,
att se dig här välbehållen igen!  Frisk och kry som
en nötkärna vill jag väl hoppas?»

Konsuln nickade belåtet:

»Var lugn för det!»

»Litet äldre förstås har du ju blivit och litet
fetare med, men Herre Gud det är så naturens lag
— och krafterna Jonas, hur är det med dem?»

Den gamle herren sträckte ut handen och kände
skämtsamt på konsulns armmuskler. Jonas Viborg
trevade ett ögonblick med handen i västfickan och
fiskade upp ett tjugudollarmynt, som han skenbart
utan ansträngning böjde ihop:

»Än finns det litet kraft kvar i nyporna, men med
benen är det sämre — man blir, som du säger,
tyngre med åren.»

»Nå, nå, evig ungdom blev endast gudarna
beskärd och vad dig angår, Jonas, har du ingenting
att klaga på — du slår nog nästan rekordet, gamla
gosse, vad ungdomlighet angår, men nu kanske — 
Jonas, då allt är korrekt undanstökat, du i nåder
låter oss få veta vad som så här oväntat förskaffat 
vår avlägsna lilla vrå av världen äran av din
närvaro?»

Konsul Viborg slog ut händerna i en allomfattande 
åtbörd:

»Affärer förstås, min fine bror, viktiga affärer.
— Bruk, skogar, gruvor, trämassa, tändstickor,
kylskåp — fan och hans mormor. Som vanligt money,
money, money! För fem år sen var det jag som
jagade den snöda mammon, nu är det mammon
som jagar mig — det är hela skillnaden . . .»

Baronen skakade på huvudet:

»Sannerligen tycker jag inte du kunde ha nog
med det du har — en halv miljard i dollar . . .»

»Det går inte till på det viset — minst där borta
på andra sidan sjön — affärerna blir ett slags sport
som lockar och drar, och sen hjulet väl kommit i
omlopp är det bara att följa med. För resten
behöver Doris pengar till sin socialpolitik och så måste
man ju leva förstår du . . .»

»Jo, jo, jag kan just tänka mig det, du nekar dig
nog ingenting, gamle Ravaillac?»

»Doris och jag lever rätt så förståndigt — efter
våra förhållanden naturligtvis — lägger av så där
en tio, femton miljoner om året, men så är det
ju alltid en del extra: yachten, och bilarna och
luftskeppet, och villorna i Atlantic City och
Californien och några små krypin för tillfälliga besök
i Paris, London och Rom — hur det nu är går
allt det där till pengar. — Skål, mina herrar, och
tack för välkomsthälsningen!»

Direktören och doktorn förde glaset till läpparna,
båda synbarligen inte så litet imponerade av den
inblick slumpen låtit dem få i en modern amerikansk 
dollarfurstes privatekonomi. Konsuln
fortsatte:

»Men låt nu inte mig bli ett störande element
— jag hade det intrycket, då jag kom, att något
rätt så intressant var uppe på tapeten . . .»

Konsuln antydde med en lätt handrörelse det på
bordet utbredda dokumentet.

Doktor Jacques Le Bon, den berömde statistikern,
en äldre herre, i formernas behagliga rundning hart
när överträffande själva baronen, med ett stort
brett slätrakat ansikte, uppstående tupé och små
kloka gråbruna ögon, gjorde ett försök att dra till
sig papperet, men hejdades omedelbart av Gordon:

»Nej, Jacques, stopp litet!  Det här är något som
bestämt kommer att intressera Jonas.»

Vetenskapsmannen kastade en tveksam blick på
Wall Street-magnaten:

»Jag vet verkligen inte om konsuln intresserar
sig vidare för statistiska subtiliteter . . .»

»Borde väl det; doktorn kanske inte vet av, att
jag bland en del annat smått och gott också råkar
sen ett år tillbaka vara meddirektör i Metropolitan
Life, Förenta Staternas största livförsäkringsaktiebolag?»

»För att nu inte tala om att konsuln har aktier
för bortåt en kvarts miljon i mitt anspråkslösa lilla
bolag.»

Detta sista från direktör Sten Elgon, en smärt,
högrest idrottsmannagestalt med vackra nästan
klassiskt regelbundna drag och över hela sitt
uppträdande något av det där hurtigt manliga som
särskilt på det motsatta könet sällan förfelar att
utöva sin verkan.  Konsuln, om någon rätta mannen 
att sätta värde på spänstiga lemmar och en
idrottstränad kropp, kastade på den talande en
gillande blick och nickade bifall:

»Direktören menar ’Asynjan’ — jag förstår nu 
varför namnet nyss föreföll så välbekant — alldeles
rätt — fast den saken hade jag nästan glömt . . .»

Gordon, tydligen ivrig att återknyta den genom
konsulns ankomst störda överläggningen, avbröt
ännu en gång:

»Se så, Le Bon, fram med din kurva!»

Baronen instämde:

»Ja visst — och så gott att vi först som sist åter
igen tar om det hela från begynnelsen, du hade inte
hunnit säga många ord, då gamla Jonas här kom
neddimpande från — ja, var tusan är det du
egentligen närmast kommer ifrån, Jonas?»

»Från Göteborg, direkt med dagtåget. Kom i går
morse med ’Patricia’ över från London där jag
skiljdes från Doris, hon kommer efter med ’Thunder 
Child’ om en månad eller två — men hur var
det nu med kurvan? Genera sig inte för mig,
doktorn, jag bits inte!»

Statistikern, sålunda uppmuntrad, tog en klunk
ur sitt glas och begynte, samtidigt som han med en
litet nervös handrörelse slätade ut papperet framför
sig:

»Tja, det hela kan ju för den som inte är inne
i saken tyckas obetydligt nog — fast det är det i
grund och botten inte. Det är med statistiken,
naturligtvis under förutsättning att den användes rätt,
alldeles som med en febertermometer: varje lilla
variation kan ha sin betydelse, är så att säga ett
indicium på något som ligger bakom — och det
där ’något’ kan ofta nog vara tusan så viktiga ting.»

»Skönt, allt det där vet vi, men till själva saken:
det gällde ju dödlighetstabellerna?»

»Alldeles, vi vet ju alla, att eftersom allt rackartyg, 
som överhuvud taget hemsöker den arma 
mänskligheten, alltid för med sig sjukdom och till
sist döden, så utgör dödlighetens belopp ett sällsynt 
fullständigt uttryck för det mer eller mindre
gynnsamma tillstånd in toto, varuti ett folk eller
en klass befinner sig.  ’Dödstalet’ är den yppersta
kulturmätare vetenskapen kan åstadkomma.»

Dr Le Bon höll på att tända cigarren som slocknat.  
Baronen lät höra en misslynt grymtning:

»Uff, det där var lärt med besked — du får
bestämt vara snäll och ta om det igen, om Jonas
skall förstå något . . .»

»Tack, inte för min skull, jag kunde gott följa
med.»

»Ser man på, det tycks ha verkat uppfostrande
att hantera miljoner — nå, i så fall: vidare i
texten!»

»Under hela den tid vi levat och under våra
föräldrars och farföräldrars tid har ju dödligheten
mer och mer gått tillbaka.»

»Vilket inte hindrar folk från att förr eller senare
kola av, precis som i Kettil Okristens dagar . . .»

»Pardon, min hedersbror, senare — inte förr!  
Från att för så där en hundra år sen ha uppgått
till omkring 25 pro mille har vårt svenska dödstal
tum för tum sjunkit till nuvarande 15 à 16 dödsfall 
på tusen innevånare . . .»

»Tack vare folkhygien och läkarvetenskapens
framsteg hoppas vi se det sjunka ändå mer»,
inflickade här direktör Elgon, »det finns demografer
som drömmer om ett dödstal så lågt som tio på
tusendet . . .»

Doktor Le Bon lyfte på fingret liksom för att
kräva uppmärksamhet:

»Och nu ser det i stället ut som om kurvan höll
på att slå om!»

»Vad för något — dödstalskurvan för Sverige?»

»Inte i sin helhet, åtminstone inte märkbart
ännu, men för de högsta samhällsklasserna — 
åtminstone efter taxeringskalendern mätt — har jag
sen ett par, tre år tillbaka funnit en tendens till
ökat dödstal — svag, knappast märklig i början
men märk väl med tydlig tendens till stegring.»

»Det vore väl själva fan!»

»Ja, kära Jonas, skulle dödstalet börja på och
ge sig till att stiga efter beloppet på debetsedeln,
då blev det inte roligt för dig . . .»

»Hin tog bofinken innan två minuter gått om,
det är hela saken, min fina bror!»

Direktör Elgon kliade sig fundersamt på
nästippen:

»Det här är bestämt allvarsammare än vi tror,
mina herrar — det är ju förstås redan känt att de
allra högsta klasserna inte är de i det här avseendet 
lyckligast lottade.»

Statistikern nickade:

»Riktigt, mortalitetskoefficienten eller som man
mera populärt kan uttrycka det dödsrisken är för
närvarande större för en tjuguårig medlem av ett
europeiskt furstehus än för en vanlig svensk
bruksarbetare av samma levnadsår, den förres chans att
uppnå femtio förhåller sig till den senares som nio
till tio . . .»

»Tack vare anarkisterna, ja!»

»Tack vare anarkisterna och tack vare en del
annat, ja — men så har det nog alltid varit; en
stegring som den här däremot är något helt annat, 
något spritt nytt om vilket man ännu inte kan rätt
veta vart det pekar hän.»

Konsul Viborg hade i en hast blivit helt allvarsam:

»Anfäkta och regera, det här börjar på att bli
intressant: en lustig slump att ni skulle hålla på
med det här just nu, då jag . . .»

Konsuln höll upp som om han varit nära att säga
för mycket.

»Vad säger vännen Sten om den här trevliga
upptäckten, som försäkringsman är han väl närmast
berörd — den som bär skon, brukar vara den som
först får nys om var det klämmer?»

Direktör Elgon satt en stund tyst, det var tydligt
nog, att han tvekade om hur långt han skulle våga
gå:

»Ja, ni förstår ju gott, att för oss är det här
ingenting att leka med, våra premietabeller är ju
baserade på statistikens uppgifter och en aldrig så
svag förändring i dödsrisken kan betyda avsevärda
förluster för försäkringsbolagen . . .»

»Och för dig är Le Bons upptäckt något nytt?»

»Jag vill inte direkt säga det — naturligtvis
förstår ni att det bland oss man och man emellan
viskats om någonting i den här vägen, men man
har haft svårt få riktigt grepp på saken — det hela
är verkligen något mycket mystiskt.»

»Mystiskt och hemlighetsfullt — för att inte rent
av säga ruskigt!»

»Ja, och så mycket obehagligare som vi av lätt
insedda skäl har att bland de ekonomiskt bäst
situerade söka de högsta försäkringstagarna — det har,
helst under sista året, varit förluster, stora 
förluster för bolagen — stora förluster inte bara här,
men i Danmark, i Finland och Tyskland . . .»

Konsul Viborg, som redan satt glaset till läpparna, 
satte det ifrån sig odrucket:

»Hos oss med, men det är här över det
började . . .»

Baronen, som hittills lagt i dagen en utpräglad
brist på intresse — matematik och vad därtill hörde,
hade aldrig varit den fete friherrens starka sida — 
satte sig till rätta i stolen och visslade sakta:

»Huit, det hade jag verkligen inte tänkt på — det
förändrar ju saken högst betydligt — högst betydligt», 
tillade han efter ett ögonblicks uppehåll.

Gordon skakade klentroget på huvudet:

»Kan inte det hela bero på en slump?»

»Nixum, materialet är alltför omfattande — det
finns som bekant något som heter ’de höga talens
lag’ . . .»

»Nå, då misstänker jag att det helt enkelt är
gåsleverpastej och chateauviner!»

»Säg snarare restriktionerna och skatten på
ostron — det är aldrig nyttigt att behöva byta om
levandsbanor.»

»För att nu inte tala om bilar, motorcyklar och
flygplan . . .»

»Ja, det sista är ju en möjlighet — det blir att
försöka på den vägen och se efter vart den pekar
hän.»

Baron Klewenhüller som en stund setat försjunken 
i tankar lyfte på huvudet:

»Hör du, Le Bon, vill du göra mig en tjänst?»

Statistikern nickade godmodigt:

»Gärna det, Fabian, om jag bara kan.»

  »Dela upp ditt primärmaterial efter försäkringsbeloppets 
storlek och räkna ut dödsrisken för de
olika kategorierna — fram för allt för de högsta.»

  »Vad vill du då jag skall göra med de
oförsäkrade?»

  »Uteslut de oförsäkrade!»

  Direktör Elgon satte sig kapprak upp i stolen, han
hade vid baronens ord blivit en aning blekare:

  »Vad i himlens namn menar du, Fabian?»

  »Jag?  Ingenting som vanligt — jag är bara så
fördömt nyfiken att se resultatet!»




II.

Klubbskvaller.

Där uppstod ett ögonblicks tystnad.

Gordon och konsuln utbytte ett menande ögonkast, 
under det direktören med rynkade ögonbryn
tyst stirrade ned på sitt glas.

Jacques Le Bon kastade kring sig en undrande
blick och skakade misslynt på huvudet:

»Gå tillbaka till primäruppgifterna? Utesluta de
oförsäkrade?  Det blir ett betydligt tidsödande
arbete och sannerligen jag begriper vad det hela skall
tjäna till . . .»

Direktör Elgon lyfte hastigt upp huvudet — det
märktes att den unge försäkringsmannen fattat sitt
beslut:

»Du skall inte göra dig något onödigt besvär,
Le Bon, den här saken skall jag åtaga mig att sköta
om. Vi har på bolaget så gott som alla uppgifter
som kan behövas, och vad vi inte har kan vi skaffa
oss. Vår egen tama statistikus är ju inte precis
som du något vetenskapens klart skinande ljus, men
han är arbetsam och samvetsgrann och visar man
honom vägen så vet han att följa den.»

Statistikern nickade gillande:

  Det är så rätt så: Trybom är en duktig arbetare
i vingården, men vägbrytare blir han aldrig. — Nå,
skönt, du åtar dig alltså den här historien och så
får jag höra i sinom tid varthän det pekar — själv
har jag, det här förutan, Gudi nog att stå i med:
ärvtligheten av konstnärliga anlag, kokainlastens
fördelning på blonda och brunetta, att nu inte tala
om den statistiska bearbetningen av de här satans
fyra blodkategorierna, som för närvarande sätter
myror i huvudet på halva den vetenskapliga världen!»

  Doktor Le Bon beredde sig som bäst att ge
sällskapet till livs en del närmare detaljer rörande
blodkategorierna, för honom, liksom för hela den
demografiska världen, ögonblickets stora fråga, då
han avbröts av konsuln, som just nyss råkat kasta
en blick på kakelugnsfrisens förgyllda bronspendyl:

  »Nej, stopp och belägg ett ögonblick, doktorn,
nu har vi haft nog av livets allvar!  Klockan är
snart halv tolv och ingen av oss har hunnit få en
matbit i sig ännu.  Så här enkelt får, min liv och
kniv, inte den förlorade sonens hemkomst firas:
Come on, boys!  Här skall festas — i kväll är det
gamle Jonah N. C. som är Wohltäter!»

  Några ögonblick till och man satt bänkad i
matsalen, Stora Klubbens med rätta berömda matsal,
räckande upp genom två våningar, med högvälvt
tak, Gustavianskt förnäma linjer och väggar
smyckade av en utvald samling gammalt dyrbart
ostindiskt herrgårdsporslin.

  Underrättelsen om konsul Viborgs oväntade
återkomst hade från tamburen likt en löpeld spritt sig
i köksdepartementets regioner och hovmästaren,
välbekant sen gammalt med den flotte affärsmannens 
levnadsvanor, hade på eget bevåg styrt om med en
festlig blomsterdekoration på supébordet.

Konsuln klämde in monokeln i ögonvrån och
nickade gillande:

»Bravo, hovmästarn, jo jag tackar, det här är
ju fint som självaste fan — just så vill jag ha det!  
Och nu till det viktigaste: vi skall ha en liten enkel,
god supé, som gör både mig och hovmästarn heder.»

Hovmästarn bockade sig belåtet:

»Ostron har jag redan liggande på is . . .»

»Alldeles riktigt — utmärkt! Men stopp, först
skall vi ha kaviar, färsk marasol på is och ett glas
gammalt hederligt svenskt Överstebrännvin, så tar
vi skaldjuren och till dem Rœderer demisec — har
hovmästarn någon Jerobeam?»

Hovmästaren skakade sorgset på huvudet.

»Vad för något: ingen Jerobeam?»

»Tyvärr inte — men Magnum finns . . .»

»Nå, så tar vi ett par magnum då, låt för säkerhets 
skull lägga en till på is!»

Hovmästaren bugade sig tacksamt — detta
började påminna om gamla, länge sen hänsvunna tider.

Konsuln fortsatte:

»Och sen chateaubriander, kom ihåg: små, möra,
riktigt lagom lösstekta chateaubriander, serverade
på en skiva gåsleverpastej, just såna där som
hovmästarn minns konsul Rulle Vargentin brukade
beställa, till köttet sticker vi emellan med ett glas
gammal Nuits, men, märk väl: rätt tempererat! — 
ja, och sen förstås frukt, det bästa ni har — 
kap-plommon, persikor, mandariner, druvor och därmed
basta — den som sen inte är belåten får ta igen
skadan i morgon vid lunchen — Herre Gud, pojkar,
tänk att sitta här igen som i gamla tider och
beställa en hederlig svensk gründersexa — det är 
min själ annat det än isvatten, grapefruit och
lönnsirap . . .»

»Du gillar alltså inte det amerikanska köket?»

Konsuln rynkade föraktfullt på näsan och viftade
fram och åter med handen:

»Tala inte om det, min fine bror, tala inte om
det!  Hemma har jag naturligtvis fransk mat — 
men hos andra — hu!  Nej, tacka vet jag då Paris,
där kan man äta, och här i Stockholm med för
resten.  Det finns, ta mig fan, inget folk med så
goda anlag för att bli kännare på allt som är gott
som vi svenskar — allt vi behöver är money.  Ge
oss bara Amerikas materiella resurser och ni skulle
få se på självaste tusan!»

Baronen skrattade:

»Vi håller ju på, Jonas, vi håller ju på allt vad
vi hinner.  Aha, här har vi kaviaren!  Ja, den ser,
min själ, ytterst uppmuntringsvärd ut.»

Konsuln höjde det högfotade, av daggvåt imma
fuktiga glaset:

»Skål, gentlemen, helan går!»

»Åter ett livsbejakande moment, som ni saknar
borta i Staterna.»

»Ja, fy fan, tala inte om eländet!  Vi som är
något så när välbärgade kan ju få vad katten vi
vill och behagar, men för de andra arma satarna
är det rent ut sagt kusligt — också passar var och
en som kan på och kilar i väg österöver för att
komma ifrån uselheten — för så där en sjuttiofem
år sen var båtarna fulla av folk, som drog västerut
för att fly tyranni och förtryck, i dag är det tvärt
om: sådant är livet.»

»Hodie tibi, cras mihi!»

»Antagligen alldeles riktigt anmärkt, herr doktor
— hur är det: får jag inte slå i en liten halva? 
Jaså, inte — nå sak samma, för här kommer
moluskerna och champanjen. — Härligt!  Se, ostron
och skum, det har i alla tider varit min likör det!»

»Nu börjar det dess värre bli katten så ont om
den rätten här i landet, åtminstone den förra delen.»

»Herrar sossar har gjort sig det nöjet att på rent
kiv trissa upp priset med sin tull, så det är snart
ingen som har råd med att servera ostron — 
åtminstone inte vid större tillställningar.»

»Nej, det går inte längre an som förr; själv tror
jag inte, jag smakt en ostra sen jag i höstas var
nere i Köpenhamn.»

»Jag fick fullt upp förra veckan hos Irma Brand,
hon nekar sig som bekant ingenting . . .»

»Och inte andra heller!»

»Ja, det kan man lugnt säga!»

»Varken in vino eller in cibo!»

»Och om allt som viskas får tros, inte in Venere
heller.»

»Vet ni av, att hon är starkt ifrågasatt till
Nobelpriset?»

»Irma Brand?»

»Jo, jo men: för sin undersökning över
schizofrenins materiella bakgrund.»

»Då spricker gubben Henschen!»

»En sak är säker: det är fan till kvinna!»

Konsul Viborg kastade en frågande blick på de
kringsittande:

»Förlåt en yngling, vem är Irma Brand?»

Baronen höjde ögonen mot skyn liksom i tyst
åkallan av högre makter:

»Du frågar vem Irma Brand är? — Mina herrar,
konsul Jonas N. C. Viborg, vår aktade amphitryon, 
frågar vem Irma Brand är?»

»Nå, men så svara då, för satan — kom ihåg 
att jag kommer direkt från Amerika och vet
ingenting!»

»Och du vill, jag skall tala om för dig vem Irma
Brand är?»

»Vet du det inte själv då?»

»Nej, så ta mig katten jag det gör — och ingen
annan heller, så vitt jag vet.»

»Det vore nog! Sannerligen börjar jag inte bli
nyfiken.  Hon är väl inte händelsevis släkt med
gamla fondmäklar Brand?»

»Hon är hans änka — mannen dog för snart sex
år sen.»

»Gubben var visst rätt så tät vill jag minnas,
änkan fick väl ärva en hel del?»

»Halvannan miljon, men nu lever hon som om
hon hade tio . . .»

»Är Sveriges första kvinnliga psykiatriker . . .»

»Bakteriolog . . .»

»Kemist . . .»

»Med europeiskt rykte . . .»

»Håller öppet hus . . .»

»Hela Stockholm stämmer möte i hennes
salonger . . .»

»Hon är med över allt . . .»

»Och om allt!»

»Flyger!»

»Bilar!»

»Skjuter!»

»Spelar tennis!»

»Älskar!»

Konsuln satte händerna för öronen:

»Holy Moses, en och en i stöten, om jag får be!
Är det verkligen ingen som kan säga mig vem
Irma Brand är?»

Baronen tömde fundersamt sitt glas:

»Vad man vet, är ungefär detta: för så där en
sju, åtta år sen blev gubben Brand av sin läkare
ordinerad, att resa söderut för sin hälsas skull.»

Konsuln nickade:

»Det minns jag gott — var själv med om
avskedsbanketten på Grand Hotell.»

»Skönt, när han hade varit borta ungefär ett år,
kom det underrättelse om att han gift sig — några
månader efteråt var han död.»

»Gubben var gammal och vi skall alla den vägen
gå — men hur gick det med änkan?»

»Änkan är Irma Brand.»

»Hon påstås egentligen vara grekinna», insköt
här direktören, »lär heta i sig själv Theotokis.»

»Fadern skall ha varit menageriägare eller
cirkusdirektör.»

»Djurvaktare, Gordon, djurvaktare vid ett
kringresande menageri . . .»

»Och Irma Theotokis lär ha givit gästroller i
lejonburen och uppträtt som ormtjuserska!»

»Ormtjuserska? Jo, jag tackar, det duger!»

»Med ett ord, så gott som precis samma karriär
som kejsarinnan Theodora, högtsalig i åminnelse . . .
Om man undantar förstås, att salig Brand inte som
Justinianus var byzantinsk kejsare.»

»Så finns där i stället andra överensstämmelsepunkter.»

»Theodora blev visst på gamla dagar religiös?»

»Hon blev det — man vet ju inte hur det kan
sluta med Irma Brand, ännu är hon nog inte värst
mycket över de trettio.»

»Och föreslagen till nobelpriset?  Det är inte
dåligt marscherat av en f. d. djurtämjerska!»

»Efter djurtämjeriet slog hon sig på hypnotism
och gav seancer, det var då hon träffade samman 
med Brand, gubben hade ju som bekant flugan på
ockultismen.  Efter hans död eller till och med
tidigare slog hon sig på fullt allvar på vetenskapliga
studier, tog på häpnadsväckande kort tid både
medicine och filosofie doktorsgrad, den ena i
Monpellier den andra i Paris, och nu har vi henne sen
tre år tillbaka etablerad i Stockholm som praktiserande 
läkare.»

»Alltså ingen humbug?»

»Absolut inte — hon har här skaffat sig kunglig
dispens och låtit legitimera sig — lär för resten vid
kollokviet visat sig rent av häpnadsväckande styv
— och ändå . . .»

»Ändå?»

»Och ändå är där över henne något mystiskt, som
gör att en hel del folk drar sig för henne.»

»Nå, till en god del beror det nog närmast på
henne själv: Irma aime à épater les bourgeois —
hon tycker om att få brackorna att gapa.»

»Och så är det hennes erotiska liv . . .»

»Ja, det påstås ju att hon i det fallet skall leva
precis som om hon vore en karl!»

»Vem vet, kanhända hon är det — är det kanske
här någon som av egen erfarenhet kan garantera
motsatsen?»

Baronen kastade en ironiskt spörjande blick på
direktör Elgon, liksom hade han från det hållet
väntat upplysning. Direktören skakade litet
generat på sitt vackra Apollohuvud:

»Fråga inte mig — jag vet ingenting!»

»Nej, och ingen annan heller — när det gäller
Irma brand är allt bara rykten, hörsagor,
antaganden . . .»

»Men för hundra gubbar, min fine bror, det måtte 
väl åtminstone inte vara någon konst att se, om
människan är karl eller kvinna?»

»Vänta tills du få se henne själv, mon frère.»

»Hur tusan ser hon egentligen ut då?»

»Hur hon ser ut?  Det var någon, som för en tid
sen frågade allas vår Lobbe, Parcifal Tolls kusin,
om just samma sak, och vet du vad Lobbe svarade?  
’Hur Irma Brand ser ut? Det kan jag verkligen
inte svara på: Irma Brand ser inte ut alls.’ Och
det är, så sant jag lever, den bästa beskrivning jag
hört på Irma Brands utseende!»

Konsul Viborg kastade genom monokeln en
misstänksam blick åt höger och vänster:

»Hör ni, gubbar, ni sitter väl inte här och driver
med en fattig fan från U. S. A.?»

»Fråga vem du vill här på klubben eller annanstädes 
och du skall få höra precis detsamma eller
ändå värre rövarhistorier.»

»Den här damen intresserar mig; förbanne mig,
får jag inte laga jag blir presenterad . . .»

Ingenting är lättare, konsuln behöver bara kasta
sitt kort, så svarar jag för att konsuln blir bjuden,
för resten skall det bli mig ett nöje att få förmedla
bekantskapen.»

»Aj, aj, Jonas, du är inne på farliga vägar: vad
tror du fru Doris skulle säga?»

»När katten är borta, dansar råttorna på bordet,
min fine bror, och för resten kan du vara lugn:
fruntimmer, som man inte kan skilja från en karl,
är inte min likör!»

»Uttrycket var en smula dunkelt — men låt gå:
jag förstår vad du menar.»

»Apropos Irma Brand, så kanske det kan intressera 
dig att höra, att hon köpt Bjurhammar — det 
ligger inte långt från ditt gamla tusculum ute på
Bågö.»

  »Bågö har jag gjort mig av med för länge sen,
sålde det för en fyra år sen till ett par kurrar i
Örebro, som ville ha en skärgårdsjakt.»

  »Synd det, för annars hade ni blivit grannar, du
och hon.»

  »Det är ute vid Bjurhammar hon har sin
nervklinik och sitt laboratorium.  Hon drar sig tillbaka
dit, då hon vill vara ensam och arbetar där
tillsammans med en del assistenter; corps-de-logit som
var gammalt och förfallet har hon rivit och byggt
upp ett sorts chateau som skall vara ett underverk
i sitt slag — det är för resten en amerikan som
gjort upp ritningarna åt henne — Inigo Wilson vill
jag minnas han heter.»

  Konsuln, som under det föregående likgiltigt suttit
och petat sina tänder med en briljanterad tandpetare
av guld, blickade hastigt upp:

  »Inigo Wilson, sa du?»

  »Ja, så vill jag minnas han hette — du tycks
känna till namnet?»

  »Inigo Wilson, kallad The Mole, styv karl för
resten, men med ett djäkligt dåligt renomé, han
har visst suttit av en tio, tolv år på Sing-Sing, om
jag inte tar fel — för resten ...  men det kan göra
detsamma: nu skall vi ha kaffe och a nightcap innan
vi bryter upp!»

  Från detta ögonblick gled samtalet in på likgiltiga 
ämnen.  Konsuln hade ju efter hela fem års
frånvaro inte litet att fråga om både rörande
ställningar och förhållanden och enskilda vänner och
bekanta, medlemmar av Klubben och utomstående.  
Sent omsider bröt man upp för att skiljas utanför
porten.


  Konsul Viborg skakade hand med direktören:

  »Tack för i kväll, Elgon — behöver det sägas,
att de båda herrarna under nachspielets lopp »lagt
bort titlarna» — roligt göra din närmare bekantskap.  
Ja, jag tittar väl upp till dig på ’Ansynjan’
endera dagen, vi har nog en del att språka om.»

  Direktören åtog sig tjänstvilligt att forsla hem
doktorn och Gordon, vilka båda bodde åt samma
håll som han, under det konsuln lovade ta hand om
baronen.

  Vid trottoarkanten väntade en mäktig Packard
med mörkgrönt, glänsande nytt karosseri.

  »Sannerligen, Jonas, tror jag inte, du redan hunnit 
lägga dig till med privatekipage — det kan man,
min själ, kalla rappt gjort!»

  »Bah, den simplaste sak i världen: bilen och
chauffören, Doris, gamla, trogna Charles J. Andersson, 
gick jämte min privatsekreterare,
svensk-amerikan förstås han med, direkt över med
’Drottningholm’ och har varit här en vecka.  Då jag kom
i afse med tåget, stod Lovegreen på perrongen och
Andersson höll med bilen utanför stationen: Thats
the way we do things in the States, you know!»

  »Ja, men det kostar pengar.»

  »Riktigt, men det spar tid och hjärnslitage — 
jump in!»

  Baronen lutade sig tillbaka bland kuddarna och
slöt ögonen, det rådde en stunds tystnad medan
bilen rullade hän uppåt Arsenalsgatan:

  »Vad tänker du egentligen på, Fabian?» kom det
till sist från konsuln.

  »Jag tänker på detsamma som du — på Jacques
Le Bon och hans kurva — uppriktigt sagt, Jonas, har
jag en klar förnimmelse, att både du och Sten Elgon 
vet mer om den här saken än ni hade lust att
komma fram med?»

Konsul Viborg ryckte till ofrivilligt, en rörelse,
som trots mörkret i vagnen ej undgick den
bredvidsittande:

»Säg mig, Fabian, hur fan har du egentligen
kunnat gissa dig till den saken?»

»Det är det enklaste i världen: båda två lät ni
ämnet falla alldeles för lätt, det borde i grund och
botten ha intresserat er betydligt mer än så — har
jag rätt eller orätt?»

»Rätt som vanligt, Fabian, jag märker du inte
legat av dig på de fem år vi varit skiljda åt — men
vad det här angår så rör det sig om rätt så viktiga
affärshemligheter — och det är saker, man inte
sitter och diskuterar öppet på en klubb.»

»Det fanns tider, Jonas, då vi där diskuterade
saker som rörde liv och död . . .»

»Våra egna liv, ja — och våra fienders död, men
det var andra tider.  Nu har jag ansvar, inte bara
för mig själv, men för tusen och tiotusen andra,
och därför måste jag tiga — till och med när det
gäller dig — så fort jag har rätt att tala, lovar jag,
att du skall få höra mer.  Se så, nu är vi framme
vid din port.»

Pustande och stönande praktiserade den fete
ädlingen sig ut ur bilen och skakade hand med
magnaten från Wall Street:

»Tack, Jonas, för skjutsen — och så ett sista ord:
om du kan, lämna inte Gordon och mig utanför.  
Kom ihåg, att det alltid gått bäst, då vi tre jagat
samman i koppel — och så ett till: styr om, att du
så fort som möjligt får din fru hit — av oss alla
är ändå Doris det bästa huvudet.»

  Konsuln lutade sig ur bilen och kastade i skenet
av närmaste gatlykta en oroligt spörjande blick på
sin gamle vän:

  »Hör nu, Fabian, säg mig: vet du något?»

  Baronen skakade på huvudet:

  »Nej, men jag anar — farväl för i kväll!»




III.

Sub rosa.

Ett rymligt gemak i livförsäkringsbolaget
»Boreas» palatslika byggnad, inrett med det nutida
storföretagets hela gedigna, högmoderna affärskomfort.  
Höga, nästan till golvet räckande fönster
lämnade ögat fri utsikt över Kungsträdgårdens
avlövade trädkronor och bruna, i vårbrytningens
första svaga aning av grönt skiftande gräsmattor.  
Från de valnötboaserade väggarna blickade avlidna
ledare och grundläggare av det mäktiga 
finansföretaget allvarligt och självsäkert ned på sina
efterträdare, allvarliga och självsäkra även de.

Församlade runt ett långt, med det traditionella
gröna klädet betäckt bord, sutto, en eftermiddag,
något mer än en veckas tid efter de i föregående
kapitel skildrade händelserna, ett tiotal, mest
medelålders herrar, så gott som alla hörande till dem
vars namn redan sen årtionden tillbaka inom
landets affärskretsar ha klang som guld.

Värden på stället, den ännu vid några och sjuttio
års ålder alltjämt ungdomligt spänstige direktör
Klas Malm, det svenska försäkringsväsendets grand
old man, förde, längst upp vid bordets övre ände 
med ålderns och anseendets rätt klubban och ledde
förhandlingarna vid detta hemliga, strängt
konfidentiella möte mellan den svenska livförsäkringsrörelsens 
spetsar, sammankallade på begäran av
»Asynjans» chef, direktör Sten Elgon.

  Till vänster om ordförandens resliga hövdingagestalt 
skymtade konsul Jonas Viborgs breda skuldror 
och kala hjässa och snett emot honom längre
ned vid bordet direktör Elgons fasta, ungdomligt
energiska drag.

  Ordföranden rörde lätt vid bordet med klubban:

  »Direktör Elgon har ordet.»

  »Herr ordförande, mina herrar!  För något över
en vecka sedan hade jag äran att mottaga ett besök
av en här närvarande, säkert för flertalet bland er,
M. H., ej obekant person, konsul Jonas Viborg,
numera sen ett år tillbaka meddirektör i Metropolitan
Life Insurence Company i New York, ett
försäkringsföretag vars betydenhet jag knappast torde — 
minst i en församling som denna — behöva
framhålla.

  Vad konsul Viborg åstundade vid sitt besök här
i hemlandet var i främsta rummet att fästa allas
vår uppmärksamhet, M. H., vid vissa förhållanden
av skenbart tillfällig, för våra företags intressen
synnerligt menlig art, förhållanden vilka under det
sista året även synas ha begynt sträcka sina
ödesdigra verkningar till andra sidan av oceanen.  Ett
tillfälligt sammanträffande med vår frejdade
landsman, doktor Jacques Le Bon, lärde mig, att de av
mig åsyftade förhållandena redan nått en omfattning, 
som kommit dem att ådra sig den rent
vetenskapligt arbetande befolkningsstatistikens
uppmärksamhet.  Sedan dess har jag på egen hand,
fullföljande det av doktor Le Bon gjorda uppslaget, 
lyckats komma frågan närmare inpå livet och äro de
resultat jag kommit till av sådan art, M. H., att
jag ansett det som min oavvisliga plikt att ej längre
undanhålla dem de närvarande.

  Å andra sidan sett är, vad jag kommer att nödgas 
beröra, delvis av en art, som måste göra varje,
om än aldrig så diskret, offentliggörande till något
både från vår egen och allmänhetens synpunkt
synnerligen betänkligt.

  Av skäl, som ni snart litet var skola inse, måste
jag därför på det bestämdaste anhålla att allt som
i afton yttras vid detta sammanträde av de
närvarande behandlas som strängt konfidentiellt.»

  Ordföranden reste sig från sin plats och hämtade
från sidobordet en med doftande röda drivhusrosor
fylld blomsterkorg av silver — en hedersgåva från
personalen på hans sjuttiofemårsdag — tyst utdelade 
han en blomma till var och en av de närvarande 
för att slutligen med allvarlig min fästa den
sista rosen i det från taket nedhängande
ringledningssnöret:

  »Mina herrar!  Det fanns hos de gamla ett
vackert bruk.  Då romarna samlades att överlägga om
viktiga och hemliga ting, brukade man, alldeles som
ni nyss sett mig göra, över bordet upphänga
tystlåtenhetens symbol: en ros, för att så påminna en
var om hans plikt mot de andra.  Måtte på samma
sätt i dag, M. H., blomman framför er påminna
en var bland oss, om att allt som från detta
ögonblick yttras runt detta bord är sagt under
tysthetslöfte — sub rosa för att tala med de gamla.»

  Ordföranden satte sig ned:

  »Är det någon som begär ordet?»

  »Herr ordförande!»


  »Konsul Jonas Viborg har ordet.»

  »Mina herrar, när vi för en månad tillbaka i New
York granskade vårt bokslut, lade vi märke till
vissa, för våra intressen skadliga oregelbundenheter,
vi inte kunde riktigt komma på det klara med.  
Chefen för vår statistiska byrå, som jag rådfrågade,
kunde inte han heller lämna nöjaktig förklaring.
Han liknade det hela närmast vid de små, att börja
med om observationsfel påminnande oregelbundenheter 
i en planetbana, som för astronomen antyda
närvaron av en störande kropp.  Så mycket var
redan från början klart, att störningarna åtminstone
huvudsakligen inte var av amerikanskt ursprung och
snart nog kom vi underfund med att de kom från
våra europeiska, framför allt våra skandinaviska
förbindelser.  Det var då, M. H., jag åtog mig att
fara över och bekant med förhållandena som jag
är, söka finna nyckeln till hemligheten.  I direktör
Sten Elgon här fann jag en bundsförvant och tack
vare honom tror jag vi nu kunna ha hopp om att
inom inte allt för lång tid få ljus i saken.»

  Konsuln satte sig ned.  Hans gamla vänner i
Stora Klubben, Wanderers och Aeronautiska
sällskapet skulle haft svårt att känna igen Jonas
Viborg.  Konsuln hade talat kraftigt, konsist, rakt på
sak, utan ett ord för mycket.  Av det »flotta», det
specifikt stockholmska fanns inte kvar en skymt:
»gamle Jonas» hade i ett nu förvandlats till Wall
Streets fruktade Jonah N. C., den handlingskraftige, 
skarpsynte amerikanske business-mannen.

  »Är det någon mer som begär ordet?»

  »Herr ordförande!»

  »Direktör Blåhök.»

  Direktör Blåhök, en äldre herre med vit väst,
militärisk hållning och bourgognehy, stod ett 
ögonblick tyst, svängande mellan tummen och pekfingret 
pincenén som en pendel:

»Mina herrar, jag förstår mycket bra, vad den
siste ärade talaren syftar på, men med bästa vilja
i världen, kan jag i allt detta inte se stort annat
än en av de serier av olyckliga tillfälligheter på
vilka man får vara beredd, vare sig man vågar sina
pengar på det gröna bordet i Monte Carlo eller i
affärslivet.

Vi måste komma ihåg att det finns liv och liv.  
Skulle, det Gud förbjude, en olycka hända — låt
oss säga Dr Irma Brand, som jag tror det högst
försäkrade livet här i landet, skulle förlusten av
detta enda liv göra sig tydligt gällande i våra 
vinst- och förlustkonton. Vi ha på senaste tiden 
onekligen haft otur — fatal otur, om man så vill, men
i intet av allt det där ser jag en skymt av något
annat än slumpens blinda lek: baron Gyllenhjälms
död, för att ta ett exempel ur högen, kostade oss
750,000 kronor, men det var en ren olyckshändelse
— hans bössa exploderade under en
rapphönsjakt . . .»

»Geväret var en prima Huskvarna dubbelbössa
och fast ammunitionen var Svensk Normal — var
det nog något onormalt över det hela!»

»Så var det skeppsredar Vinblad, ungefär lika
mycket i förluster, han körde ihjäl sig på en
biltur . . .»

»Observera att chauffören undkom helskinnad.»

»Tack vare ett halvt underverk, ja!»

»Överintendenten Gadelius — också en betydande
förlustsiffra, dog för en månad sen en helt naturlig 
död, strålsvamp om jag inte minns fel . . .»

»Den mikroskopiska undersökningen efter
obduktionen gav ett rent negativt resultat — från 
medicinsk synpunkt var Axel Gadelius’ sjukdom tvärt
om ytterst hemlighetsfull.»

»Så var det änkefru Skytte — blodförgiftning,
rev sig som bekant i handen på en rostig spik . . .»

»Och bakteriologerna konstaterade strax efter
dödsfallet närvaron av en sällsynt, ytterligt virulent
streptokockart, som ingen människa hade rätt att
vänta på en vanlig, hederlig Djursholmsspik vare
sig den var rostig eller inte.»

Direktör Blåhök dröjde ett ögonblick, med
förvånad uppsyn kastande en spörjande blick åt det
håll, från vilket avbrotten slag i slag kommit:

»Vad menar direktör Elgon egentligen med dessa
upprepade insinuationer — får vi tolka hans ord så,
att där enligt hans uppfattning under hela denna
serie av så ytterst beklagansvärda förluster skulle
ligga dolt något annat och mer än ödets outgrundliga 
lek med de dödligas öden?»

»Herr ordförande!»

»Direktör Elgon.»

»På direktör Blåhöks fråga, skall jag be att få
svara klart och utan undanflykter: ja!»

(Stark rörelse bland de närvarande.)

»Och vad mer är, M. H., jag har här i mina händer 
ett bevismaterial kraftigt nog att övertyga de
mest klentrogna!»

Med hjälp av konsuln fäste talaren på den mitt
emot liggande väggen ett halvt dussin stora blad
med kurvor i svart och rött:

»Mina herrar, var nu goda och skänk mig ett
ögonblicks uppmärksamhet. Vi ser här en del
kurvor, på min begäran uppställda av vår ordinarie
statistiska expert, ammanuensen Trybom: Den röda
linjen utmärker som vi se överallt den vanliga
allmänna dödsrisken, eller den sannolikhet en 
person har att under det löpande året avlida. Dessa
för oss alla välbekanta kurvor har han lånat från
den offentliga befolkningsstatistiken.  De svarta
kurvorna däremot visa storleken av samma dödsrisk 
uträknad på grund av de sista tre årens
erfarenheter för olika kategorier av våra försäkringstagare: 
en blick är nog att visa det överraskande,
ja, man kan gott säga skräckinjagande resultatet
av denna utgallring av de oförsäkrade ur
primärmaterialet. Medan för försäkringar från tusen upp
till 25,000 kronor dödsrisken inte nämnvärt syns
avvika från den allmänna normala, se vi den mellan 
25- och 50,000 visa en tydlig tendens att stiga,
en tendens, som redan långt mer utpräglad mellan
50- och 100,000, hos försäkringar över hundra
tusen kommer kurvan att i brant stigning avvika från
det normala. Vidare se vi, att allt detta långt från
alltid varit fallet: på bilden här till höger ser vi
kurvan för över hundratusen från 1918 till 1927
och kunna utan svårighet fastslå, dels att ända till
för tre år sen där absolut inte kan spåras någon
avvikelse från det normala, dels och framför allt,
att stegringen, sen den en gång begynt, vuxit med
hart när geometrisk progression. Jag har, som ni
ser, här roat mig att fortsätta litet framåt i tiden:
skulle dödsriskens stegring under loppet av nästa
tre år fortgå i samma tempo, då, mina herrar,
skulle ingen enda av våra högsta försäkringstagare
ha hopp att överleva det år som sett hans
försäkringspolis utfärdas.

Herr ordförande, M. H., inför siffror sådana som
dessa måste varje tanke på en slumpens blinda lek
falla, det kan helt enkelt inte råda tvivel om, att
inte vi här ha för ögonen resultatet av dolda, brottsliga, 
målmedvetet handlande krafter, 
hemlighetsfulla till sin natur och fruktansvärda till sina
verkningar!»

  Den unge försäkringsmannen höll upp och
blickade sig om i kretsen av de närvarande; ehuru av
alla den yngste till åren, behövde han inte frukta
att ej ha gjort verkan med sina ord: vart han
blickade, mötte hans öga allvarliga ansikten och bleka
kinder, medan den ljudlösa stillhet, som hälsade
slutet av hans anförande, var i själva sin tragiska
tystnad vältaligare än ord.

  Gamle Klas Malm reste sig långsamt upp från
sin stol; det vanliga glada, en smula pojkaktiga
uttrycket i hans, trots fyllda femton lustrer alltjämt
ungdomliga ansikte hade givit vika för ett sorgset
allvar, och i de stora, en smula för långt från
varandra liggande ögonen lästes djup smärta:

  »Mina herrar, då min unge vän, Sten Elgon, för
några dagar sen vände sig till mig och under
tysthetslöfte anförtrodde mig de fakta, han nyss här i
afton framlagt för eder alla, trodde jag mig
drömma.

  Vårt urgamla, lagbundna samfundsskick, vår
svenska, med rätta över allt i världen beprisade,
redlighet har i mångt och mycket skämt bort oss.  
Vi har lärt oss att i brottet se ett sällsynt
undantagsfall, något med vilket vi knappast behöva på
allvar hålla räkning i vårt dagliga liv.

  Icke som skulle vi helt varit förskonade från
lagöverträdelser eller brott mot person: när, helst
under nationalnektarns inflytande, bärsärkalynnet,
arvet från kamplystna fäder, rinner på oss, händer
det ofta nog, att ett slag, eller till och med ett
hugg, utdelas, som lätt kan få ödesdiger verkan — 
dock, vad hittills alltid varit främmande för oss,
är den kallt beräknande mördaren och framför 
allt det, om jag så får uttrycka mig, yrkesmässiga,
systematiskt organiserade, med en modern vetenskaps 
missbrukade hjälpmedel arbetande lönnmordet.  
Vi ha hittills blott alltför mycket varit böjda
att betvivla möjligheten av dylika ting, vilka för
oss långt snarare förefallit som foster av utländska
detektivförfattares sjukligt överspända inbillningskraft 
än som integrerande delar av det verkliga
livet omkring oss.

  Så har det varit, så långt vi minnas tillbaka, dock
det ser ut som det ej vore av ödet bestämt, att det
skulle så få förbliva: talrika tecken under dessa
sista år viska om en samfundsbandens upplösning,
en ansvarskänslans avtrubbning, en frihet från hänsyn 
i jakten efter njutningar, som sannerligen ej
bådar gott!

  Dock allt detta, jag syftar på, synes förblekna,
krympa samman till ett intet inför det ohyggliga
vi här tycka oss stå inför.  Gärna, alltför gärna ville
vi slå det hela ifrån oss, så som man under
marrittens nattliga kval genom en viljans ansträngning
tvingar sig själv att vakna.

  Tyvärr ha siffrorna — kalla, omutliga som
matematikens axiomer — i afton talat till oss ett språk,
som ej tillåter något missförstånd.  Vi veta nu, att
runt omkring oss, nu i denna stund, av dolda makter 
drives ett hemlighetsfullt spel om guld och
människoliv — och guldet är vårt och människoliven
våra försäkringstagares!

  Oss åligger plikten att avvärja anfallet, att vrida
dolken ur handen i mörkret och tillintetgöra
fienden — att besluta om den väg, som bäst skall föra
till detta mål, måste närmast bli föremålet för våra
överläggningar.»

  »Herr ordförande!»


  »Direktör Degersten.»

  »Det tycks mig, som om någon tvekan rörande
den väg, vi har att slå in på, inte gärna kan råda.

  Vi lever ju, Gud vare tack, inte i fjärran Västern
eller i ett nävrättens tidevarv: det naturliga och
enda riktiga i ett fall som det här synes mig vara,
att oförtövat vända oss till myndigheterna och
anhålla om statsmaktens skydd — hur är det, heter
det inte i Skriften: Överheten vare var och en
underdånig, ty si, den bär icke svärdet förgäves?»

  »Herr ordförande!»

  »Direktör Philipson.»

  »Mina herrar, å mitt bolags vägnar ber jag att
få på det allra bestämdaste protestera mot ett
myndigheternas indragande i våra privata affärer — 
vi har tack vare försäkringsinspektion, självdeklaration 
och så vidare Gudi nog av den sorten!

  Låt oss inte glömma att här intressen av viktigaste 
beskaffenhet står på spel.  En gång i polisens
händer finns ingen garanti för att saken inte kommer 
ut inför offentligheten.  Jag behöver väl inte i
ett sällskap som det här förklara, vad det bedrövliga 
resultatet skulle bli: vem tror, herrarna, skulle
falla på idén, att högt livförsäkra sig och de sina,
om man trodde, att detta vore detsamma som att
frivilligt underteckna sin egen och sina närmastes
dödsdom?»

  »Herr ordförande!»

  »Direktör Elgon.»

  »Jag måste till alla delar instämma, och därtill
kommer ett till: vi har ju i grund och botten rakt
ingenting att komma med.  För oss fackmän har
siffrorna en överväldigande beviskraft, men en
kriminalist skulle ganska säkert se saken i ett helt
annat ljus; vänder vi oss till polisen kommer man 
sannolikt att svara: Herre Gud, inte kan vi hindra
folk från att köra i kull med bilar, riva sig i fingret
på rostiga spikar eller skaffa sig strålsvamp genom
att gå och tugga på grässtrån!  Kom till oss, då ni
har något verkligt, som man kan ta på: ett lik, som
vi kan obducera, en blodfläck, som vi kan
mikroskopera, en droppe gift, vi kan analysera!

  Nej, mina herrar, vill vi komma någon vart, utan
att samtidigt riskera, att tillfoga våra och våra
aktieägares intressen obotlig skada, måste vi, det
är min fasta tro, reda oss själva.»

  »Herr ordförande!»

  »Direktör Söderblad.»

  »Som gammal före detta jurist kan jag inte neka,
att det starkt bjuder mig emot att mer eller mindre
ta rättskipningen i egna händer — men, M. H., det
finns något som heter nödvärn, och inte annat än
jag kan se, befinner vi oss, alla här, just i ett sådant
läge, om vilket det heter, att ’nöd bryter lag’.

  Jag tillåter mig därför att föreslå, att vi, här
närvarande, åt ett par bland oss ge i uppdrag, att
med sådant biträde som kan befinnas lämpligt,
hemligt och på egen hand, utan myndigheternas
indragande, vidtaga de åtgärder, som läget kräver.  De
för deras åtgärder nödiga penningemedlen ställa
vi gemensamt till förfogande.»

  Ordföranden böjde allvarligt på huvudet, det var
tydligt att han helt delade förslagsställarens
uppfattning:

  »Är det någon som har någon invändning att
göra mot det av direktör Söderblad väckta
förslaget?»

  Ett dämpat bifallsmummel utgjorde det enda
svaret.


  »I så fall får jag fråga, om mötet beslutar att
förslaget antages?»

  »Ja!»

  Klubban föll i bordet med om mångårig vana
vittnande kläm — förslaget var enhälligt antaget.

  »Återstår nu att utse de två delegerade — jag
ber att få göra mötet uppmärksamt på, att vad
dessa herrar får ge sig in på, antagligen blir allting
annat än en barnlek.  Jag tror inte jag säger för
mycket, om jag påstår, att de med all säkerhet få
vara beredda, att utom våra penningar även riskera
sitt eget skinn — hur litet vi än vet om våra
motståndare, kan man nog ta för givet, att vi inte har
att göra med ’mors bästa barn’.  Får jag därför
fråga, om det är någon eller några här, som har
lust att frivilligt erbjuda sin tjänst?»

  Det uppstod ett ögonblicks tystnad, åtföljt av en
onekligen litet tryckt stämning, slutligen reste sig
direktör Sten Elgon:

  »Jag är visserligen tämligen oerfaren i sådana här
saker, men i min egenskap av den yngste i laget
och som den vilken först kommit allt det här på
spåret, kanske det ändå inte kan anses alltför
påfluget, om jag nu gör anspråk på en av de två
platserna.»

  Kraftiga bifallsrop hälsade den unge försäkringsmannens 
hurtiga erbjudande, i ett nu var konsul
Viborg på benen:

  »Och jag, gentlemen, skall be att få bli numro
två; jag ville bara först se, med vem det skulle
bli fråga om att jaga i koppel.

  I motsats till min unga vän här, måste jag för
egen del tillstå att jag inte är alldeles utan erfarenhet 
i sådana här små historier — en erfarenhet,
som, jag behöver väl knappt säga det, står helt och
hållet till herrarnas förfogande.»

  Det gick en suck av lättnad runt bordet.

  Man kan ju vara duktig affärsman, bolagspamp
och så vidare och ändå inte behöva vara skyldig
att känna sig direkt tilltalad av utsikten att bli
utsedd till deltagare i en kampanj mot professionella
förbrytare av kontinental typ.  Själva det outgrundliga 
dunkel, i vilket fienden hittills lyckats inhölja
sina gärningar, bidrog att skänka åt faran något av
det övernaturligas kalla hemskhet.

  Intet under, om Sten Elgons och konsulns
frivilliga erbjudande att på egen risk åta sig striden
på flertalet av de närvarande verkade som en från
deras bröst lyftad tyngd.

  Ordföranden höjde sakta klubban:

  »Tillåt mig, M. H., att å allas våra vägnar
frambära ett tack till vännen Sten Elgon och konsul
Jonas Viborg för deras modiga, självuppoffrande
erbjudande.

  Vi önska dem av hjärtat framgång och komma,
hur det än går, aldrig att glömma att den strid de
gå att utkämpa även är vår!»

  Ordföranden lät klubban falla:

  »Mötet är upplöst!»




IV.

Irma Brand.

Västra sidan av Lilla Trädgårdsgatan, från
hörnet av Jakobskyrkogata till Hamngatan, utgör en
av de få kvarlevorna av det äldre, mer aristokratiska 
Stockholm, som gått eller är i färd med att gå.

Raden av gamla, förnäma privatbostäder — 
Mälarstadens så gott som enda återstående
motsvarighet till Paris’ berömda Faubourg Saint Germain
— inte så få av husen ännu alltjämt bebodda av
den ursprungliga byggherrens avkomlingar, blickar
här från Lantmätarbackens höjd med tyst förakt
tvärs över Kungsträdgården ned på de mitt emot
liggande moderna bank- och affärspalatsen,
företrädarna för en ny tids mer demokratiska
utilitetsprinciper.

Det var ett par dagar efter det hemliga sammanträdet 
i »Boreas» direktionsrum; Lilla Trädgårdsgatan 
erbjöd som vanligt efter mörkrets inbrott för
ögat ett skäligen dystert skådespel. Så gott som
samtliga hus, somliga under en god del av året
obebodda, andra förbehållsamt döljande livet inom
sina murar bakom fördragna luckor och tunga,
ljustäta gardiner, lågo tysta och öde, utan att minsta
ljusglimt gav liv åt de långa, mörka fönsterraderna.  
Ett undantag, ett i bokstavlig bemärkelse lysande
undantag utgjorde dock numro **, vars hela fasad
strålade i full belysning, kastande sitt skimmer
över en lång rad av väntande bilar.

  Det var här doktor Irma Brand, den nya, plötsligt 
uppflammade stjärnan på vetenskapens och
sällskapslivets himmel uppslagit sina bopålar, då
hon ej vistades ute på sitt lantgods vid Bjurhammar,
sysslande med de rön och forskningar, vilka skänkt
henne europeiskt rykte och på sista tiden kommit
hennes namn att bli hopkopplat med kandidaturen
till nutidens främsta vetenskapliga utmärkelse,
Nobelpriset.

  Den som kände husets vanor, förstod utan
vidare vid anblicken av den festliga illuminationen,
att aftonen var en av dem, då den frejdade
vetenskapskvinnan såg sina salonger fyllda till trängsel
av en brokig, för en kräsen smak, kanske litet för
blandad umgängeskrets: med andra ord, en av
Irma Brands så mycket omtalade soupers dansants.

  Konsul Viborgs stora, mörkgröna Packard,
följande strömmen av långs trottoarkanten sakta
framskridande åkdon, stannade i sin tur framför den,
aftonen till ära med uppspänd pell och utlagda
mattor smyckade ingångsporten, för att här
avlämna konsuln och hans gamla vän baronen jämte mr
och mrs Benell, den senare en liten eldig
spanjorska, vig som en vessla — den en gång i tiden
inom varietévärlden välbekanta Rita de las Torres.

  Baronen, liksom konsuln här för första gången,
kastade kring sig en prövande blick; den fete
ädlingen hörde till dem, vilka i hög grad fästa avseende 
vid första intrycket och var därtill i ej ringa
mån en troende anhängare av satsen: »Visa mig
hur du bor, skall jag säga dig, hur du är.»


  Det var tydligt, att den nya ägarinnan till huset
haft nog smak att ej våldföra sig på den vackra
inredningen med dess stolta traditioner från
frihetstiden.  Uppgången och hallen voro, om man
undantar ett överflöd av elektriskt ljus och tropiska
bladväxter, kvar i oförändrat skick, och baronen lade
med belåtenhet märke till att betjäningen både i
dräkt och uppträdande stod i full överensstämmelse
med miljön.

  I första våningens stora salonger, en fil av
praktrum med underbart väl bibehållna stuckaturtak och
dörröverstycken i style Louis XV, rådde redan
trängsel, herrar, mest yngre, i smoking eller frack
och damer i dagsmodets obligata minimum av
kläder.

  Baronen, som kände litet var, lade märke till en
del läkare på modet, några ingenjörer och uppfinnare, 
artister och tidningsmän, ett par, tre äldre,
kända vetenskapsmän, professorer vid Stockholms
Högskola och Vetenskapsakademien — för övrigt
mest obekanta ansikten, inte så få av mer eller
mindre exotisk typ: det var tydligt att huvudstadens
olika s. k. »främlingskolonier» hade bidragit med
en skäligen riklig tribut.

  Mitt i vimlet stötte de nykomna samman med
Sten Elgon, ståtligare än någonsin i den eleganta,
välsittande sällskapsdräkten, liksom skapad att
framhålla den unga försäkringschefens smärta,
idrottstränade gestalt.

  Konsuln och han utbytte en blick av hemligt
samförstånd:

  »Allt går bra, viskade konsuln, både Gordon och
gamla Fabian är med oss med hjärta och själ!»

  Direktören tryckte tyst Gordons och baronens
hand:


  »Skönt! Vi får talas närmare vid, sen dansen
väl kommit i gång, vi träffas alla tre litet senare
på kvällen nere i vinterträdgården — kom nu,
Jonas, så jag får presentera dig för värdinnan — tro
mig, hon lönar mödan att ses!»

  Tagande ledningen banade sig direktören väg
genom mängden hän mot dörren till ett inre gemak,
en punkt där — alldeles som fallet är i en bikupa,
då det gäller visen — en tätnande trängsel och ett
stegrat sorl förrådde närvaron av frun i huset.

  »Tillåt mig föreställa konsul Viborg från New
York, storvilt jägare, flygare, upptäcktsresande . . .»

  Jonas Viborg böjde sig ned över en smal, vit,
senig hand med långa, smidiga fingrar, en kirurgs
eller en violinspelerskas hand, om ej de av
manikyristen blankpolerade naglarna varit, vassa och
långa som klorna på en jaktfalk.  En
ädelstensgnistrande markisring endast bidrog att öka
kontrasten.

  »Glad to meet you, mr Viborg, how do you do?»

  Konsuln lyfte på huvudet och blickade in i två
de mest outgrundliga ögon det någonsin förunnats
en dödlig att se: långa, mandelformade, gröna som
smaragd eller kanske rättare som den giftiga, ännu
av vatten oförtunnade absinten, outgrundliga som
havet, på en gång sinligt trånande och kalla som
den gröna jökelisen, med avlånga lodräta kattpupiller, 
pupiller, som tycktes ha förmågan att under
viljans inflytande efter behag sammandragas till ett
knappnålshuvuds storlek eller vidgas till två svarta
gapande djup, omramade av en tunn grönaktig ring.

  Lägg därtill ett ansikte, som ofrivilligt kom
konsuln att tänka på klubbmannen som påstått, att
»Irma Brand inte såg ut alls», åtminstone såg hon
inte ut som någon konsuln sett — och Jonas Viborg 
hade, som vi veta, under sitt några och femtioåriga
liv inte sett så få kvinnor.

  Ett askblont, stripigt, pageklippt hår med
tvärskuren pannlugg, lämnande av den breda
tänkarpannan endast blottad en fingerbred strimma
ovanom de tunna, snörraka ögonbrynen, en hy skenbart
blodlös och blek som hade den aldrig berörts av
sommarsolens strålar eller vinterns härdande
yrsnö; en tomtenäsa, som med sin lilla uppåtriktade
nästipp, sina tunna näsvingar och vidöppna
näsborrar skulle i en annan omgivning varit lustigt
pikant, men här verkade enbart oroväckande,
sittande som de gjorde över en mun med tunna läppar,
smala och röda som ränderna av rakknivens snitt
i en självspillings strupe.  Som avslutning nedåt en
stark, nästan manligt viljekraftig haka, det hela
vilande på en smal, senig hals, ett par smala, sluttande 
axlar och en spänslig kropp, verkande hart när
gosseaktigt outvecklad i sin nästan fullständiga
saknad av de för kvinnokönet specifika rundningar
skalden liknat vid liljekullar och som våra vänner
tyskarna älska beteckna med det smakfulla uttrycket: 
sekundäre Geschlechtskaraktäre.

  För övrigt, för att med en gång avsluta porträttet:
magra, seniga lemmar — »torra» skulle en hästkarl
ha kallat dem — och högvristade »rasiga» fötter
ytterligare framhållna tack vare en förstklassig
skomakares konstfärdighet.

  Över hela den magra, smidiga gestalten låg något
av eldslågans fladdrande rörlighet, något sällsamt
overkligt, en blandning av ränstensunge och
Wagnersk Logetyp, av världsdam och stormakt inom
andens värld, något oroande trolskt, som kommit
mer än en litet skrockfull bondgumma i Bjurhammartrakten, 
att tyst uttala ordet: »bortbyting.»


  Liksom för att ytterligare framhäva det utpräglat 
androgyna draget i hela sitt väsen hade Irma
Brand valt den moderna franska »gargonnedräkten»: 
ett mellanting mellan smoking och frack, vit
väst, stärkskjorta, med krage och halsduk av
utpräglat maskulint snitt, parade samman med en
något nedom knät räckande kjol av svart siden,
silkesstrumpor av samma färg och skor med
brilljantspännen.

  Frackuppslaget pryddes av hederslegionens
officersrosett och en liten kedja med miniatyrmedaljer
minnande om uppoffrande tjänst i Röda Korsets
led under den stora folkstridens dagar.

  För tillfället var det världsdamen som hade
överhanden:

  »Välkommen, herr baron; jag läste just häromdagen 
barons uppsats om pinealögat hos Iguana
tuberculata, den är bra, men vi har kommit ett gott
stycke längre sen dess . . .  Hur står det till, mr
Benell, det är länge sen vi sett något av er pensel,
har vi inte snart att vänta någon separatutställning?  
Välkommen fru Rita . . .  Tack för ni kom,
herr professor, det är en evighet sen ni sågs här
sist . . .  Monsieur le Ministre — madame, charmée
de vous voir, soyez les bienvenus! — Så snällt av
doktorn att komma, vi måste ha en pratstund litet
senare . . . Ah, cher Maître, åter igen ute efter det
lilla pinsamma intermezzot?  Takmålningarna vid
Hötorget är charmanta . . .!»

  Konsuln och baronen fördes bort av strömmen,
lämnande värdinnan städse omringad av nya
ansikten.

  Baronen strök tankfull sitt gråsprängda
patriarkskägg:

  »Tänk bara, det där lilla frackklädda apacheynglet 
hade läst min avhandling om Iguana och
behagade i nåder tycka den var bra!

  Sannerligen är hon inte den största paradox, den
djärvaste lek Moder Natur ännu tillåtit sig — 
Bonaparte i kjolar — hur ofta jag än ser henne, kan
jag ändå aldrig riktigt få mig att ta henne för det
hon är. Var gång hon i Biologiska Föreningen eller
Psykiska Förbundet stiger upp och har ett anförande, 
rycker det till i mig — det känns som om fru
Svenson, en dag då hon kom in med kaffebrickan,
skulle börja citera Horatius . . .»

  »Jag skall säga dig en sak, min fine bror: det är
fan till kvinns, det är vad det är — man förstår
att hon varit ormtjuserska!»

  »Akta, dig gamla Boa constrictor!»

  »Ingen fara — är ur leken för länge sen, men
för en fem, sex år sen — aj, aj, då kunde det lätt
ha gått galet . . .»

  Ett jazzkapell smattrade lös och avbröt konsuln.  
Från alla sidor strömmade paren hän mot den
närbelägna danssalen. Jonas Viborg mönstrade, trots
den nyss avgivna försäkringen, genom monokeln
med synbart intresse de förbiilande unga
skönheterna:

  »Vackra flickor, by Jove, förbannat gott om
vackra flickor, old mother Sweden kan vara stolt
över sina döttrar. Titta bara på den där lilla mörka
ungen i silvertyg med pärlcollie’t om halsen!»

  »Den tror jag sannerligen jag känner igen . . .»

  »Åhå, ser man på?»

  »Vi har mötts på konstnärsringen ett par gånger
— för resten har jag varit med då hon döptes — 
vete Gud om jag inte rent av, när jag tänker rätt
på saken, mer eller mindre stått fadder åt tösen . . .»

  »Nå, det tycks du då ha tagit lätt nog, gamla
hedning; hur är det, du har väl inte händelsevis
lagt på minnet din vackra guddotters namn?»

  »Händelsevis har jag det: hon heter Sigrid von
Axen och är dotter till vår gemensamma gamla vän
Kurt von Axen vid livdragonerna.»

  »Gamla Kurt, han är ju död nu?»

  »För flera år sen — hustrun med för resten.
Flickan var enda barnet och är rätt så förmögen.»

  »Ett gott parti alltså?»

  »Ja, för all del — synd du inte har en fullvuxen
son, Jonas, det kunde ha passat gott och mitt förord
hade du varit viss på!»

  Konsuln suckade sorgset:

  »En son ja — den som bara det hade — det
är hårt att veta att när man dör, alltsammans skall
gå till oskylda.»

  Baronen kastade på sin vän en frågande blick:

  »Jaså, det visste jag inte: Doris och du, det har
ingenting blivit?»

  »Tyvärr inte — och för framtiden ser det
Gud-nås mörkt ut — doktorerna ger inget hopp . . .»

  »Prat karl: noch ist Polen nicht verloren!  Ni är
båda levnadsfriska och sunda som nötkärnor — 
kom så går vi upp i byffén och tömmer en drink,
för bättre lycka!  Där skall du få se något
märkvärdigt: Irma Brand lär ha dagen till ära låtit
sätta upp en komplett kopia av Rydbergs fordna
bar och, Gud allena vet ur vilket gömställe, lyckats
gräva fram gamle Charley, grå som en duva, men
eljes som han gick och stod på den lyckliga tiden,
då Bratt ännu höll på med att plugga osteologi till
medikofilen.»

  »Och vad säger ovanbemälde potentat om det 
här då?  En bar i hjärtat av Stockholm, det är ju
nästan crimen læsæ majestatis . . .»

  »Bratt?  Vad tusan vill du, han skall kunna göra
åt den saken?  Är han här i kväll — vilket jag
långt ifrån håller för otroligt — antar jag han är
klok nog att skratta och hålla till godo med vad
som bjuds.  Det påstås den store mannen i privatlivet 
inte lär spotta i glaset . . .»

  »Skönt, då går vi dit och tar oss en ’Tom
Collins’, det skall, ta mig fan, bli roligt att än en gång
i livet skaka labb med gamla Charley — har han
lust, kan han få följa med till U. S. A. och sheka
drinks hemma hos mig till döddagar!»

  Tagande varann vänskapligt under armen skyndade 
de båda törstiga gamla trojanerna att sluta
sig till den ström av äldre herrar, som uppför den
mattbelagda innertrappan styrde kosan hän mot det
nyuppståndna Bakkostemplet.

  Irma Brand hade dansat — hon var mästarinna
i konsten — med direktör Sten Elgon och lämnade
nu under pausen vid hans arm balsalen.

  En sidenklädd runddivan överskuggad av en
grupp bredbladiga solfjäderpalmer erbjöd en
efterlängtad viloplats efter danssalens ansträngningar:

  »Har ni nyligen träffat vår store statistiker,
doktor Le Bon?»

  Det var värdinnan som öppnade samtalet.  
Direktör Elgon kastade en hastig sidoblick på den
talande:

  »Le Bon?  Jag tyckte jag såg honom här i
kväll . . .»

  »Han är här — men jag menar tidigare?»

  Sten Elgon tvekade ett ögonblick:

  »Nej — jo, det vill säga för en fjorton dagar 
sen eller så var vi samman på klubben han, jag
och baron Klewenhüller.»

  »Och då berättade han för er om sina senaste
upptäckter — inte sant?»

  Irma Brand talade svenska alldeles flytande,
ehuru med en liten egendomlig utländsk brytning,
som många ansågo pikant.

  »Ni ser jag är väl underrättad», tillade hon efter
ett ögonblick, då den unge försäkringsmannen alltjämt 
iakttog tystnad.

  »Jag vet verkligen inte, hur mycket Le Bon
meddelat er rörande vårt samtal . . .»

  »Alldeles nog för att låta mig förstå, att det är
något på färde, som är av art att böra intressera
både er och mig — er som försäkringsman och
direktör för ’Asynjan’, mig kanske ändå litet till
i min egenskap av Sveriges för närvarande säkert
högst försäkrade liv — i runt tal en miljon, om
jag inte tar fel.»

  Direktör Elgon nickade tyst, tydligen en smula
tveksam om, hur mycket han borde säga. I sitt
innersta kunde han inte undgå att finna, att fru
Brand hade rätt att bli varnad — det kunde ju när
som helst gälla livet, om det verkligen förhöll sig
som han anade:

  »Jag har tyvärr, ni får ursäkta att jag säger er
det, litet svårt att tala om den här saken — det
finns ju som bekant något som heter
yrkeshemligheter . . .»

  »Exempelvis dödlighetsstatistik?»

  Sten Elgon slog dövörat till för avbrottet:

  »Så mycket kan jag emellertid säga er, att det
verkligen är så, att allt inte för närvarande är som
det skall: ni får lova mig att vara på er vakt — 
det är fara å färde!»

  »Fara för eld, luft eller vatten, fara för örlog,
pest eller mördardolk? — Ni får allt uttrycka er
litet tydligare, direktör Elgon, om ni vill, jag skall
ta er varning ad notam!»

  »Fara för allt!  Mer kan och får jag inte säga,
men vad ni gör, tro inte jag sitter och skämtar — 
ni kunde få tillfälle att bittert ångra er . . .»

  »Eller också ni, helst om jag råkade dö!»

  »Det finns död och död, fru Brand; den behöver
inte komma plötsligt som en blixt från klar himmel, 
den kan komma långsamt — vara kvalfull . . .»

  »Hu, så rysligt det låter — Gud vare tack, att
jag i min egenskap av medicinare känner mig något
så när härdad — och något mer vill ni inte säga
mig?»

  »Det är mig tyvärr inte möjligt, så gärna jag
än ville.»

  Irma Brand satt en stund tyst med händerna
knäppta om knät — det märktes hon tänkte
intensivt:

  »Gott, direktör Elgon, då skall jag tala om för er
en sak: jag kommer att ta saken i egna händer
och förena med mig dem som stå samma risk som
jag — en ’förening till inbördes skydd’, se där vad
som behövs, om Le Bon räknat rätt — de högst
försäkrade måste sluta sig samman och skydda sig
själva, om bolagen, som väl närmast vore att tänka
på i det här sammanhanget, föredra att låta sakerna
ha sin gång . . .»

  »Jag har inte sagt, att vi ämna låta sakerna ha
sin gång, fru Brand . . .»

  »Men inte motsatsen heller, och under sådana
omständigheter får ni ursäkta, ifall jag anser mig ha
fria händer att handla efter behag.»

  Direktören förbannade inom sig Le Bons
lösmynthet:

  »Ni får naturligtvis handla i den här saken, som
ni finner för gott, men tillåt mig påpeka det farliga
i att låta något komma inför allmänhetens — eller,
vad som i vår demokratiska tid kan vara ungefär
detsamma, myndigheternas öra — ni har ju, om
jag inte tar alldeles fel, själv aktier i
försäkringsbolag . . .»

  »Jag vet, men ni får ursäkta, direktör Elgon, då
det gäller mitt skinn eller mina aktier, sätter jag
skinnet i första rummet — men ni har rätt: jag
skall vara försiktig, helst om ni vill bli min
bundsförvant och bistå mig — låt oss till exempel säga
med uppgift om de högst försäkrade, som det vore
skäl att stöta på.»

  »Om ni lovar att så litet som möjligt av allt det
här kommer att sippra ut inför offentligheten . . .»

  »På hedersord — alltså avgjort?»

  »Fullt korrekt är det inte — men det får väl bli
så, antar jag — ni hör nu en gång till dem man har
svårt att neka något.»

  Irma Brands tunna, rödsminkade läppar krusades
av ett egendomligt leende:

  »Och er vän, den herkuliska amerikanaren, har
han något med det här att skaffa?»

  »Konsul Viborg?  Inte det minsta!»

  »Och ändå lär han vara meddirektör i Metropolitan 
Life?»

  »Jaså, ni vet det med, ni är väl underrättad, fru
Brand!»

  »Det är alltså verkligen den store Jonah N. C.,
Wall Street-magnaten, Doris Headstrongs gemål?»

  »Han och ingen annan — vem hade ni händelsevis 
trott det var?»

  »Jag vet inte, ett ögonblick for det i mig, att det
kunde vara en detektiv, skickad hit över för att
hjälpa till med att reda ut hemligheten.»

  Sten Elgon bet sig i läppen.  Som vi vet, var
Irma Brands antagande inte värst långt ifrån
sanningen:

  »Som stor aktieägare, inte bara i U. S. A., men
också här hemma, har naturligtvis konsuln gemensamma 
intressen med oss . . .»

  »Alltså ytterligare en bundsförvant och, om allt
som säges får tros, en som inte är att förakta — 
men musiken har börjat igen — hur är det,
direktör Elgon, orkar ni med en jazz till?»




V.

»Kärleksgnabb.»

Irma Brand hade, som vi sett, haft tillräckligt
god smak att lämna husets inre uti så gott som
oförändrat skick. Bakgården däremot hade hon
förvandlat till vinterträdgård.

På fast uppmurade valv, bland annat inrymmande 
garaget och värmeledningarnas pannrum, hade
hon låtit lägga ett golv av armerad betong.  Ett
kupolformat glastak skyddade det forna gårdsrummet 
mot ytterluften och några marmortrappsteg
förenade det med glasdörrarna i första våningens
stora salong.

Halvtannat års tid, värme, vatten och en skicklig 
trädgårdsmästares hand hade här skapat ett
slags tropisk miniatyr-djungel, men en tuktad,
tillgänglig djungel, åt alla håll genomkorsad av smala,
omsorgsfullt sandade gångstigar bildande ett slags
liten labyrint, här och var utmed väggarna avbruten
av lockande lövsalar eller små grottor med soffor
och vilstolar till de besökandes bekvämlighet.

Palmer och bambu av skiljda arter, blommande
magnolier, trädartade ormbunkar och klängväxter
av alla slag frodades här i kapp med sällsynta 
orkidéer, vilkas blommor fyllde luften med sina
exotiska dofter.

  Baron Klewenhüller hade lämnat sin vän konsuln
uppe i baren, lyckligt och väl förankrad vid disken
mellan ett par bekanta från klubben, alla tre väl
försedda med stora glas och långa halmstrån.

  Personligen hade baronen aldrig kunnat rätt fatta
behaget i att — som han uttryckte sig — »sitta
uppspetad på en högfotad pall som en lerklump på
en kavalett».  Dessutom hade samtalet rört sig mest
om en del affärsförhållanden som endast måttligt
intresserade honom.

  Den gamla herrn hade alltså, efter inmundigande
av sin ungdoms läskedryck, nittiotalets berömda
»Tom Collins», åter uppsökt de lägre regionerna,
gjort en rundtur genom rummen, än här än där
utbytande hälsningar med mötande bekanta, för
att slutligen sent omsider hamna ner i vinterträdgården 
— som vi minnas den vännerna emellan
avtalade mötesplatsen.

  Inte utan stilla belåtenhet hade han här uppdagat
i en skyddad berså en bekväm gungstol, just av
den typ baronen satte värde på.  En liten handtryckning 
till en förbipasserande tjänsteande hade på det
jordfasta bordets marmorskiva framtrollat en stor
iskyld whiskygrogg med vars bistånd baronen utan
svårighet fick tiden att gå.

  Vi vilja till och med, om nu sanningen skall fram,
inte gärna gå i god för, att inte den frodige
klubbfilosofen rent av ett ögonblick tillät sig ta en stilla
tupplur, sövd av dansmusikens återklang och det
dämpade plaskandet från vattenkosten i den lilla
mittelrotundan . . .

  Ljudet av röster inne i bersån närmast intill hans
egen kom honom att lystra till:

  »Jag har fått nog av det här; ditt eviga flirtande,
än med den ena, än med den andra, gör mig galen!»

  Baronen gjorde precis som »Lilla-Kanin» i den
bekanta barnberättelsen: han lyfte på ena örat.

  »Min kära vän, om du ens för ett ögonblick gått
och inbillat dig, att jag tänker rätta mitt görande
och låtande efter ditt goda behag, vill jag upplysa
dig om att du grundligt tar fel!»

  »Irma!»

  Baronen lyfte på andra örat.

  »Se så, inga scener, om jag får be; tänker du
roa dig med att spela Otello, får du allt vara god
och se dig om efter en lämpligare Desdemona — 
som du torde inse, är min tid alldeles för upptagen
av både det ena och det andra, för att jag skall
kunna ha råd att offra den på dramatisk underhållning 
av skäligen tvivelaktig beskaffenhet . . .»

  »Slyna!»

  Baronen satte sig upp.

  Sakta sträckande ut handen makade han ljudlöst
isär blad och revor i den grönskande skiljeväggen,
inom ett par ögonblick skaffande sig en tittglugg,
stor nog att sätta honom i stånd att inte blott höra,
utan även se.  Irma Brand — det var, som han
genast misstänkt, verkligen hon — satt på bordet med
händerna knäppta om knät och fötterna fritt
dinglande i luften.  Hon hade en cigarrett i mungipan
och i ögat en liten guldinfattad monokel genom
vars glas hon kastade en sarkastisk blick på sin
motpart, en lång, smärt yngling, snarare under än över
tjugufemårsåldern. Det mörklagda ansiktet, han
stod just vänd mot baronen, var av det slag, en
filmregissör skulle satt värde på, vackert — till
och med skönt — i sin regelbundenhet med
mörkbruna, vågiga lockar, mörka kraftiga ögonbryn och 
den krökta romerska näsan. En närmare granskning, 
helst verkställd av ett öga så skarpt som det,
vilket i detta ögonblick spejade genom hålet i
lövverket, kunde dock ej undgå att blotta vissa
defekter: pannan var låg, hakan var avgjort svag, utan
fasta konturer, munnen vittnade snarare om sinlighet 
och njutningslystnad än om fast karaktär och
blicken hade något irrande, osäkert, som gjorde det
svårt för dess ägare att se den han talte vid rakt
i ögonen . . .

  Baronen behövde blott ett ögonkast för att ha sitt
omdöme klart:

  »Förbannat vacker pojke — men i grund och
botten bestämt en ärans lymmel», mumlade den
gamle herrn för sig själv, fundersamt tilläggande,
efter att ett ögonblick ha mönstrat det omaka
paret:

  »En tusan så konstig smak har han i alla fall — 
det kan då inte förnekas . . .»

  Ett ögonblick rådde tystnad. Damen på bordet
fortsatte att nonchalant dingla med benen, då och
då tagande cigarretten ur munvinkeln för att med
fulländad virtuositet utsända en serie små virvlande 
rökringar i riktning mot sin uppretade
beundrare.

  »Nå, hörde du vad jag sa’ eller inte?»

  »Jag hörde, du sa’ ’slyna’ — gott, än sen då?
Vidare i texten!»

  »Irma, är det din mening att göra mig tokig . . .»

  »Förlåt att jag avbryter, men det där har jag
hört förut — du börjar upprepa dig, min kära vän.»

  »Ingen karl . . .»

  Det gnistrade grönt i Irma Brands smaragdögon,
det var tydligt att hon började mista tålamodet:

  »Karl?  En sådan som du? — Bah, i så fall är 
jag minst lika mycket karl själv!  Se så, nu är jag
trött på det här — du tråkar ut mig — bort med
dig.»

  En befallande åtbörd åt utgången till fullbordade
meningen.

  Den tilltalade stod ett ögonblick orörlig, liksom
tvekande huruvida han skulle stanna eller gå, men
så med ett for raseriet över honom och med ett
språng var han framme vid bordet och hans händer
på kvinnans axlar:

  »Slyna!  Slinka!  Sköka!  Jag skall vid levande
Gud lära dig, vem av oss två som är karl!»

  Vad som nu följde skedde med blixtens hastighet.  
Vridande sig med en ormlikt slingrande
rörelse lös ur ynglingens rasande grepp, grep Irma
Brand tag om hans armar tätt över armbågen,
trevande ett ögonblick med sökande tummar och
tryckte till.

  Hennes motståndare uppgav ett halvkvävt
stönande och raglade baklänges, kritvit i ansiktet.  
Armarna hängde ned slaka och viljelösa liksom
hade de blivit förlamade genom ett elektriskt slag.

  Irma Brand återtog sin plats som om intet hänt
— hon hade varit med om värre än så, och det allt
ifrån barnaåren: det fanns en hel del folk, som,
om de bara velat, kunnat tala om, att den frejdade
damens förkärlek för en halvt manlig klädedräkt i
inte så ringa mån hade sin orsak i vissa vanprydande 
ärr, fyra fula, blåröda strimmor, löpande
sida vid sida från skuldran snett över ryggen ner
till motsatta höften — minnen efter en rasande
panterhane som passade på att gå till anfall, då
hon ett ögonblick råkat vända ryggen till ...

  »Nå, är du nöjd nu?»


  »Du har gjort mig illa . . .» kom det efter ett
ögonblick i jämrande tonfall.

  Irma Brand log spotskt:

  »Jag misstänker det, nervi ulnares har ett par
rätt så ömtåliga punkter — vilket också gör att de
spelar en viss roll vid utövandet av iju-itsu.»

  »Jag kan inte röra armarna . . .»

  »Det går över om en stund — men ge dig av nu
och låt det här tjäna dig till läxa: nu vet du i alla
fall, vem av oss två det är, som är herre!»

  Ynglingen böjde undergivet på huvudet — hans
motståndskraft var tydligen för tillfället bruten, med
en suck kastade han sig ned i en stol:

  »Vet du, Irma, ibland undrar jag, om du
verkligen någonsin älskat mig?»

  Före detta djurtämjerskan strök ett ögonblick
smeksamt sin kuvade älskares lockiga huvud — 
ungefär som hon skulle ha smekt ett ångerfullt
lejon, som hon nyss förut låtit smaka piskan:

  »Kära Sixten, kvinnor som jag älskar inte — 
åtminstone inte pojkar som du . . .»

  »Och ändå?»

  Irma Brand ryckte på axlarna:

  »Nåja, vad vill du man skall göra!  Naturen har
sina krav — det finns saker det är bäst att inte
förneka sig, om man inte vill bli distraherad under
arbetet av nervernas oro . . .»

  Sixten skrattade bittert:

  »Alltså ingenting annat, än vad första bästa . . .»

  »Herre Gud, bli nu bara inte återigen sentimental
— naturligtvis begriper du väl, att du är i min smak,
annars hade det ju aldrig blivit något av mellan
oss — när jag äter vill jag hellre ha pressad
unganka än sillbullar, när jag dricker hellre chambertin 
än ’maltdryck numro två’, när jag — enfin, mon 
 

petit, då jag slår mig lös, vill jag hellre det skall
ske med en vacker pojke som du än med — första
bästa . . .

  Se så, nu har du hört, hur det är, och sitt nu
inte längre där och häng läpp!

  Säg gärna, om det kan lätta ditt kvalda sinne, att
Irma Brand är ett cyniskt, liderligt subjekt, säg
vad du vill, mig kvittar det lika: innan länge gått
om, skall du nog få se att jag vill väl med dig,
Sixten — jag säger inte mer . . .»

  Den vackra ynglingen lyfte på huvudet och
kastade en mörk blick på sin alltför uppriktiga
älskarinna:

  »Väl med mig — vad är det, du tänker på?»

  »Det talar jag inte om — det får bli en
överraskning, fast så mycket kan jag säga dig, att det
är något, du gått och längtat efter i all tysthet länge
nog.»

  Sixten, som under det föregående återfått sin
naturliga hy, bleknade ånyo:

  »Irma — du vill väl inte — du menar väl inte . . .»

  Fru Brand nickade skrattande:

  »Kanhända och kanhända inte — du får väl se
bara du ger dig till tåls! Nej, Sixten, det här duger
inte, jag måste upp till mina gäster — adjö med
dig nu — och var snäll gosse: du skall få se, att
allt kan bli bra för dig ännu!»

  Baronen hörde hennes hastiga steg dö bort på
sandgången, lyckligtvis för lyssnaren i grannbersån
hade hennes väg fört henne i motsatt riktning mot
ingången till hans tillflyktsort.

  Den mer eller mindre försmådde älskaren dröjde,
tydligen ett rov för allt utom angenäma känslor.  
Slutligen reste han sig trött, slog missmodigt 
handen i bordet, i det han halvhögt mumlade för sig
själv:

  »Cynisk, liderlig?  Ja, det är just vad hon är — 
det och vad som är tusen gånger värre — och ändå
kan jag inte vara henne förutan: må fan ta
trollpackan, förbanne mig, tror jag inte, hon gått och
förhäxat mig!»

  En minut senare och också han var borta,
lämnande baron Klewenhüller i ostörd ro, ensam med
sin grogg och sina tankar.

  Dock inte värst länge: den gamle herrn i bersån
hade nätt och jämt hunnit att med ett par lätta
handgrepp plåna ut öppningen i bladverket, då hans
öra åter uppfattade ljudet av fotsteg.

  Denna gång var det Sten Elgon i Gordons
sällskap letande efter baronen och konsuln.

  De nykomna slogo sig ned och direktören
kastade kring sig ett belåtet ögonkast:

  »Härligt, här kan man då åtminstone tala ostört:
såvitt vi kunnat se, finns det utom oss inte en
människa i hela vinterträdgården.»

  Baronen tittade hastigt upp:

  »Mötte ni ingen på väg ut, då ni kom?»

  Direktören nickade:

  »Jo, i trappan mötte vi unga Sixten von Axen
— en ovanligt stor slyngel i förbigående sagt.»

  Gordon kastade en försiktig blick ut genom
ingången:

  »Han lär för närvarande vara Irma Brands
maskulina maîtresse en titre och lär göra precis vad
han behagar med den höglärda damen ...»

  »Så-å?»

  Baronen hade, som vi veta, sina skäl att uppta
underrättelsen i fråga en smula skeptiskt.

  »Jag försäkrar dig, Fabian, att det i alla fall lär 
vara på det viset — hon påstås till och med ha
betalt hans skulder.»

  Direktören skakade på huvudet:

  »Nej, det var inte hon, det var fröken von Axen,
den här odågan Sixtens kusin — jag vet händelsevis, 
att det är så — nå, äntligen, här har vi Jonas!»

  Konsul Viborgs breda skuldror och kala huvud
fyllde för ett ögonblick lövsalens ingång, ännu ett
och han hade slagit sig ned i den väggfasta
halvrunda marmorsoffan bakom bordet:

  »Tjänare, gubbar, det ser min själ ut, som det
vore jag som var den sista på mötesplatsen?»

  »Stämmer, Jonas — bättre sent än aldrig!»

  »Nå, skönt: i så fall kan förhandlingarna begynna 
— är det någon, som har något att rapportera?»

  Baronen avbröt:

  »Ett ögonblick, Jonas, om jag får be — jag tror
knappast, det här är rätta platsen för en längre
palaver, om ett ögonblick är det kanske slut med
dansen, och då kan det när som helst komma folk
hit — jag proponerar, att vi kör hem till mig, där
vet vi åtminstone att vi får sitta i fred.»

  »Och kan dessutom i all ro och bekvämlighet få
oss a nightcap — utmärkt!»

  »Bra, jag skall bara styra om, jag får i väg Rita
så kommer jag efter — det tar inte tio minuter.»

  »All right, gubbar, då smiter vi . . .»

  Några ögonblick senare stodo våra tre vänner
utanför porten, där konsuln efter en stunds irrande
långs den långa raden av väntande bilar lyckades
få tag i sin Packard med mr Charles J. Andersson
vid ratten:

  »Vi kör hem till baronen, Anderson vet, vid
Karduansmakaregatan — men det är så sant, Anderson, 
han kan gärna köra sakta långs Strömgatan 
— vi får ju ändå vänta vid porten på Gordon,
och det är nu fem år, sen jag så här på nattkröken
såg gamla hederliga Norrström spegla gatlyktorna
i sina böljor. — Seså, come along, boys, jump in!»

  Plötsligen sågs baronen böja sig ned: glittret av
guld hade ner ifrån ränstenen vid trottoarkanten
träffat hans öga just som han beredde sig att stiga
upp i det väntande fordonet.

  Baronen synade ett ögonblick sitt fynd vid skenet 
av närmaste billykta för att så låta det tyst
försvinna i västfickan.

  Konsuln kastade en frågande blick på sin gamle
vän:

  »Hittade du något?»

  Baronen nickade menande:

  »Något ganska märkvärdigt till och med — du
skall själv få se, bara vi kommer hem.»




VI.

Levnadstrött?

Ruskvädret i månadens början hade för länge
sen slagit om.  Den sista veckan hade det rått
strålande vårväder med påföljd, att snösmältningen på
fullt allvar kommit i gång, inte bara nere på
slättbygdens ängar och gärden, men långt uppe i
Bergslagsskogarna.  Från mossar och myrar hade
smältvattnet banat sig väg till bäckar och åar, för att i
alltjämt växande flöden ila nedåt, från sjö till sjö,
ända till Mälaren, det stora gemensamma samlingsbäckenet 
på vägen till havet.

Också hade vattenståndet vid Sluss-portarnas
pegel timme efter timme gått upp, och nu då
konsuln och hans båda vänner sneddade över Gustaf-Adolfs 
torg, hördes i den tysta natten vida omkring
mullret och dånet av vattenmassorna, där de
skummande och virvlande i jäsande kaos jagade
varandra i rastlöst lopp under brovalven.

Följande sin arbetsgivares order styrde chauffören 
i sakta mak den stora mörkgröna vagnen längs
Strömgatans, vid denna tid på dygnet så gott som
människotomma led.

Konsuln lutade sig välbelåten tillbaka i baksätet, 
genom det öppna vagnsfönstret betraktande
stadsbilden:

  »Fan till vacker stad i alla fall, vårt gamla kära
Stockholm!»

  Baronen nickade gillande, inbiten stockholmare,
förstod han gott den andras känslor:

  »Till och med det nerskällda skandalbygget där
över på Holmen gör sig en sådan här månskensnatt
inte illa alls — man nästan förlåter vännen Aron
Johansson hans estetiska fauxpas . . .»

  Konsuln hade med ett plötsligt ryck halvt rest sig
från sin plats till vänster om baronen, spanande i
intensiv spänning ut genom fönstret:

  »Vad i — hon tänker väl aldrig — titta då,
Fabian!  Titta på Riksbron — fruntimret . . .»

  Baronen, följande riktningen av konsulns blick,
hann nätt och jämnt uppfånga en skymt av en mörk
gestalt svingande sig över det låga järnräcket, tätt
invid Helgeandsholmssidan, för att i nästa sekund
försvinna i dunklet nedanför.

  »Andersson!  Andersson!  Stopp för sjutusan!»

  I ett nu var konsuln ur vagnen med baronen och
direktören tätt i hälarna:

  »Hugg i någon, för satan!  Hjälp mig av med
pälsen och stå inte och gapa!»

  Baronen lade hejdande sin hand på hans arm:

  »Sakta, Jonas, se dit, det kommer hjälp från
närmare håll!»

  En motorcykelryttare kommande gatan uppför
från Rödbodtorgshållet hade tydligen även han
iakttagit tilldragelsen.

  Sättande fart var han i ett ögonblick framme vid
brohuvudet, kastade sig av cykeln och rusade i
ilande fart över bron.  Ett ögonblick stod han
spejande nedåt, för att i det nästa ila vidare i 
skarpaste lopp uppåt trätrappan och långs Riksdagshusets 
gavel åt Norrbro till.

  Konsuln ryckte och slet i sitt överplagg utan att
dock för ett ögonblick släppa ögonen från den
framilande gestalten:

  »Han tänker möta vid Strömparterren. — Herre
Gud, begriper han inte att det då är för sent!  Hon
hinner ju sjunka hundra gånger om innan dess . . .»

  »Nej, nej!  Se bara, han är klokare än så!»

  »Kors i all min dar, det där var sannerligen flott
gjort!»

  Det sista utropet kom från direktören, själv
duktig gymnast, och avlockades honom genom anblicken 
av den okände mitt emot, som plötsligen, efter
att ha hoppat upp på stenbarriären, med ett vigt
språng förflyttat sig över till en på strandremsan
nedanför muren växande poppel.

  Ynglingen — någon äldre person, om inte en
akrobat av facket, hade näppeligen vågat sig på
en dylik ekorrmanöver — hade i ett nu hasat sig
ned långs stammen och med ett par raska språng
nått vattenkanten.

  »Där är hon, vid Gud där är hon — ännu är hon
inte under!»

  Konsul Viborg pekade med ivrigt finger på ett
mörkt föremål, som följande den allt starkare
strömmen dykt upp ur skuggan från motsatta
stranden:

  »Bravo, nu tar han sats — there he goes!  Duktig 
pojke, förbannat duktig pojke!

  Titta bara, han har henne, så sant jag lever . . .  
Hallå därnere!  Snedda motströms, så inte
strömmen tar er!  Häråt, här finns hjälp!»

  Redan vid första ögonkastet hade Jonas Viborg,
då han sprang ur bilen lagt märke till en vit- och 
rödmålad livbärgare med tillhörande smäcker, tjugu
à tjugufem famnar lång lina, upphängd på en påle
vid trottoarkanten, tydligen i och för användning
vid fall sådana som det förevarande.

  I en handvändning hade konsuln, hänryckt åt att
äntligen få aktivt ingripa i händelseförloppet, fått
livbojen lossad och den uppringlade linan klar till
användning.  Ett ögonkast utåt vattnet visade
honom simmaren, trots hjältemodiga ansträngningar,
raskt sackande av nedåt strömmen.

  Jonas Viborg vägde livbojen i handen som hade
det varit en fjäder:

  »Ur vägen, ni två där bakom mig — här skall
kastas!»

  Med uppbjudande av varje uns styrka i sina
jättemuskler lät konsuln livbärgaren susa åstad
genom luften, just ögonblicket innan den med varje
famn stridare strömmen förde simmaren förbi den
lilla gruppen uppe på kajen.

  Den stora vitröda korkringen sköt snett nedåt
som ett dalande aeroplan, för att plaskande smälla
i vattnet på sin höjd ett par famnar från de
nödställda.  En cowboy skulle inte kunnat skött sin
lasso stort bättre.

  »Hugg i!  Hugg i bara!»

  Uppmuntrad av konsulns rop satte den simmande 
in sina sista krafter och lyckades verkligen efter
en minut eller två av andlös spänning haka sig fast
vid livbojen ögonblicket innan konsuln, som halvspringande 
följde med långs kajen, hunnit till slutet
av linan:

  »Rätt så, håll nu fast!»

  Vändande om bogserade konsuln varsamt sin
fångst in på lugnare vatten, ungefär som en van
laxfiskare då han bereder sig att landa sitt byte: 

  »Kan ni kränga ringen över axlarna på er och
fruntimret?» frågade den lycklige människofiskaren,
sen han väl hunnit fram till den punkt, där bilen
väntade.

  Jonas Viborg hade för inte så länge sedan uppe
på klubben skrutit med att det, som han uttryckte
det, »fanns kraft kvar i nyporna», att inte heller
armarna legat av sig under hans frånvaro, fingo
nu vännerna bevis på.  Fot för fot halade konsuln
utan bistånd upp ringen med de båda sammanflätade 
människogestalterna, tills de, väl inom räckhåll
för de andra, av ivriga händer lyftades över
järnräcket upp på terra firma.

  Den manliga parten var i ett nu på benen
skakande sig som en newfoundlandshund efter ett bad.  
Hans första blick gällde konsuln:

  »Tack, herrn är min själ inte klen i armarna han,
så mycket är då säkert.»

  Böjande sig ned över kvinnans skenbart livlösa
kropp spanade han ängsligt efter något tecken till
återvändande liv:

  »Död är hon inte — jag vet att hon levde, då
jag först fick tag i henne och sen dess, tror jag
inte hon ett ögonblick haft huvudet under vattnet!  
Bäst vore det nog att så fort som möjligt försöka
få henne under tak — herrarna är kanske så
vänliga och hjälper oss med sin bil?»

  Konsuln kastade en frågande blick på baronen:
»Hem till ditt, Fabian, det är ju det närmaste?»

  »Rätt så, fru Svenson får hjälpa oss att ta hand
om henne . . .»

  Oaktat det föregående i verkligheten tilldragit sig
på långt kortare tid än det här tagit att skildra
händelseförloppet, hade vid detta lag, trots gatans
folktomma tillstånd, en och annan försenad 
nattvandrare hunnit lägga märke till att något intressant 
var å färde, och en liten, hastigt växande flock
nyfikna hade skyndat att strömma samman kring
bilen.

  Konsul Viborg, kastande kring sig en hastig blick,
saknade till sin ej ringa belåtenhet alltjämt ännu
glansen av poliskaskar, dock där var tydligen ingen
tid att förspilla, om man ville undvika obehaget
av en inblandning från myndigheternas sida.  
Böjande sig ned lyfte han flickan, som om det varit
ett barn:

  »Se så, gott folk, maka er undan — ni förstår vä)
att här är bråttom! — Fabian och Sten får gott
plats i vagnen, pojken får sitta upp bredvid
Andersson — allt klart? — Go ahead!»

  Tre minuter senare höll bilen utanför baronens
port, där artisten Benell, som redan börjat tröttna
på att vänta, inte utan häpnad lade märke till
sällskapets oväntade tillökning.

  Baron Fabian skyndade öppna:

  »Jag tror, vi lugnt kan ta henne upp till mig — 
det blir nog också det trevligaste för henne själv.  
Jag kände på hennes puls, medan vi åkte, och jag
tror inte, det är något annat än en vanlig svimning
— lever gör hon, så mycket är säkert.  Bär upp
henne du, Jonas, så kilar jag före och purrar fru
Svenson!»

  I ett nu var allt liv och rörelse uppe i baron
Klewenhüllers lilla ungkarlslägenhet.

  Fru Svenson, hans mångåriga trogna faktotum,
for omkring som ett torrt skinn i tofflor och
nattkofta.  I en handvändning hade hon fått den
alltjämt sanslösa, ehuru tydligen endast avsvimnade
flickan avklädd och nedbäddad i sin egen säng,
satt på tevatten och försett den unge räddaren med 
torra kläder — som lyckan ville, hade fru Svenson
en brorson, andra styrman på en bark och nu borta
på långfärd, vilken innan han for hos henne deponerat 
till förvaring en kista vinterkläder, litet för
varma för de tropiska nejder, färden denna gång
gällde.

  Baronen sjönk pustande ned i en länstol:

  »Nå, Jonas, vad skall man nu säga om allt det
här?  Jag misstänker för resten, att det värsta
återstår: innan många minuter gått om, blir det att
agera själasörjare — ovant jobb, Jonas, för två
gamla syndare som du och jag — ungdomarna
därinne räknar jag inte med.»

  Baronen gjorde en huvudrörelse åt sängkammarhåller 
till, dit Gordon och direktören begivit sig
för att vara den unga simmaren behjälpliga vid
omklädningen.

  Konsul Viborg skakade deltagande på huvudet:

  »Stackars liten, jag hann inte se mycket på henne
och mörkt var det ju också, men så vitt jag kunde
förstå var hon ännu helt ung, nästan bara barnet.»

  »Naturligtvis antingen penningebekymmer eller
olycklig kärlek . . .»

  Konsulns panna ljusnade:

  »Nå, menar du det — då finns det ju gott hopp:
är det bara fråga om pengar så är det ingen nöd
— Uncle Sam has Dollars and old uncle Viborg
too!  Och är det kärlek, tja, i så fall kan det väl
också bli någon råd — den där pojkvasken, som
fiskade upp henne ur strömmen, ser ju inte så
illa ut?»

  »Nå, vackrare har jag då sett.»

  »Säger du det, jag tyckte, han såg riktigt trevlig 
ut.»

  »Trevlig snarare än vacker, Jonas — precis som
du själv. »

  »Nå, det måtte väl räcka?  Se på mig, min fine
bror, jag måtte väl ha haft tur med fruntimmer?»

  »Skrovtur — en tid bortåt kanske till och med
litet mer än vad som var riktigt hälsosamt för
dig . . .»

  Konsuln slog ifrån sig med handen:

  »Schwamm drüber, Fabian — gräv inte upp de
döda ur sina gravar!»

  Konsuln hade en öm punkt: minsta häntydan på
den period i hans liv, då han tack vare Olga Radeks
konster varit nära att bli ett viljelöst redskap i de
samhällsomstörtande makternas hand, var honom
motbjudande.

  Baronen förstod:

  »Förlåt, Jonas, det var dumt av mig — man skall
inte riva i gamla sår. Och vad pojken angår har
du alldeles rätt; det är en trevlig pojke och bra
skötte han sig, det vore skam att förneka.»

  »Han skall ha livräddningsmedaljen för det här,
det är just jämt upp vad han skall, och vad mer
är, jag skall bli man för att han får den, om det
finns en skymt rättvisa kvar i gamla Sverige . . .»

  Samtalet avbröts här genom Gordons och direktörens 
inträde i sällskap med den nu omklädde
livmedaljören in spe.

  Baronen hade nog i stort sett haft rätt i sitt
omdöme: den unge mannen — han såg ut att vara en
tjugufyra à tjugufem år på sin höjd — förtjänade
snarare epitetet »trevlig» än »vacker».

  Med sitt hurtiga sätt, sin bredaxlade, undersättsiga 
figur, sitt blonda, lätt vågiga hår, omramande
ett friskt, ungdomligt ansikte med klara blå, kanske
en smula för utstående ögon och en ärlig svensk 
uppnäsa, verkade han, klädd som han för tillfället
var i ett par »svajiga» mörkblå klädesbyxor, skjorta
med nedvikt krage, löst knuten sjömanshalsduk och
dubbelradig styrmanskavaj, som prototypen för
»Styrman Karlsson», hjälten i fjolårets populära
revystycke.

  Man hade tydligen under toalettbestyren passat
på att formera bekantskap och Gordon åtog sig nu
rollen av ceremonimästare:

  »Tillåt mig presentera: herr Evert Nyberg — 
baron Klewenhüller — samma herr Evert Nyberg
— konsul Jonas Viborg.  Vår unga vän här är till
sitt vitæ genus välbeställd elev vid Tandläkarinstitutet 
— alltså blivande odontolog — för övrigt utan
föräldrar och andra besvärande anförvanter, ledig
till äktenskap, och på fria stunder fotbollspelare,
gymnast och simmare — på de båda sistnämda
talangerna har vi ju haft nöjet att se prov.»

  I detta ögonblick inkom fru Svenson med
underrättelse, att den räddade flickan nu hämtat sig så
pass mycket, att hon lämnat sängen — hon frågade
om hon kunde få komma in och tacka sina räddare?  
Baronen var ej sen att ge sitt bifall:

  »Självfallet, fru Svenson, självfallet! — Den
behjärtade räddaren har vi nyss haft tillfälle att ta
uti okularbesiktning, låt oss nu se det undan döden
räddade offerlammet . . .»

  Baronen hejdade sig och skyndade att anlägga
ett allvarligt, för tillfället lämpat ansiktsuttryck, då
dörren öppnades, och föremålet för hans vetgirighet, 
ännu litet matt efter den genomgångna upplevelsen, 
gjorde sitt inträde stödd på fru Svensons
arm.  Den goda frun hade, i avvaktan på att
kläderna torkat, riggat upp henne i det bästa hon hade,
en äkta japansk kimono — en present av den förut 
omnämnde brorsonen — av malvafärgat siden
broderat med stora silvertranor, ett plagg som i sin
färgglada exotism långt bättre passade samman med
den nuvarande bärarinnans, trots en lätt blekhet,
förtjusande brunetta fägring, än med den egentliga
ägarinnans värda person — under förutsättning
nämligen, att det fallit fru Svenson in att ta det
på sig.

  Vid anblicken av den inträdande förbyttes i ett
nu baronens en smula teatraliska uppsyn à la père
noble till ett uttryck av mållös förvåning — den
gamle herrn trodde tydligen knappt sina ögons
vittnesbörd:

  »Sigrid!»

  »Farbror Fabian . . .»

  »Vad i Guds namn skall det här betyda?»

  Konsulns, Gordons och direktörens ansikten
liknade även de levande frågetecken: alla hade de
samtidigt med baronen i den ur Norrströms virvlar
med yttersta nöd räddade levnadströtta igenkänt
Sigrid von Axen, den glada, levnadsfriska flicka,
de för blott några få timmar sedan sett med liv och
lust tråda dansen uppe i Irma Brands balsal.

  Den som först hämtade sig var flickan, hon hade
av fru Svenson fått veta var hon befann sig och
var alltså beredd på mötet:

  »Förlåt, farbror, men innan jag säger ett ord till,
måste jag ha reda på vem av er här det var, som
drog upp mig, så jag får tacka min räddare — att
det inte var farbror själv, kan jag nästan gissa
mig till.»

  Det sista tillägget beledsagades av en skämtsam
glimt i ögat och ett litet spydigt leende onekligen
skäligen oväntat på en levnadströtts läppar.

  »Alldeles rätt gissat; min reumatism förbjuder 
mig kallbad vid den här årstiden även om min
kroppshydda är av den art att jag inte behöver vara
rädd för att sjunka i brådrasket — nej, skall du
tacka någon så tacka farbror Viborg här.  Fast du
nog inte känner igen honom, var han i tiden alldeles 
som jag en gammal god vän till din salig far
— ja, och framför allt skall du tacka den här unga
mannen i blanka knappar — Evert Nyberg lär han
heta och tanddoktor skall han bli, fast han för
tillfället är utklädd till sjöman; ingendera delen,
varken namnet eller yrket är just vidare romantiskt,
men så lever vi ju gunås i ett prosaiskt tidevarv.
— Herr Nyberg — eller kanske det skall heta
’kandidat’? — Det här är min guddotter, fröken Sigrid
von Axen, en ung dam som mänskligt att se vid det
här laget borde ha legat i sin varma säng och drömt
om husarlöjtnanter i stället för att agera Ophelia
ner i Norrström — se så, nu är herrskapet bekanta
och nu, sen du tackat, kanske du behagar ge oss
någon sorts något så när plausibel förklaring på
den här historien?»

  Den unga damen sjönk ned i en länstol, hon var
tydligen alltjämt rätt matt, och kastade på baronen
en halvt skämtsam, halvt hjälpsökande blick:

  »Varför jag hoppade i Strömmen?  Farbror må
tro mig eller inte — jag är inte ens säker på att
jag verkligen frivilligt hoppade i . . .»

  »Men det är jag.»

  »Ja, då kan jag bara säga, att jag själv inte har
en aning om det.  Så mycket är säkert, att jag inte
känner den ringaste lust att dö.»

  Fröken von Axen, som av Gordon serverats ett
glas av baronens med rätta inom vänkretsen
renomerade portvin, smålog ytterst levnads friskt.  
Baronen skakade betänksamt på huvudet:

  »Hör på, min flicka, det här duger absolut inte.  
Du är visserligen sen ett par år tillbaka myndig,
men i min egenskap av din gudfar svarar inför
högre makter för din kristliga vandel, och självmord 
hör, som bekant till de i katekesen förutsedda 
försyndelserna.  I England hade du till och
med riskerat att bli inburad på tukthus.»

  »Ja, farbror Fabian, allt det där låter bra, men
det är ändå som jag säger — jag vet inte . . .»

  »Sigrid!»

  »När jag säger, att jag inte vet — ja, nu tror ni
naturligtvis alla, att jag är galen?»

  Baronen rev sig betänksamt i huvudet:

  »Vi måste försöka reda upp den här härvan: säg
mig, Sigrid, du brukar väl inte gå i sömnen?»

  »Inte det jag vet av, farbror Fabian.»

  »Är inte olyckligt kär?»

  »Nej då — det blir för resten aldrig flickor nu
för tiden.»

  »Jaså inte det — osvuret är bäst, min pulla lilla.  
— Affärsbekymmer antar jag inte du har några?»

  »Jag nej?  Mina inkomster och det jag tjänar på
porträttskulptur räcker rundligt till — för resten,
hade jag behövt pengar hade det nog fallit sig
naturligare att låna på min livs försäkring än att
hoppa i sjön.»

  »Låna på din livförsäkring? Hur hög är din
livförsäkring, barn?»

  »Tvåhundrafemtiotusen — pappa försäkrade mig
i ’Asynjan’, när jag var helt liten. Han brukade
alltid säga att han ville, att hans barnbarn en dag
skulle tacka sin morfar . . .»

  Direktören och konsuln utbytte en blick —
baronen fortsatte förhöret:

  »Vad har du haft för dig i dag — minns du det?» 

  »Jo, för all del: jag steg upp — drack kaffe — 
arbetade i min ateljé — åt lunch — var ute och
handlade — var på kondis med ett par flickor — 
åt middag hos tant Suzanne — for hem och klädde
mig och åkte till Trädgårdsgatan . . .»

  »Och så minns du ingenting vidare?»

  »Visst gör jag det: jag minns vilka jag dansade
med, och vad jag åt till supén och att jag såg
farbror Fabian med farbror Viborg, att jag klädde
mig och gick ut och tänkte ta en bil vid Jakobs
kyrka . . .»

  »Och sen?»

  Flickan slöt ögonen och funderade:

  »Sen är det litet dunkelt — jag kände alldeles
liksom något som drog mig mot min vilja bort åt
Strömmen till — jag minns att jag gick över torget
och bort emot Strömgatan — ja, är det inte
märkvärdigt, efter det kommer jag rakt inte i håg
någonting, förr än jag kände att jag låg i vattnet och
höll på att sjunka och sen minns jag åter igen
ingenting, förr än jag vaknade här hos farbror i fru
Svensons säng . . .»

  Baronen hade blivit mycket allvarsam:

  »Sigrid, säg mig ärligt: har du någonsin blivit
hypnotiserad?»

  Fröken von Axen blickade upp förvånad:

  »Hypnotiserad?  Nej, aldrig — åtminstone inte
så vitt jag kan minnas, och det kan väl tyckas, att
det borde vara något, man inte gärna kan glömma.»

  Baronen såg tvivlande ut:

  »Var inte så säker på det, barn — nå, vi får
väl se — vänta ett ögonblick.»

  Den gamla herrn försvann in i sitt allra heligaste,
ett slags verkstad eller laboratorium, där han
förvarade en del mystiska redskap och reagens, för 
att så gott som omedelbart återvända med en liten
apparat, inte olik de små elektriska fläktar, damerna
nu för tiden nyttja, att torka håret med efter
champonering, och alldeles som en dylik pjes
försedd med ledningssnöre och stickkontakt.

  »Du behöver inte vara rädd — det här är helt
enkelt en vanlig fläkt, som i stället för luftpropellern 
sätter en liten facetterad hålspegel i rotation; 
lampan, du ser är till för att belysa spegeln,
det är hela historien — alltså absolut ingenting
farligt.  Sätt dig nu riktigt bekvämt till rätta i stolen.
Jonas, ge henne en kudde att ha bakom huvudet
— allt du behöver göra nu är att skarpt fixera
spegeln och om möjligt försöka tänka på ingenting.  
Se så — just så! — Gordon, var snäll och släck
lamporna . . .»

  Apparatens miniatyrlampa flammade upp och
belyste med intensivt sken en liten gnistrande skiva
av en femörings storlek samtidigt som ett dämpat,
entonigt brummande fyllde rummet.

  Baronen närmade apparaten sakta till ett tiotal
centimeter från flickans ansikte och höll den där
orörlig i jämnhöjd med näsroten.

  Resultatet lät inte länge vänta på sig: innan två
minuter gått om började de uppåtvända ögonen
tåras, ögonlocken slöto sig sakta, lemmarna
slappnade och en lätt suck banade sig väg över den
unga flickans läppar . . .

  Baronen kopplade av strömmen:

  »Tänd lamporna, Gordon — det gick min själ
fortare än någon kunde ana — en sak är säker och
det är, att det här inte var första gången!  Slå er
nu ner och var tysta, skall ni, om jag inte gissar
fel, snart få höra rätt så märkliga ting.»

  Baronen böjde sig ned över den sovande, tog
hennes hand i sin samtidigt han med den andra
sakta strök hennes mörka, enligt dagens mod
kortklippta lockar:

  »Sigrid, säg mig om du hör, vad jag säger?»

  Ett sakta, knappt hörbart framviskat: »ja» kom
efter ett ögonblicks uppehåll som svar på den
upprepade frågan.

  Baronen log tillfredställd, kontakten med den i
dvala försänkta själen var uppnådd.

  Sigrid, nu måste du svara på mina frågor — du
kan inte låta bli att svara, om du också aldrig så
gärna ville — känner du det?»

  »Jag känner — att jag måste — svara — ja . . .»

  Rösten var alltjämt svag, men orden nådde nu
fullt tydliga fram till de lyssnandes öron.  Baronen 
gick vidare:

  »Gott — och nu säg oss, Sigrid: varför kastade
du dig i vattnet?»

  Ett ögonblicks uppehåll inträdde; den sovande
rörde sig oroligt, det ryckte nervöst i anletsdragen
— det såg nästan ut som hade en dold kamp
utkämpats någonstädes inne i hjärnans gangliesnår.

  »Svara uppriktigt: varför kastade du dig i
vattnet?»

  »Därför att jag blev befalld . . .»

  Motståndet var tydligen brutet; från detta
ögonblick kommo svaren klart och redigt utan
nämnvärd tvekan.

  »Befalld att kasta dig i vattnet?»

  »Ja . . .»

  »Den befallningen får du inte lyda! Du får
aldrig kasta dig i vattnet — hör du det: aldrig mer
kasta dig i vattnet, Sigrid!»

  Den sovande drog en suck av lättnad, liksom en
tung börda blivit lyft från hennes bröst:

  »Jag vill inte kasta mig i vattnet . . .»

  »Och ändå gjorde du det?»

  »Jag blev befalld . . .»

  »Befalld av vem?»

  Baronen lutade sig fram ivrig att uppfatta svaret.

  »Av Simbad Sjöfararen . . .»

  Detta var onekligen en besvikelse; den spörjande
hade inte väntat sig det svaret, ännu ville han dock
inte ge tappt:

  »Och vem är det, Sigrid, du kallar Simbad
Sjöfararen?»

  »Han som skall lydas . . .»

  »Säg oss hur han ser ut?»

  Flickan tvekade ett ögonblick:

  »Han finns i boken», kom det slutligen litet
tvehågset.

  »I vilken bok?»

  »Tusen och en natt . . .»

  Baronen kvävde med svårighet en kötted — det
var tydligt att man kommit på villovägar.

  Förgäves sökte han återknyta den avslitna
tanketråden — resultatet blev ständigt det samma:
Simbad Sjöfararen var Den som skulle åtlydas och
Den som skulle åtlydas var Simbad — längre kom
man ej: alltså en fullständig kretsgång vars trollring 
ej stod till att bryta. Mera var tydligen ej att
vinna denna gång, helst »mediet» började visa
tydliga tecken till trötthet.

  Inte utan en suck av sviken förväntan nödgades
baronen häva seancen, i det han med den allbekanta
lätta blåsningen på ögonlocken kallade den sovande
tillbaka till vaket liv.

  Fröken von Axen satte sig upp i länstolen och såg
sig om med en undrande blick:

  »Sannerligen, farbror Fabian, tror jag inte, du 
fick mig att somna med din trollspegel — var det
där hypnotism?»

  Baronen nickade:

  »En smula ditåt lutade det nog, min flicka — 
men nu är det hög tid, att du kommer i väg hem
till ditt: det är ljusan dag ute — snart halv fem
kan jag se.  Sten Elgon är nog snäll och följer dig
hem, tänker jag, och ser till att du kommer fram
välbehållen. Sen jag hört om den där livförsäkringen 
känner jag mig så lugn, då du är i hans sällskap 
— det blev en dålig affär för ’Asynjan’, om
det skulle hända dig något!»

  Baronen kastade en blick på den unge försäkringsmannen, 
som lät denne förstå, att det låg mer bakom 
orden än vad den skämtsamma tonen lät en
utomstående ana.

  Direktören besvarade blicken med en nästan
omärklig rörelse:

  »Var lugn, Fabian, jag skall göra vad jag kan
— om det bara gick an, skulle jag helst se, vi hade
fröken von Axen deponerad i gott förvar i vårt
bankvalv — det är både brand- och tjuvsäkert . . .»

  Baronen vände sig till den unge adepten i
tandläkarkonsten, vilken under det föregående diskret
dragit sig undan ur hörhåll, från sin plats i
bakgrunden med av förvåning uppspärrade ögon
följande det sällsamma uppträdets olika skiften:

  »Jag hoppas ni förstår, unge man, att allt det
här är saker, som det bör hållas så tyst med som
möjligt.  Fröken von Axen tycks ha haft ett anfall
av tillfällig sinnesförvirring och kastat sig i sjön,
utan att rätt veta vad hon gjorde — det är hela
saken, förstår ni, och för hennes skull är det trevligast 
att det talas så litet som möjligt om historien.  

  Ja, nu antar jag, ni är ivrig, att få komma i väg 
och leta rätt på er cykel — vi skall väl hoppas den
inte kommit i rövarhänder. — Kläderna tar fru
Svenson nog hand om, så ni i morgon kan komma
och hämta dem fina och nypressade.»

  »Och glöm inte bort, att ni i övermorgon lovat
komma och äta lunch hos mig — konsul Jonas
Viborg: Birger Jarlsgatan 3 — vi två måste absolut
bli närmare bekanta!»

  Fem minuter senare stod den av direktören
eftertelefonerade bilen utanför porten och baronen
skakade hand med sina oväntade nattgäster. Halvvägs 
i trappan hejdades den nedgående av baronens
röst:

  »Apropos, lilla Sigrid, jag glömde ju rakt av,
att fråga hur det går med din skulptur nu för tiden:
du har väl många beställningar?»

  Den före detta levnadströtta kastade skrattande
en blick upp mot baronen:

  »Inte så många, farbror Fabian, ’en men ett
lejon’: jag håller på med en byst av Irma Brand
— det skall visst bli en gåva till Läkarsällskapet . . .»

  Ett ögonblick senare förkunnade ljudet av den
igenslagna porten, att den unga damen och hennes
manliga eskort lämnat huset.




VII.

Fakta och slutsatser.

Tankfull och grubblande återvände baronen in
till vännerna:

»Det satt långt inne den här gången med vår
lilla nightcap — men det är detsamma: det är
aldrig för sent till en nattgrogg. För övrigt tyckte
jag mig märka att fru Svenson har något i
görningen — jag nästan misstänker att hon nattens
upplevelser till ära ämnar slå sig lös och bjuda på
loppsexa med sillgratin.»

Under det han talade hade den fete ädlingen
ur hörnskåpet plockat fram en whiskybutelj, glas
och sodavattenssifon, vilket allt han med van hand
grupperade på det lilla orientaliska rökbordets
runda mässingsbricka:

»Se så, slå er nu i ro, tag en cigarr och blanda
till groggen — skål.»

Konsuln satte ifrån sig sitt glas:

»Skönt, man blir törstig av sådana här historier!  
Hör du, Fabian, inte hade jag en aning om, att du,
utom alla dina andra färdigheter, också var
begåvad med animal magnetism?»

Baronen smålog i skägget:

  »Tron på den animala magnetismen är en
övervunnen ståndpunkt, Jonas; nu för tiden tror man
bara på hypnos, vilket oss emellan sagt är ungefär
det samma.»

  »Nå, låt oss säga hypnotisör då.»

  »Hypnotisör till husbehov, på sin högsta höjd.»

  »Fan heller, min fina bror, jag tyckte du klarade
hyskan storartat!»

  »Kära vän, vem som helst kan hypnotisera ett
subjekt, som redan varit med om leken — det är
alldeles som att rida en inriden häst och det vet
du nog bäst själv att det är något helt annat än
att ta bukt på en som aldrig haft sadel på ryggen!  
För resten såg du ju, att experimentet slog
grundligt fel.»

  »Säg inte det . . .»

  »Ja, kanske inte helt och hållet: självmordsidén
tror och hoppas jag, att jag lyckades rycka upp
med roten.»

  »Nå, det måtte väl vara nog?»

  »Ingalunda, som finnen säger; det viktigaste från
vår synpunkt sett, var att nå fram till handen eller
händerna, som i mörkret spinner de här nätta näten
— att nå fram till dem och tillintetgöra både dem
själva och deras planer — först när det målet är
nått, är vårt värv fullbordat.»

  Baronen teg och tog en djup klunk, han fann
tydligen han med, alldeles som konsuln, att aftonens 
händelser stimulerade törsten. Artisten Benell
tände fundersamt en ny cigarr:

  »Vi har i alla fall, misstänker jag, fått fatt i en
ända på tråden — jag tycker för min del, det är
vackert så efter knappa tre dagars tid.»

  Baronen ryckte föraktligt på axlarna:

  »En ända ja, men den leder ingenstans, det är 
olyckan det.  Din Ariadnetråd, Gordon, är bara en
lösända.»

  »Den leder till en herre som kallar sig ’Simbad
Sjöfararen’ — det gäller att se till, vem det nu
kan vara . . .»

  »Begriper du inte att Simbad Sjöfararen är helt
simpelt en myt, avsedd att förvilla och krångla bort
det hela?  Å, var lugn för att det inte är någon
fuskare i konsten som haft sin hand i det här lilla
nätta stycket djävulskap; med mästarhand har han
förstått att ur det arma barnets hjärnbark plåna
ut vart spår av honom själv som kunde lett till
upptäckt.

  Det slugaste rödskinn i Coopers romaner kunde
inte listigare sopat samman de vissnade löven över
sina mokasiners fjät!»

  »Och ändå lyckades Hjortdödaren följa
spåret . . .»

  »Ja, men jag är ingen Hjortdödare, det är 
olyckan. På det här området, det nu rör sig om, är
jag rätt och slätt en vanlig dilettant, knappast ens
så mycket en gång — och det räcker inte till.»

  »Vänd dig till en specialist.»

  »Tack, vad har vi här för specialister, tror du?  
Och så kanske jag, när allt kom omkring, råkade
hoppa i galen tunna och sätta bocken till trädgårdsmästare 
— man vet ingenting och gör klokast, när
man misstänker litet var. Den där pojken till
exempel, han borde aldrig fått se så mycket som han
fick, jag borde sannerligen långt förut ha kört
honom på porten!»

  Konsul Viborg rynkade på ögonbrynen:

  »För pojken går jag i god, Fabian: det är en bra
pojke och en rask pojke — det är vad han är!» 

  »Hör du, Jonas, det är rent av obegripligt, vad
du kan se i det där unga tandpetarembryot?»

  »Det är en rar pojke!»

  »Jag hör du säger det — du behöver inte
upprepa det.»

  »Jag vet, förbanne mig inte, varför jag tycker
så bra om honom — ibland är det nästan, som om
han påminte mig om någon mycket kär person jag
ofta sett då jag var ung ...»

  Baronen stirrade en stund på konsuln och brast
i skratt:

  »En mycket kär person?  Jo, du är min själ inte
ledsen — hör du Jonas, vänta ett ögonblick, så
tror jag nästan jag skall kunna, åtminstone in
effigie, låta dig återse den där mycket kära
personen!»

  Baron Fabian böjde sig ned och rotade i ett av
skrivbordsfacken tills han lyckades få fatt i vad han
sökte, ett gammalt hederligt familjealbum från åttiotalet:

  »Var så god, vad säger konterfejmålaren?»

  Gordon kastade en blick på porträttet:

  »Pojken upp i dagen som han går och står!»

  »Alldeles; här, kära Jonas, har du din kära, kära
halvt förgätna vän: studeranden J. N. C. Viborg
kort efter icke-absolverad maturitetsexamen — som
du vet, Gordon, var det en sorglig oförmåga
att ens hjälpligt tolka den där lilla trevligheten
slutande med ... sub tegmine fagi, vi har att tacka att
Wall Streets nuvarande stöttepinne räddades åt det
praktiska livet — utan det hade han kanske pluggat
med pojkar i Hjo eller Sundsvall, eller också gått
i kring som byråchef och varit mallig i pipen.»

  Konsuln synade kortet med intresse:


  »Ja, min själ, är det inte mig pojken är lik — 
det var som självaste fan!»

  »Jo, jo, Jonas, man kan aldrig veta . . .»

  »Fast förstås det behöver inte betyda så mycket:
gamla Jonas har ju i stort sett vad man kallar ett
alldagligt utseende . . .»

  »Å, hut! — Nej, gubbar, det här duger inte, vi
kom ju inte hit för att prata strunt antar jag?  Jag
föreslår att vi utan några teorier och förutfattade
meningar lägger ihop allt vad vi vet än så länge.»

  »Kör till — alltså?»

  Konsuln räknade på fingrarna:

  »Punkt ett: De högst försäkrade, både här i
landet och annorstädes, har på sista tiden börjat lägga
i dagen en beklaglig tendens att uppsöka en bättre
värld, och det i en grad som nästan tycks gäva
Skriftens bekanta ord, om den rike mannen och
nålsögat . . .»

  »Tss! Inte så högt — väggarna kan ha öron!»

  »Här?»

  »Man kan aldrig veta, Sten Elgon försökte visst
i natt få fru Svenson att ta en livförsäkring . . .»

  »Ja, men till ett måttligt belopp, och det tycks
lyckligtvis inte vara förenat med nämnvärd risk.»

  »Vidare i texten!»

  »Punkt två: All den stund våra på en rik och
mångårig erfarenhet grundade principer hindrar oss
från att anta ett direkt ingripande av ockulta
makter i det ondas tjänst och då slumpen i det här
fallet inte tycks räcka till som förklaringsgrund,
återstår, såvitt jag kan se, inte annat än att anta,
att ’någon eller några, ännu så länge till namnet
obekanta’, slagit sig på att, som man i spel brukar
uttrycka det, ’korrigera ödet’ — med andra ord, i 
eget välförstått intresse systematiskt avliva bolagens
klienter . . .»

  »Stopp ett ögonblick, Jonas, nu kommer vi till
en viktig punkt: det där om intresset är mig allt
utom klart.  En försäkring utbetalas, så vitt jag kan
förstå, vid dödsfallet inte till vem som helst, utan
endast och allenast till försäkringstagarens egna
arvingar och efterlevande — alltså förefaller det
mig litet svårt att förstå, vari egentligen våra okända
vänners intresse för dödsriskens ökande ligger — 
de kan ju inte — åtminstone inte gärna alltid — 
själva råka vara arvvingar?»

  Konsuln log ett brett leende:

  »Så där är det med herrar artister och snillen,
sätt dem på affärslivets område och de är som barn.  
Sancta simplicitas! Vet du då inte, karl, att en
livförsäkringspolis är en tillgång, som kan belånas,
pantsättas, lämnas som säkerhet!

  Det är ett värdepapper, vars kurs beror på den
större eller mindre sannolikheten för försäkringstagarens 
frånfälle och som i affärslivet taxeras efter
det s. k. matematiska värdet och knappast det — 
men en helt annan historia blir, om man vet, att
vederbörande kommer att åka vidare på dag och
timme, man själv bestämmer — tja, då kan det
bli en fanken så lukrativ affär. Och så får vi
komma ihåg att där finns något som heter: 
spekulationer — man lockar de arma satarna att teckna
odugliga aktier och deponera försäkringen som
säkerhet för inbetalningen, så finns det växlar och
borgensförbindelser — både äkta och falska, att
nu inte tala om spel och vadhållning — kort och
gott det finns som sagt tusen sätt, huvudsaken är
över allt, att man har i sin hand att låta försäkringsbeloppet 
utfalla i lämpligt ögonblick. Ni kan ge 
er hin håle på, att det här älskliga avgrundssyndikatet 
inte saknar ett väl organiserat affärsdepartement, 
antagligen förestått av någon smart, mer eller
mindre illa beryktad affärsjurist . . .»

  »Jag tycker jag ser honom: halvgammal, litet
sluskigt klädd och med lurande blick . . .»

  »Snarare då tvärt om — ett pensionerat hovrättsråd 
i vit väst, åtnjutande allmänt förtroende och
med Nordstjärnan om halsen.»

  »Ja, ja, fan skall tro’t — nå, förlåt att jag
avbröt: vidare?»

  »Punkt tre: Genom en lycklig tillfällighet har vi,
åtminstone i ett fall, fått oss förunnad en inblick i
det hedervärda sällskapets arbetsmetoder — 
naturligtvis under förutsättning, vilket väl ingen av oss
betvivlar, att fröken von Axens ’självmordsförsök’
i natt utgör en ny länk i kedjan.»

  »Ja, men då är vi återigen framme vid
motivfrågan: jag tror inte, lilla Sigrid låtit narra sig
till riskabla finansoperationer.»

  »Då kommer frågan om arvingarna — hur är det
juristerna säger: is fecit cui prodest . . .»

  »I det här fallet skulle iste nästan vara språkligt
riktigare.»

  »Sigrids närmaste arvtagare är väl den där
olyckan Sixten?»

  »Ja, visst, någon annan anförvant tror jag inte
hon äger.»

  »Punkt fyra: spåret leder från fröken von Axen
till hennes kusin, odågan Sixten, ett fullkomligt
underhaltigt subjekt i stånd till vad som helst!»

  »Punkt fem: Sixten von Axen är för närvarande
Irma Brands älskare . . .»

  »Och Irma Brand har som vi vet i en tidigare 
tillvarelse form givit offentliga seancer i hypnotism 
och clairvoyance — anfäkta och regera spåret börjar 
bli hett!»

  »Du kan tillägga, att Sigrid håller för närvarande 
på med att modellera Irma Brands byst — de
har alltså med all säkerhet varit ensamma
tillsammans i timtal uppe i flickans ateljé . . .»

  »Punkt sex!»

  Baronen satt ett ögonblick tyst, så slog han sig
plötsligt för pannan:

  »Herre Gud, en sådan åsna man kan vara — jag
har ju i kväll själv med egna öron så gott som hört
henne lova sin slyngel till älskare att ta livet av
flickan!  Fördömme mig, tror jag inte Gordon får
rätt: det ser inte längre så omöjligt ut, att gissa
sig till ’Simbad Sjöfararens’ verkliga namn.»

  Det blev tyst i rummet. Ingen av de tre vännerna
behövde underrättas om vad en upptäckt som denna
kunde ha att betyda. Under åren närmast efter
världskriget hade de genomlevat nog och övernog
för att förstå innebörden. Alla visste de i denna
stund gott, att den fiende, de hade att bekämpa,
leddes av en bland tidens skarpaste hjärnor, ett
snille med europeiskt rykte, lika hemma om ej mera
än de själva i den nutida vetenskapens hemligaste
irrgångar och därtill förfogande över snart sagt
obegränsade hjälpmedel.

  Det påbörjade spelet torde ej komma att bli lätt
att vinna med en dylik motståndare emot sig, och
insatsen, det visste var och en av de tre, var
varken mer eller mindre än livet . . .

  »Gud ske lov, att hon ännu inte anar någonting!»

  Artisten Benell hade klätt i ord allas gemensamma 
tysta tanke. Baronen var ej sen i att instämma:

  »Amen!  Av hela mitt hjärta: amen — måtte
det bara vara så väl.»

  Konsul Viborg blickade mörkt framför sig:

  »Gud vet — osvuret är bäst — det är fan till
kvinna, och jag vet att hon i afton pumpat både
Elgon och Le Bon.»

  »Le Bon vet ingenting!»

  »Nej, men Elgon. Driven av något slags
missriktad ridderlighet har han löpt åstad och varnat
henne — hon är ju själv livförsäkrad för bortåt
en miljon . . .»

  »Knepigt gjort — på det viset får hon städse en
fot mitt inne i vårt eget läger — Jonas har rätt:
det är fan till kvinna!»

  »Det där kunde han verkligen gärna låtit bli
— men det är alltid så, man får inte bara sota för egna
fel, men också för sin nästas . . .»

  »Synd att han inte är kvar här — jag skulle
sannerligen vilja se hans min.»

  »För resten får nog damen, vi talar om, snart
genom fröken von Axen reda på våra obetydliga
personer — förr eller senare hade vi i varje fall
haft henne på halsen, bäst alltså som det är — litet
försprång har vi i alla fall fått tack vare allt det
här.»

  »Bara hon inte fortsätter sina konster med
flickan?»

  »Ingen fara, var lugn för att hon känner värdet
av satsen: non bis in idem. I varje fall är hon
säkert alldeles för slug, för att inte låta en tid gå
om, innan hon gör ett nytt försök — och innan
dess . . .»

  Den frodige friherren avslutade den 
ofullbordade meningen med ett leende, som ej skulle ha
behagat den blivande nobelpristagerskan, om hon
sett det.

  »Vi är för resten ännu långt ifrån målet — allt
det här är ju i grund och botten inte annat än
antaganden — mycket sannolika, det medger jag
gärna, men ändå bara antaganden.  Noga sett, har
vi ännu inte skymten av ett verkligt, juridiskt
bindande bevis — för jag antar att vad Fabian hört
snarare var så till sägandes en fin antydan än vad
de gamla brukade kalla verba formalia?»

  Baronen skyndade att tillfredsställa vännernas
nyfikenhet genom att skildra uppträdet i bersån.

  Konsuln skakade betänksamt på huvudet:

  »Ett skönt sällskap, både han och hon — och
var lugn för att där finns flera — många flera:
sådana här historier klarar man inte upp på tu man
hand — vad vi behövde vore något säkert, något
att ta på!»

  Baron Klewenhüller lyfte på huvudet:

  »Något att ta på, sa’ du, Jonas — det kommer
mig att tänka på något, jag så när hade glömt bort
för det här äventyrets skull.  Kommer du kanske
ihåg att jag, just som jag skulle stiga upp i bilen på
Trädgårdsgatan, hittade något på trottoaren?»

  »Ja, visst, du lovade tala om vad det var . . .»

  »Alldeles, titta på den här, det var den jag
hittade.»

  Baronen plockade ur västfickan upp ett litet
glänsande föremål och lade det i konsulns utsträckta
han.

  Jonas Viborg synade nyfiket fyndet:

  »En konstig pjes, det här, och tusan så vackert 
arbete.  Inte annat än jag kan se, så är det en
guldberlock i form av en sockertång?»

  »Nej, Jonas, det är varken mer eller mindre än
en sax, en ullsax till och med, en sådan som brukas
att klippa får med.  Originalet till den här är från
vikingatiden och står, om mitt minne inte alltför
mycket tar fel, avbildad i Nordisk Familjebok som
illustration till artikeln ’sax’ — och den här låg som
sagt på gatan utanför Irma Brands hus.»

  Konsuln skakade litet tveksamt på huvudet:

  »Jag medger att det antagligen är någon av
gästerna där, som tappat den, men vad jag inte
begriper är vad den kan ha med den värda damen
själv att skaffa?»

  »Lade du märke till något särskilt, då du såg
dig om i våningen under aftonens lopp?»

  »Något som stöter på sax?  Nej, inte såvida du
inte menar en del vackert saxiskt porslin — fast
tyst, vänta litet — jag såg inne i innersta salongen
en monter full av fina antika ljussaxar, är det det
du menar?»

  »Alltså saxar, än Gordon då?  Som artist antar
jag, han inte kunde undgå att kasta ett öga på
tavlorna — jag menar dem i innersta salongen?»

  Artisten Benell funderade ett ögonblick; där kom
en glimt av förvåning i hans öga:

  »Jag börjar förstå, vad du vill åt, Fabian — jo,
där fanns först och främst en stor ’Atropos' av
Domenico Feti ...»

  Baronen lyfte på fingret:

  »Observera att Atropos’ emblem är saxen.»

  »Så var det en ’Simson och Delila’ av
Jordaens ...»


  »Åter igen saxen!»

  »En ’Tillskärare’ av Frans Hals — en
’Frisörverkstad’ av Jan Steen ...»

  »Tillskärare, frisör: båda som bekant riddare av
saxen!»

  »En ’Fårklippning i Normandie’ av Rosa
Bonheur ...»

  »Nå, vad säger ni nu?»

  »Vi?  Vi säger ingenting, vi väntar att få höra,
vad du själv har att säga?»

  »Skönt; vad jag har att säga är detta: redan
långt innan jag fann saxen på gatan, hade jag lagt
märke till allt det där ni talat om, det och åtskilligt
mera — i den innersta salongen, tydligen värdinnans 
allra heligaste, låg på bordet Hans Sachs dikter
och Saxos Danmarks Historia — säkert ingendera
delen där för innehållets skull.  Jag hade redan
innan jag lämnade huset klart för mig att den goda
damen led av ett slags egendomligt hobby då det
gällde saxar. — Nu sen jag hittat den här anar jag
orsaken ...»

  Baronen höll upp och kastade en frågande blick
på vännerna.

  Konsuln ryckte på axlarna:

  »Sannerligen jag begriper ett dyft av det hela.»

  »Uppriktigt sagt, inte jag heller.»

  »Jo, min tro är den att den här saxen är ett
mystiskt emblem — observera att den bär ett
nummer, en romersk VIII, den tycks sålunda ej vara
ensam i sitt slag — som på något sätt har att göra
med eller är symbolen för en hemlig sammanslutning 
med Irma Brand i spetsen.»

  »Med andra ord för vad vi kallar fienden?»


  »Alldeles!»

  »Förbanne mig tror jag inte Fabian har rätt — 
är allt som vi antar, är nog saxen ett rätt så passande 
emblem; det där herrskapet har ju slagit sig på
att enligt alla konstens regler raka ullen av
försäkringsbolagen!»

  »Precis min tankegång.»

  »Vilket likväl allt återstår att bevisa — ännu har
vi en bit kvar innan vi med gott samvete kan skriva
gamla Euklides’ välbekanta: H. S. B.»Hvilket skulle bevisas!»  under
slutprotokollet ...»




VIII.

Manslukerskan.

Evert Nyberg viftade avsked och stod ett
ögonblick kvar utanför baronens port med blicken
längtansfullt följande den uppåt gatan bortilande bilen.

Först, sen han sett den försvinna runt hörnet
uppe vid Malmtorgsgatan, ryckte han upp sig, satte
mössan till rätta på huvudet och ställde i sakta mak
sina steg över Rödbodtorget hän mot Strandgatan.

Hittills hade hans liv förlupit utan andra
äventyrligheter än dem, varje sund pojke brukar vara
med om under uppväxtåren.

Evert hade slagit och stött sig, varit i slagsmål
med kamrater och gatpojkar, ramlat ned ur
bärträd, fallit i sjön, en gång åkt ned sig på isen och
på fotbollplanen fått sig diverse mer eller mindre
allvarsamma törnar och puffar under de homeriska
hand- eller rättare sagt fotgemängen kring den
runda läderkulan — värre hade det inte varit, och
vad hans hjärta angår, hade det hittills varit fritt,
om man frånräknar ett par platoniska
gymnasistförälskelser och några — visserligen mindre
platoniska, men dock i stort sett rätt flyktiga — 
episoder med en del små damer från Maxim och andra
den offentliga danskultens tempel.

  I det stora hela var han vid nära tjugufem års
ålder, trots huvudstadslivets frestelser, en frisk,
sund, ärlig, relativt oskyldig pojke — i det fallet
hade konsul Viborg inte misstagit sig på honom.

  Ej under alltså, om han efter nattens upplevelser
kände en viss svårighet i att finna sig tillrätta och
åter komma in i vardagslivets tankegång.

  Ödet hade gripit honom, där han gick och stod — 
eller rättare åkte — och utan förberedelse handlöst 
slungat honom in i det stora äventyret.

  Innan han själv anade det, halvt instinktmässigt,
hade han utfört en vacker bragd — en bragd som
långt ifrån kommer på var och ens lott ens under
ett helt liv — han hade undan döden räddat en
medmänniska.

  Att denna sedermera visat sig tillhöra det
motsatta könet, vara både vacker och ung och därtill
— som han av det lilla han hört ansåg sig ha grundad 
anledning att tro — talangfull och förmögen,
gjorde rakt inte saken sämre, helst som hans
samvete sade honom, att han skulle ha gjort detsamma
för var och en i lika nöd.  Då han sprang i sjön
hade han inte haft en aning om vem det gällde
att rädda.

  Lägger man så härtill besöket i baronens från allt
den unge tandläkareleven hittills sett avvikande
bostad, den mystiska, om en amerikansk filmepisod
påminnande, hypnotiska seancen. — Evert hade
visserligen ej hört vad som sades, men vaken och
begåvad som han var med en god iakttagelse förmåga,
hade han dock inte kunnat undgå att fatta, att
något både hemlighetsfullt och farligt varit i
görningen, något som nära rörde hans vackra
skyddsling.

  Helt naturligt under sådana förhållanden att 
Everts tankar kretsade kring den unga flickan han
nyss tagit avsked av, i inbillningen omgivande
hennes gestalt med ungdomsromantikens tjusande
skimmer.

  Fast det redan var ljusan dag, och solen just redde
sig att stigande upp över Skeppsholmens och
Djurgårdslandets höjder kasta sin första stråle över
staden och strömmen, lågo gator och torg alltjämt öde
och tomma.  Det var denna dygnets tystaste timma,
då bilarnas tjut förstummats och endast duvornas
kutter uppifrån takgesimserna blandat med
småfåglarnas kvitter i parkernas träd och buskar stör
vårnattens tystnad.

  Den tid på dygnet då flertalet nattvandrare och
nattvandrerskor för länge sen sökt upp sina iden
och den nya dagen ännu ej begynt med sitt slit och
sitt släp — den tid då man kan vandra utåt de
stora allfarlederna från Gustaf Adolfs torg till
Stureparken utan att möta en levande varelse, utom
på sin höjd en katt, en gatsopare eller en
poliskonstapel.

  Evert återfann sin cykel i oskadat skick.  Någon
barmhärtig samarit hade lett den snett över gatan 
och ställt den vid trottoarkanten utanför hotell
Rosenbad.

  Kastande en sista avskedsblick på skådeplatsen
för sitt livs hittillsvarande största upplevelse, satte
sig Evert tillrätta i sadeln och beredde sig att sätta
i gång.

  »Äh, hör nu, styrman, får jag åka med en bit?»

  Evert blickade upp och kastade en förvånad blick
åt det håll, varifrån tillropet kommit; upptagen som
han varit av sina egna tankar, hade han inte lagt
märke till den talandes annalkande.

  Det såg ut att vara en halvvuxen pojke, blek, 
gänglig och mager, med över pannan nedkammad
lugg och ljust hår — ett hår som det föreföll
iakttagaren inte skulle haft ont av att komma i
beröring med en sax.

  Klädd som han var i bruna skor, vida, fladdrande
benkläder, uppknäppt kavaj, skjorta med s. k.
»Schillerkrage», röd, löst knuten artistkravatt och
mjuk filthatt verkade han trots sin skenbara
ungdom knappast riktigt betryggande.

  Det var en typ av det slag man närmast skulle
väntat sig finna hängande kring cirkusingången före
en boxningsmatch eller bland stamkunderna på en
tredje klassens danslokal.

  Medan Evert varit upptagen av att granska
motorn, hade han kommit sakta drivande nedåt gatan
från Norrbrohållet, stannat ett ögonblick för att
ägna en intresserad uppmärksamhet åt den åter
på sin plats upphängda livbojen och dess ännu
fuktiga lina och kom nu linkande den unga cykelryttaren 
till mötes:

  »Äh, hör nu han, styrman, nog kan han väl låta
mig få åka med en bit — han ser ju att jag har
gått och vrickat foten?»

  Evert mönstrade den okände med en prövande
blick och fann att granskningen ej utföll vidare
gynsamt.

  Ett ögonblick kände han sig frestad att utan
vidare parlamenterande sätta fart på maskinen och ila
i väg — dock godsint som han av naturen var och
därtill tack vare nattens tilldragelser uppfylld av
välvilja mot Gud och hela världen, kände han med
eller mot sin vilja ett visst medlidande med den av
linkandet att döma tämligen illa tilltygade
ungdomen.  Att så där utan vidare lämna honom i
sticket vid en tid på dygnet, då bilarna voro få och 
spårvagnarna inga, tycktes honom ovärdigt en
person, som helt nyligen mottagit varma tacksägelser
från vackra läppar för sin uppoffrande människokärlek:

  »Nåja, må gå då — sitt upp bakom mig: var är
det ni bor?»

  Den främmande tvekade ett ögonblick med svaret:

  »Vill styrman köra mig så långt som till
Grevturegatan 30 C?»

  »Ja-då, det passar utmärkt, jag skall själv åt
samma håll — Evert bodde vid Bältgatan — sitt
upp och håll er väl fast!»

  Ett ögonblick till och cykeln susade med sin
dubbla last i väg långs de öde gatorna.

  Där han ilade fram med motorsmattret i öronen
och luftdraget vinande om kinden hade Evert en
egendomlig förnimmelse av ett främmande inflytande 
på sitt nervsystem.  Det var något av den där
sällsamma, svårbeskrivliga känslan, litet var bland
oss erfarit, då vi råkat komma in i en enigt viljande
folkmassa: känslan av att ha kommit under
inflytandet av ett »psykiskt kraftfält» — det kändes som
om en främmande vilja höll på att smyga sig in
i hans hjärna för att där bemäktiga sig
herraväldet ...

  »Sakta — här har vi huset!»

  Evert spratt till som hade han vaknat ur en dröm
och slog stopp på motorn utanför det anvisade
numret.  Den okända bakom honom makade sig
stönande ned från »bönpallen» och öppnade porten:

  »Jag får allt be styrman vara snäll att hjälpa
mig uppför trapporna.  Hissen är stängd om nätterna 
och min fot är sämre än jag trodde.»

  Evert tyckte detta gick litet väl långt:


  »Är det kanhända meningen, jag skall bära er,
säg ifrån bara?»

  Den tilltalade lyfte på huvudet och fäste på
Evert ett par ögon gröna som havsvatten med
underliga avlånga kattpupiller:

  »Det rår nog inte styrman — det är tre trappor
upp och jag är inte så lätt som jag ser ut till.»

  Utan att svara hoppade Evert ur sadeln, slog
armen om den andras liv och lyfte honom lätt som
om han varit ett barn.

  En — två — tre trappor bar han sin börda, utan
att en enda gång hejda sig för att dra andan — 
konsul Viborg skulle ha njutit, om det varit honom
förunnat att bevittna kraftprovet — först vid tredje
våningen hejdade sig den barmhärtiga samariten
och satte flämtande av ansträngning ned sin börda:

  »Se så där, ser ni nu att jag kan!»

  Där lekte ett gåtfullt leende på ett par tunna
blodlösa läppar, och i de sjögröna ögonen kom ett
uttryck av beundran och av något mer — något som
hos en kvinna skulle ha tytts som sinlig trånad:

  »Styrman är stark!»

  Evert skrattade godmodigt:

  »Nog för jag orkar med en sådan där liten knatte
till pojke som ni — värre har man varit med om!»

  Pojken hade tagit fram en patentnyckel och
fumlade med låset till en av dörrarna:

  »Hur är det, skall inte styrman följa med mig
in och ha sig ett glas vin på morgonkröken?»

  Evert skakade på huvudet, han visste inte rätt
varför, men det var något i främlingens sätt, som
kom honom att misstänka försåt:

  »Nej tack, min gosse, det är tid för mig att åka
hem och lägga mig ...»

  Den andra lät nyckeln sitta kvar i låset, vände 
sig om och smög sig kattartat intill sin människovänliga 
hjälpare — hältan tycktes märkvärdigt nog
i ett tag försvunnit:

  »Äh, kom nu bara — för min skull ett enda litet
glas, det måtte väl inte göra något?»

  Evert drog sig instinktivt tillbaka, för vart
ögonblick kände han sin misstänksamhet växa:

  »Nej, säger jag, jag måste hem ...»

  Innan han visste ordet av kände han ett par
magra armar om sin hals, ett par kalla läppar tryckta
mot sina och hörde en röst viska i sitt öra:

  »Jag älskar styrman — styrman är vacker!»

  Evert Nyberg skyggade till som en otämd fåle
då en obekant hand griper efter tygeln — han trodde
sig förstå med vem han hade att göra:

  »Jaså, ditt kräk, är du av den sorten — fy fan!»

  Ett silverklingande skratt, ett skratt sådant som
ännu aldrig kommit över mansläppar blev svaret:

  »Åh, din dumsnut — begriper du inte att jag är
en flicka? — seså, kom nu. — Nu är du väl inte
rädd längre?»

  Det gick runt för Evert.  Ännu en gång kände
han de kalla läpparnas kyss och denna gång föll
det honom inte in att stöta dem ifrån sig — de
underliga ögonen blickade in i hans, som ville de
dra själen ur kroppen på honom och liksom i en
dröm följde han viljelös den ledande handen ...

  Då Irma Brand i vinterträdgårdens lövsal
påstått, att hon på det erotiska området »hellre åt
ungand än sillbullar, hellre drack Chambertin än
pilsner», var detta en sanning med modifikation.

  Det förhöll sig med henne som med en del kända
gourméer om vilka det påstås att de då och då, som
omväxling från festmiddagarnas tryffel och kaviar,
älska att i djupaste hemlighet smyga sig till vissa 
näringsställen i staden mellan broarna, och frossa
på stinkande surströmming och lönnbränd finkel,
eller incognito besöka ett och annat avlägset
utvärdshus, där köttkvarnen, denna den gamla svenska
husmanskostens fördärv, ännu ej utträngt den hederliga 
hackhon, för att här i smyg smörja kråset med
kålsoppa, köttbullar och klarastrakaner.

  Alldeles på samma sätt älskade den firade
societetsstjärnan och påtänkta nobelpristagerskan, att då
och då i nattens sena timmar, förklädd till gatslinka
— eller, så som för tillfället, till det som sämre
var — dra ut på rov för att i sina garn snärja den
oerfarna ungdomen — för hennes blaserade sinnen
motsvarande gourméernas friska äpple — eller, om
nycken föll på henne, den grånade lasten, erotikens
surströmming — sådan var hon Irma Brand!  Inte
för intet hade den gamle klubbfilosofen baron
Klewenhüller vid ett tillfälle liknat henne vid
kejsarinnan Teodora.

  Teodora, Messalina, Agripina, Kleopatra — hon
hade något av dem alla, deras otyglade sinlighet
parad med annat av värre art.  Hon var en underbart 
sammansatt natur, ett slags mosaik av tjugu
seklers och lika många folks laster.

  Fadern var grek, redan det ville inte säga så
litet — de nutida grekerna, filhellenerna må säga
vad de behaga, härstamma säkert i långt mindre
grad från Platos och Aristides’ landsmän än från
de trehundrafemtiotusen fångar Pompejus den
Store, efter sin berömda razzia mot sjörövarna, lät
landsätta i det av krig och farsoter så gott som
avfolkade Hellas.  Modern var danska och tack vare
mormodern, en berömd trapezkonstnärinna, flöt i
hennes ådror — visserligen bara på sidolinjen, men 
därför inte mindre verksamt — blod av en bland
Spaniens grander, nära befryndad med Borgias ...

  För sina kärleksorgier av lägre ordning hade
hon åt sig inrett, högt upp på Grevturegatan ett
slags hemligt nid d’amour, i litet förfinad form
kopierande den professionella gatnymfens »affärslokal».

  Hit var det hon nu halvt med våld drog in den
i hennes hand så gott som viljelösa unga studenten.

  Evert kastade en nyfiken blick omkring sig.  I det
hela liknade rummet blott allt för väl andra, han
vid sina, lyckligtvis ej alltför talrika, snedsprång
från dygdens väg haft tillfälle gästa under
likartade förhållanden.  Vad som där varit similivara
av gottköpsslag var här äkta — dock detta undgick 
lätt ett oövat ögas flyktiga granskning.

  Hade Evert råkat vara målare eller estet i stället
för att som nu ha egnat sina studier åt människokäkarnas 
anatomi och patologi, skulle han säkert
lagt märke till att väggarnas nuditeter utgjordes av
dyrbara kolorerade franska sjuttonhundratalsstick,
vad det obscena innehållet angår mer än väl
tävlande med de enklare oanständigheter, han varit van
att se på dylika platser.  Till sin förvåning skulle
han kanske också i kakelugnshyllans bronser känt
igen en liten »Leda» av Thylstrup och ett par
konstnärligt utförda kopior efter antika original bland
de mera vågade sakerna på Neapels beryktade
Museo de ogetti osceni.  Som det nu var hann han
knappast ens lägga märke till, att mattan var äkta
Smyrna och sängen lika äkta parisare — en sådan
där bred fransk dubbelsäng, om vilken man så att
säga har på känn, att vad den sist av allt är ämnad
till är att sova i — än mindre att den kvava doft
av mysk och ambra, som hängde tung i den varma 
boudoirluften, mera påminte om en indisk rajas
Zenana än om ett anspråkslöst svenskt
venustempel.

  Över huvud hann han inte lägga märke till stort
mer än ställets allmänna karaktär, innan han till sin
häpnad upptäckte att rummet redan hade en
innehavare.

  Ur en djup länstol, där han under sin väntan på
rummets ägarinna setat och dåsat, reste sig en lång
frackklädd yngling, av utseendet att döma ett eller
två år yngre än Evert:

  »Nå, äntligen, Irma — förbanne mig trodde jag
inte ändå, att du till slut skulle komma ...»

  Han hejdade sig plötsligen vid den oväntade
anblicken av en rival:

  »Guds död, vad är det där för en rödblommig
morsgris, du dragit med dig upp ifrån gatan, gamla
galanta?  Ut med honom — här behövs ingen mer
än vi två för att ha roligt! — Ut med honom bara!»

  Det kunde inte råda tvivel om att den talande
under sin väntan begagnat tiden att förfriska sig
litet väl mycket, något varom, utom hans röst, även
en på bordet stående, halvt utdrucken whiskybutelj
bar syn för sägen.

  Irma Brand stirrade ett ögonblick mållös av
förargelse på inkräktaren — hon hade tydligen inte
drömt om att finna honom på denna plats:

  »Sixten! — Vad har du här att göra så här dags
på dagen? — Hur kom du in? — Svara!»

  »Hur ja-ag kom in? — Med mi-in egen lilla
nyckel — hick — som jag — hick — fått av min
egen lilla tuttenutt — hick — a till kä-äresta ...»

  Irma Brand kastade upp dörren och gjorde en
vältalig åtbörd mot yttervärlden till:

  »Jag vill inte höra mer — du är full — bort med 
dig!  Som du ser har jag sällskap — ge dig iväg
genast!»

  Sixten von Axen, läsaren har säkert redan gissat
sig till att det var han, blev i ett nu spik nykter,
men inte en bit lättare att handskas med för det,
tvärt om, ty det var raseriet som drivit fyllan ur
kroppen på honom.

  »Jaså, du tar det på det viset? — Kastar ut mig
som en hundracka — kör mig på dörren som en
betjänt, bara för du behagat fått smak för den
där snutfagra vattenråttan i blanka knapparna — 
gatslinka där!  Men var lugn för att vi skall bli
två om den saken — ännu har du mig inte utanför
dörren ...»

  »Kasta ut fyllhunden!»

  Vänd mot Evert pekade Irma Brand på sin
avdankade älskare med en min värdig Kristina i det
ögonblick, hon uttalade Monaldeschis dödsdom.

  I ett nu stod den långa slyngeln i boxarställning:

  »Kasta ut mig — den där märlspiken? — Kom
an mitt socker — kom an min prins — här skall
satan i min talg valsas!»

  Irma Brands blodlösa ansikte blev askgrått,
ögonen sprutade grön eld som på en huggormhona
färdig att gå till anfall och hon överöste i ett nu
inkräktaren — som i förbigående sagt ej blev henne
svaret skyldig — med en ström av gatans mustigaste 
okvädinsord — läsaren får förlåta mig, men
jag kan verkligen inte förmå mig att såra hans
öron genom att återge dem — dessutom kunde
boken bli konfiskerad ...

  Mållös av häpnad stod Evert och hörde på.  Han
hade vuxit upp i ett strängt, kanske till och med
litet för strängt, kristligt sinnat hem och hade aldrig
drömt ens om ett uppträde sådant som detta.  
Händelserna hade för övrigt utvecklat sig till den grad
slag i slag, att han knappast ännu hunnit få klart
för sig, vem av de båda som i själva verket innehade 
den lagliga rätten till rummet.  Småningom
tyckte han sig emellertid ha lyckats komma till
klarhet på denna viktiga punkt, och ansåg det nu vara
på tid att gripa in:

  »Om jag vore som ni, skulle jag gå — ni hör
ju att damen ej önskar ert sällskap.»

  Sixten von Axen var liksom flertalet av hans cert
i grund och botten en stor kujon.  Hans föregående
uppträdande mot den opåräknade rivalen hade i
stort sett inte varit annat än »bluff», och hade Evert
utan vidare antagit utmaningen, är det mer än
troligt, att han snart nog fått se fienden ta till
harvärjan.

  Tack vare motpartens hittills iakttagna avvaktande 
hållning, hade emellertid den unga odågan fått
i sitt huvud, att han hade att göra med en, från
vars sida litet eller intet var att befara, och Everts
i hovsam form framställda uppmaning endast
bidrog att stärka honom i denna högst betänkliga
villfarelse.  Sixten hade till sin skada ännu inte gjort
den erfarenhet, att det finns ett slags män, vilka
aldrig tala så lugnt som ögonblicket innan de ämna
slå till — hade han känt denna sanning skulle han
antagligen varit mer på sin vakt:

  »Hälle dudingen, så du säger, sötnos — skall jag
verkligen gå — för damen vill vara i fred?  Den
där damen? — Äh, kyss mig ...»

  Vändande ryggen åt motståndaren bredde han
samtidigt ut frackskörten och böjde sig framåt, liksom 
för att på hån blottställa en lämplig skottavla.

  Dock detta var att gå väl långt i oförsiktighet.  
Antingen det nu var anblicken av den öppna dörren, 
rakt i skottlinjen, eller de rundade formerna hos
det på spe erbjudna kroppspartiet, som hos Evert
väckte till liv minnen från fotbollplanen, nog av i
ett nu hade han tagit sats och, innan fienden ens
hunnit få en aning om vad komma skulle, fyrat av
en välriktad fullspark — en sådan där ljungeldslik
mästerspark, som mer än en gång kommit bifallstjutet 
att rulla som ett tordön runt Stadions arena.

  Effekten var storslagen.  Liksom slungad ur en
katapult lyftes Sixten von Axen bokstavligen upp
i luften, sköt genom dörren tvärs över förstugan
för att först vid foten av trappan, mer död än
levande hamna på den stenlagda avsatsen.  Ett
ögonblick till och han hade sett hatt, ytterrock och
galoscher gå samma väg och hörde dörren stängas och
reglas.

  Som en piskad hund lomade han sakta trapporna
utför, för att väl nere på gatan i ett sista anfall
av maktlöst raseri skaka de knutna händerna mot
fönstren där uppe:

  »Djävul, jag skall se ditt hjärteblod eller dö — 
vänta bara! — Vänta! — Vänta!!»

  Irma Brand älskade starka karlar och våldsamma 
uppträden, i det fallet var hon primitiv — 
primitiv som en stenåldersvildinna.

  Med av förtjusning vidgade pupiller hade hon
bevittnat den blixtsnabba exekutionen, för att i
samma ögonblick striden var över hänryckt kasta
sig i segrarens famn:

  »Präktigt!  Såg du, hur han for som en trasa
utför trappan? — O, vad du är stark och härlig. — 
Åh, vad jag skall komma att älska dig. — Åh, vad
vi skall älska, du och jag — kom ...»


.

IX.

I sista minuten.

Baron Klewenhüller var en herre med regelbundna 
levnadsvanor. Han lade sig sällan förr än vid
tre, fyratiden på morgonen och steg upp i tid
därefter: »vi drönare bör så mycket som möjligt söka
undvika att störa bina under deras naturliga arbetstid», 
brukade han säga och efter den principen hade
han också ordnat sin dag.

Inte fullt halvtannat dygn hade förflutit sedan
de i föregående kapitel skildrade tilldragelserna.  
Sin vana trogen hade den gamle herrn stigit upp
vid elvatiden, tagit ett bad, gjort toalett och satt
nu, iförd en vadderad nattrock av storblommigt
siden från Bokara, turkisk rökmössa och röda
saffianstofflor, makligt tillbakalutad i en bekväm
länstol, sysselsatt som bäst med granskning av
morgonens tidningar, då en lätt knackning på dörren
kom honom att titta upp. Litet förvånad över
avbrottet — baronen brukade just inte ofta få besök
i sitt ide, och minst av allt så tidigt på dagen — 
reste den gamle herrn sig pustande ur stolen och
gick att öppna.

»Herre Gud, barn, är det du — och så här dags
på dygnet: stig in — stig in!»

  Fröken von Axen, det var verkligen ingen
annan än baronens vackra guddotter, var ej sen att
efterkomma uppmaningen; den med allt slags skrot
och bråte belamrade bakgården och de gammaldags
mörka trapporna, som ledde till den ensliga
ungkarlsbostaden uppe i det åldriga husets vindsvåning,
hade förefallit henne en smula ruskiga, ensam som
hon var och van vid moderna hus med hiss och all
nutidens komfort.

  »Farbror Fabian får förlåta mig, att jag kommer
så här objuden och stör, men jag måste nödvändigt
tala med farbror.»

  Baronen satte sig åter till rätta i länstolen,
uppmanade med en inbjudande handrörelse den
besökande att ta plats i en annan, mitt emot belägen
och sträckte ut handen mot cigarrlådan:

  »Se så, barn, slå dig nu ned bekvämt — låt mig
bara få tända min cigarr — och lätta sen ditt hjärta,
att något hänt, ser jag på dig.»

  Sigrid von Axen tvekade ett ögonblick, det såg
ut som hade hon, nu då hon var där, litet svårt
att bestämma sig, hur hon bäst skulle inleda ämnet.

  Slutligen fattade hon sitt beslut och gick rakt på
sak:

  »Vet farbror av, att Evert Nyberg ännu inte
kommit hem?»

  Baronen tog på en oförstående min:

  »Evert Nyberg?»

  Sigrid rodnade täckt:

  »Farbror minns väl — han som räddade mig,
när jag hade fallit i vattnet ...»

  »Jaså, han, den unga tandpetaren?  Förlåt, vart
är det han ännu inte kommit — hem till dig på
visit?»

  »Hem till sig, menar jag — hem där han bor.»


  Baronen ryckte till obehagligt berörd:

  »Vad fan säger du?  Har han inte — det vore
väl nog!»

  »Han har inte varit hemma på nära två dygn,
farbror!»

  Det hördes att flickan hade gråten i halsen — 
baronen betraktade henne ett ögonblick fundersamt:

  »Förlåt en indiskret fråga, hur vet du det?»

  »Jag ringde på till tandläkarinstitutet i går — 
farbror begriper väl, att jag ville tacka honom
ordentligt — riktigt ordentligt, för att han hade
räddat mitt liv?»

  »Tacka honom riktigt ordentligt, var det — nå,
skönt, du ringde upp?»

 »Och där fick jag hans adress och
telefonnumret ...»

  »Och så ringde du dit?»

  »Ja, naturligtvis — och där träffade jag hans
värdinna och fick av henne veta, att han inte varit
hemma, sen han gick ut i förrgår middags — och
tänk, farbror, han har inte kommit hem än!»

  »Nå, vidare?»

  »Farbror förstår väl, att jag är orolig — hur
lätt kan det inte ha hänt en olycka, till exempel
med motorcykeln?»

  »Vänta ett tag — jag måste fråga fru Svenson!»

  Baronen försvann tvärs över förstugugången för
att efter ett ögonblick komma tillbaka. Han såg
nu rätt allvarlig ut:

  »Du har alldeles rätt, pojken har ännu inte hörts
av — han måste alltså, var han nu är, fortfarande
vara klädd i styrmansuniform — jag medger, att
det börjar se litet kufiskt ut.»


  Den unga damen kastade en bönfallande blick
på sin gudfar:

  »Skulle — skulle inte farbror Fabian vilja vara
snäll och ringa upp till polisen och fråga — 
farbror förstår nog så svårt det är för mig?»

  Den gamle herrn rev sig betänksamt bakom örat:

  »Ringa upp till polisen — det var alltså pudelns
kärna — nej, vet du, min flicka lilla, det låter vi
allt bli ...»

  »Ja, men om något hänt?»

  »Om något hänt så hade man långt före detta
fått reda på det, både på institutet och där han
bor.  Herre Gud, barn, en karl på en cykel med
nummer på försvinner ju inte mitt i staden — 
såvida han inte går och åker ner i sjön med motor
och allt ...»

  »Farbror Fabian!»

  »Seså var lugn — du vet ju att han simmar som
en fisk — det har vi sett prov på — nej, det är
nog inte något i den vägen, och att dra in polisen
i saker och ting, det är något, du skall komma ihåg
att man samvetsgrant bör undvika, framför allt då
det som nu gäller någon mer än en själv.

  Börjar de där herrarna i polishuset att rota, så
vet man aldrig var det hela kan sluta — det är
goda näsor på de där spårhundarna, men fan så
dålig apell ...»

  Baron Klewenhüllers åsikter rörande myndigheterna 
voro nog kanske inte alldeles som sig borde
— omständigheterna hade, som man vet, ofta nog
varit av den art, att ett hänvändande från hans sida
till den lagliga ordningens upprätthållare av mer
än ett skäl varit mindre välbetänkt, och så hade
det i tidens lopp hos den gode baronen småningom
blivit en inrotad vana att vid kinkiga fall endast lita 
på sig själv och pålitliga vänner sådana som Gordon 
och konsuln.

  Att hans vackra guddotter i den punkten långt
ifrån delade hans uppfattning var emellertid lätt
att se:

  »Farbror, vill alltså inte hjälpa mig?»

  »Mitt kära barn, hör på mig ett ögonblick: Unga
herrar vid den där åldern går ofta sina egna vägar
— och än oftare kanske avvägar — alldeles som
hankattorna i fullmånetid.  Du förstår väl hur mycket 
trassel ett välment, fast omotiverat, ingripande
från din sida kan ställa till för den händelse ...»

  Fröken von Axen blev röd som en pion:

  »Farbror får förlåta mig, men herr Nyberg såg
verkligen inte ut att vara en sådan!»

  »Lilla Sigrid, glöm inte att vi karlar — även de
bästa ibland oss gunås — är svaga käril.»

  »Och farbror vill verkligen försöka inbilla mig,
att herr Nyberg skulle efter att ha räddat mitt liv,
så där direkt gått och — farbror Fabian borde
verkligen skämmas!»

  »Herre Gud, du vet ju rakt ingenting om
människan — rakt ingenting.  Vem garanterar, att inte
pojken, innan han hoppade i efter dig, var på väg
till sin älskarinna?  Jag tycker jag hör Jonas’ steg
i förstugan — fråga honom, du, får du se, om han
inte säger som jag.»

  Baronen hade ej hört fel.  Ett ögonblick senare
stod konsuln i dörren.

  »Stig in Jonas — du kommer som efterskickad!  
Den här unga damen är alldeles förtvivlad, bara
för det din älskade tandpetare ännu inte behagat
vända hem till sina penater.»

  Konsuln blev i en hast eld och lågor:

  »Vad för något, unga Nyberg?  Har han inte 
kommit hem ännu?  Och det får jag först	nu veta!  
Gossen lovade ju komma och äta lunch hos mig
om en timma — jag tittade just över till dig för
att försöka locka dig med hem.  Det här är något
som genast måste tas hand om. — Herre Gud,
pojken kan ju ha råkat i olycka ...»

  »Barnet här vill ringa upp polisen?»

  Hade baronen från konsulns sida väntat medhåll,
märkte han snart att han bedragit sig:

  »Lilla tösen har alldeles rätt, men jag tror allt,
det blir bättre	att åka upp till polishuset och tala
muntligen med dem.  Jag var härom kvällen ute och
galejade med en kommissarie, jag känner sen
gammalt — det passar ju utmärkt nu.»

  Fröken Sigrid var redan i färd med att dra på
sig handskarna:

  »Snälla farbror Jonas, låt mig få följa med!»

  Konsuln tvekade ett slag — liksom sin vän,
baronen hade han en förnimmelse av, att
undsättningsexpeditionen lätt nog kunde komma att beröra
områden mindre lämpliga för en ung dam i Sigrid
von Axens samhällsställning.

  »Nåja, men då måste du också lova, att så länge
du är under min vård lyda blint, utan att resonera.»

  Baronen sökte göra invändningar:

  »Jonas, det är oförsvarligt av dig, att dra in
polisen i det här — du vet ju ...»

  Konsuln avbröt — hade det varit fem år tidigare,
hade han säkert nog väntat och låtit sin gamle vän
tala till punkt.  Dock magnaten från Wall Street
var en annan och självsäkrare person än »gamle
Jonas» — en man van att befalla och ej ta råd
av någon mer än sig själv:

  »Tack, Fabian, jag vet vad du menar, men den 
här gången blir det som jag vill. — Kom, Sigrid,
jag har bilen väntande utanför porten!»

  Framme vid polishuset hoppade konsuln ur vagnen:

  »Stanna i bilen, tills jag kommer igen — jag blir
nog inte borta länge!»

  En kvart senare var konsuln tillbaka röd och
ivrig, en poliskonstapel följde honom i hack och häl.

  »Grevturegatan 30 C, Anderson — konstapeln
sitter upp bredvid chauffören.

  Se så, nu är vi på spåret.  Det gick lättare än
jag vågade hoppas!  Pojkens cykel har hela dagen
i går blivit sedd stående vid trottoarkanten utanför
ett hus vid Grevturegatan — förbaskat förståndigt
av dig, barn, att slå larm — det ser verkligen ut
som om allt inte stod rätt till.»

  Några minuter till och den stora mörkgröna
Packardvagnen höll utanför det anvisade huset.  En
blick var nog att övertyga konsuln om, att motorcykeln 
alltjämt stod kvar orörd.  Fröken von Axen
gjorde min av att stiga ur:

  »Nej, stopp vackert, min nådiga — du blir kvar
här utanför och håller Anderson sällskap, vi vet
ännu inte så noga, vad det kan komma att bli av
här inne. — Kom nu, konstapeln!»

  Konstapel Fredrikson kastade en blick på ett
par av dörrarna ner i förstugan och bläddrade ett
ögonblick i sin anteckningsbok:

  »Här på nedre botten är nog ingenting att göra,
det bor här ett par arbetarfamiljer och inne på
gården är en sadelmakarverkstad — en trappa upp:
C. F. Sundelin, privatdiskontör, det är en gammal
herre som visst lånar pengar åt unga officerare och
andra som är i knipa — inte där heller är något för
oss — två trappor upp: ett gift herrskap, han är 
handelsresande och hon står i kassan i någon affär
— men se tre trappor, där låter det bättre: ogifta
Fia Lundström, vanligen kallad ’Midnattsolen’, en
dam som sedlighetsavdelningen haft då och då litet
otalt med, och så Klara Sax, artist, ett fruntimmer
som ofta är borta på resor och kommer och går
som det passar henne ...»

  »Det där låter bättre, jag tror, vet herrn, vi
börjar tre trappor upp.»

  Konstapeln tryckte på hissknappen:

  »Hissen tycks vara i olag — det är väl som vanligt 
någon som glömt stänga grinden efter sig ...»

  »Tyst! — Vad var det?»

  Uppifrån hisschaktet kom liksom ett eko av ett
halvkvävt nödrop.  I ett nu var konsuln i väg
uppför trapporna.  Hunnen till tredje våningen lade
han märke dels till att hissgrinden stod öppen på
vid gavel, i trots av att hisskorgen tydligen befann
sig högre upp, dels att dörren framför honom stod
på glänt.  I ett nu var konsuln innanför tröskeln
och i samma sekund hade han ställningen klar.

  På golvet nedanför sängen, halvt intrasslad i de
nedrivna sängkläderna låg Evert Nyberg rosslande
i dödskampen och över honom, med knät på hans
bröst och händerna om hans strupe, Sixten von
Axen med ögon som glödde av hämdtörst och de
vackra dragen förvridna av hat.

  Ett ögonkast var nog att övertyga konsuln om
att han kom i sista minuten.

  »Usling, släpp!»

  Skärande tänder vid tanken på att se sitt offer
gå sig ur händerna, hade ogärningsmannen vid
konsulns tillrop sprungit upp, samtidigt blottande en
lång, mordisk slidkniv.  För konsuln var han inte
rädd; med en kniv i handen och en laddad 
browning i bakfickan tyckte han sig — helst mot en
äldre man — ha ett gott övertag:

  »Ur vägen, gubbdjävel — eller skall jag skära
halsen av dig — va?»

  Den långa lymmeln hade tydligen inte en blek
aning om vem han råkat få att göra med: Sixten
von Axen skulle med precis samma hopp om framgång 
kunnat försökt att med kniv i handen hejda
ett framrusande snälltågslok ...

  Det finns i Amerika ett spel som kallas »Tant
Sally» och som består i att på en åtta, tio meters
avstånd med en kort träklubba krossa en kritpipa
i munnen på ett negresshuvud utstyrt i en brokig
nattmössa med fladdrande band.  Spelet är mycket
populärt, inte minst i affärskretsar, tilltalande som
det är för den anglosachsiska rasens kärlek till
»praktiska resultat» och åtföljt av en för äldre,
stillasittande gentlemän lagom motion.

  I konsul Viborgs kotteri brukade man ett par
gånger i veckan spela »Tant Sally» — å hundra
dollar poängen — och Jonas hade under årens lopp
förvärvat en betydande skicklighet i spelet.

  Nu kom detta väl till pass: blixtsnabbt sträckande 
ut handen, ryckte konsuln till sig från det
närbelägna bordet en urdrucken vinbutelj och sände
den mot fienden med en gammal van Tant
Sally-spelares ofelbara sikte.  Kastkroppen träffade
Sixten von Axen mitt emellan ögonen med kraften av
ett hammarslag och sträckte honom i ett nu sanslös
till marken.

  »Det där kan man då kalla ferm expedition — 
herrns tycks min själ inte vara god att tas med!»

  Det var polismannen, som efter att ett ögonblick
ha hejdat sig ner i portgången för att ropa åt chauffören 
att hålla god vakt, nu hunnit i fatt konsuln.  

  Konstapel Fredrikson kastade kring sig en
granskande blick — det behövdes ej mer, för att den
erfarna polismannen skulle ha situationen klar:

  »Naturligtvis är det ett fruntimmer med i spelet
— det är nog ingen av de där två ungdomarna som
är herre på täppan i det här lilla nätta duvslaget
— jag tänker allt, det blir att hålla ögonen litet på
fröken Klara Sax.  Av hela den här historien att
döma förefaller hon just inte att vara Guds bästa
barn.»

  Konstapeln lutade sig ned över de båda orörliga
gestalterna.

  »Den ljusa känner jag inte igen, av kostymen att
döma ser det ut som det var en sjöman — andas
gör han då gudskelov ännu, men det var nog inte
långt kvar, då herrn kom.  Den andre återigen är
en gammal bekant, han heter von Axen och är vad
man kallar ett dåligt subjekt — och det riktigt
ändå — jämt tillsammans med det värsta pack,
fast han själv skall låtsas vara bättre mans barn ...»

  Under det han talade hjälpte han konsuln att
lyfta upp Evert och lägga honom på sängen, där
han genom att lösa upp skjortans krage sökte skaffa
lungorna fritt spelrum.

  Den sanslöse kippade efter andan, det var tydligt
att han höll på att åter komma till liv.

  Ett lätt buller kom konstapeln att vända sig om:

  »Nej, pass vackert — det där låter vi bli!»

  Sixten von Axen hade visserligen segnat till
marken, då han träffades av slaget, men han hade
hämtat sig långt fortare än vad någon kunnat ana,
fast han var slug nog att inte låta något märkas.  
Med andra ord, han gjorde som räven gör, då den
råkat i knipa, han låtsades vara död.

  Genom halvslutna ögonlock följde den långa 
lymmeln varje rörelse i rummet, och nu, då han såg
både konsuln och polismannen vända ryggen till,
tyckte han, det var på tiden att försöka sin lycka.  
Redan hade han lyckats att tyst resa sig till hälften, 
då han plötsligt såg sig upptäckt och förstod,
att det gällde ögonblicklig handling.

  I ett nu var han på fötter och i väg mot den
öppna dörren.  Förgäves sökte konstapel Fredrikson 
hejda hans flykt.  Vig som en vessla dök han
under armarna på polismannen och var i ett huj
ute i förstugan med den andra i hälarna på sig.  
Ett ögonblick såg det ut som hade flyktingen ämnat
ta vägen upp till fjärde våningen, då han såg sig
hejdad av den uppslagna hissgrinden.  Kastande
blixtsnabbt om, som en hare kastar för hundarna,
sökte han förbi förföljaren bana sig väg till den
nedåtgående trappan.

  Vad som nu följde torde aldrig bli utrett:
konsuln — det enda närvarande vittnet — hade från sin
plats på tröskeln till rummet intrycket av ett
ögonblicks brottning, ett grepp från flyktingens sida åt
höftfickan till och ett utdelat slag — sekunden
därpå hade Sixten von Axen vänt benen i vädret och
försvunnit genom den vidöppna hissdörren — en
dov duns hördes långt ned i djupet, så gott som
omedelbart följd av ett gällt kvinnoskrik.

  Poliskonstapeln vände sig om, han var likblek i
ansiktet:

  »Gud i himmelen, han ramlade ner i hissen, då
han — då jag ...»

  Konsul Viborg uppfattade i ett nu situationens
möjligheter:

  »Skynda ner fort, så vi får höra, hur det gick
— för min enskilda del skulle jag, min själ, inte 
sörja ihjäl mig, om det vore slut med kanaljen — 
det var ett ruttet ägg — det var vad det var!»

  Fem minuter senare var konstapeln tillbaka; han
såg mäkta bekymrad ut:

  »Det är ingenting att göra: han kom ned rätt
på huvudet och bröt nacken — det var slut med
en gång ...»

  Konstapel Fredrikson kastade på konsuln en
bönfallande blick:

  »Gud skall veta, att det inte var min mening att
— att ...»

  »Konstapeln kan vara alldeles lugn, jag såg det
hela: det var en ren olyckshändelse — han försökte
tränga sig mellan konstapeln och schaktmynningen
och så slant han ...»

  Konstapel Fredrikson drog en suck av lättnad:
fullt så passiv hade han knappast vågat uppfatta
sin egen roll i händelseförloppet:

  »Det var då en Guds lycka, att herrn stod så
herrn kunde se ...»

  »Att det hela var en ren olyckshändelse?  Ja det
kan jag när som helst intyga — men så begriper
nog konstapeln, som är en klok karl, att ju mindre
det rivs i det här, ju mindre otrevligheter för
någon.

  Det var ett mordförsök — det var det — men
gärningsmannen är ju död ...»

  Konstapeln nickade allvarligt:

  »Han föll i den grop, han själv grävt — det är
min fasta tro, att ingen annan än han hade gillrat
upp hissen — det var hans mening att kasta ner
den andra — han därinne — sen hade det blivit
en olyckshändelse ...»

  »Alldeles och det har det också blivit, men då 
det nu är han som är död — behöver det egentligen
rivas i det här?»

  Konstapel Fredrikson började förstå:

  »Ne-ej, inte det jag kan se: vi är ju båda två
ense om att det är en ren olycka, och vad som
skedde där inne kan ju inte behöva angå någon ...»

  Konsuln skakade hand med polismannen:

  »Skönt, konstapeln, vi förstå varann, hör jag.  
Och ju fortare vi båda, pojken och jag, kommer
i väg härifrån desto bättre för alla parter i målet.»

  »Det är sant, det var en flicka med i bilen, hon
hade gått in i portgången just som den där olyckan
kom nedramlande och hon svimmade av i
förskräckelsen ...»

  Konsuln rev sig bakom örat:

  »Aj, för satan, henne hade jag så när glömt bort
— hon är kusin till von Axen ...»

  »Vet herrn, jag tror aldrig hon såg vem det var,
som slog ihjäl sig.»

  »Så mycket bättre, konstapeln, så mycket bättre,
men nu måste vi i väg med pojken där inne!»

  Evert Nyberg hade vid detta laget hämtat sig så
pass, att han utan svårighet kunde stödd av
konsulns starka arm ta sig nedför trapporna.  Just som
de två stannat vid andra våningen för att hämta
andan upphunnos de av polismannen:

  »Förlåt, men tillhör inte den här någon av
herrarna?  Den låg på golvet där uppe.»

  Konstapel Fredrikson höll fram ett silverur med
vidhängande kedja.  Evert Nyberg sträckte ivrigt
ut handen:

  »Tack så mycket — den är min, och jag hade
inte gärna sett att jag blivit av med den ...»

  En liten glänsande berlock på kedjan fångade
konsulns blick:


  »Får jag se på den där?»

  Det var en vanlig tjugukrona i guld med en liten
ring i ena kanten.  Det egendomliga med myntet
var, att det var hopböjt som hade det blivit
sammanklämt med en tång.  Konsuln vred och vände
på myntet — det var som hade dess åsyn väckt
ett eller annat halvförgätet minne till liv.  På en
gång föll hans öga på ett par i metallen med en
nål inristade bokstäver:

  »Säg mig, unge man, var har ni månne fått den
här slanten ifrån?»

  Evert rodnade lätt:

  »Jag har fått den av min mor — det är det enda
arv jag äger efter min far — min mor brukade
säga: ’först när du kan med blotta händerna böja
ihop en slant på det här viset, är du lika stark
som far din’ — det är nog gudnås långt dit ...»

  »Och er fars namn?  Jag ser det slutar inte på
’N’ som ert eget?»

  Det kom ett uttryck av trots i Everts öga:

  »Jag bär min mors namn — jag vet inte varför
jag skulle skämmas att tala om det: jag är ett
kärlekens barn — jag vet inte en gång vad min far
hette ...»

  Konsuln nickade tyst, och båda fortsatte sin väg
till slutet av trappan, där det första som mötte
deras blickar var Sigrid von Axen som nyss
vaknad ur sin svimning, stödd på chauffören, med
bleka kinder och av fasa vidgade pupiller stirrade
på något oformligt något, närmast liknande ett fång
avlagda kläder liggande på botten av hisschaktet.

  En skär rodnad spred sig över de bleka dragen
då hon plötsligen fick se Evert levande och
välbehållen i konsulns sällskap:

  »Gud vad jag är glad, farbror Jonas!  Jag trodde 
ett ögonblick att — att det var herr Nyberg som
fallit ned och slagit ihjäl sig ...»

  »Där ser du — du skulle lytt order och stannat
i bilen så hade du sluppit den här synen.  Men
nu gäller det för oss att komma i väg och det fort!»

  Sigrid kastade en skygg blick åt hisstrumman
till:

  »Och säg, vem ...»

  »Den där herrn blir det polisens sak att ta hand
om — bara vi kommit i väg skall du få höra mera
— så mycket kan jag tala om för dig, att hade du
inte slagit larm som du gjort, hade pojken vid det
här laget varit mördad!»

  Evert sträckte med en litet tafatt rörelse ut
handen:

  »Jag vet inte hur jag skall nog kunna tacka
fröken ...»

  »Ni glömmer vad ni helt nyligen gjort för mig!»

  »Nå, då är vi kvitt nu, fröken — för att ni i
dag räddat mig, det är visst och sant!»

  »Men med mig, Sigrid lilla är du inte kvitt och
blir det nog inte heller i brådrasket.»

  »Med farbror Jonas?»

  »Just med farbror Jonas — var lugn, min fina
lilla vän, för att farbror Jonas inte glömmer det
här!»

  »Är det någon som skall tacka, så är det väl jag
— kom ihåg, att herr Nyberg räddat mitt liv!»

  »Ja, men ser du, jag misstänker starkt, att jag
råkar vara hans far ...»




X.

Far och son.

Evert och fröken von Axen utbytte sins emellan
en frågande blick, vardera inom sig tyst undrande
över innebörden i konsulns gåtfulla yttrande. Ett
par minuter till och bilen stannade utanför Birger
Jarlsgatan 3, huset där konsuln bodde.

Jonas Viborg hoppade ur vagnen:

»Adjö nu, Sigrid, Gud välsigne dig, barn, för
det du gjort i dag! — Anderson får köra dig hem
till ditt.  Och ni, unge man, kom nu med, här är
det vi två är hemma.»

Uppkommen i våningen slog konsuln sig ned i
en länstol, anvisade en annan åt sin unge gäst, som
han därpå under tystnad en god stund uppmärksamt
betraktade:

»Ja, ja, det är nog på det viset — jag borde ha
anat det för länge sen — äpplet faller inte långt
ifrån päronträdet — gamla Fabian såg allt rätt . . .»

Evert stirrade oförstående på den talande, det
hela hade kommit så oförmodat över honom, att han
ännu inte hunnit rätt fatta innebörden av det sagda.

»Begriper du då inte, pojke, att det är jag som
är far åt dig? Titta hit skall du få se!»

  Konsuln tog ur västfickan upp ett guldmynt som
han, alldeles som första aftonen på klubben, mellan
sina starka fingrar i ett nu böjde samman till
samma form som myntet vid Everts urkedja:

  »Varsågod, jämför nu: båda slantarna lika som
två droppar vatten, och ändå är det väl, antar jag
bortåt en tjugufem år, sen den där andra gick
genom mina händer ...»

  Evert började förstå.

  »Och se här vidare, här står tydligt inristat ’J. V.’
— Jonas Viborg — det är så gott som ett prästbevis 
gosse — så gott som ett prästbevis!»

  »Min mors namn var Ottilia — Ottilia
Nyberg ...»

  Konsuln skakade fundersamt på huvudet:'

  »Ottilia Nyberg? — Herre Gud, den som bara
hade bättre minne, man kan inte komma ihåg allt.
— Det lär finnas folk som för ordentliga anteckningar 
— lägger upp kartotek — klokt, förbannat
klokt — men litet för affärsmässigt för min smak.»  

  »Jag tror mamma vid den tiden stod i en skjutbana
någonstans på Söder ...»

  Konsuln slog sig på låret så det small:

  »På en skjutbana högt uppe på Götgatan — fan
anfäkta, du säger något, min gosse!  Och Ottilia
hette hon mycket riktigt — hör du, Evert, säg
mig: var hon inte blond med stora blå ögon och
ljust, burrigt hår?»

  Evert nickade tyst, alltför rörd för att kunna
säga något.  Konsuln strålade av förtjusning:

  »Ack, Gud ja, nu minns jag allt sammans — jag
kom dit sent en sommarafton — hade varit ute och
festat litet bort åt Liljeholmen till — fick se alla
tavlorna och gubbarna, som trummade och ringde,
då man träffade prick och så stannade jag och sköt 
ett par serier — ensamma var vi och unga var vi
och ingen störde oss och så sköt jag både en och
två och tre serier till, så sköt vi i kapp hon och
jag — hon sköt som fan själv, din lilla mamma,
och det satt åt att inte hon klådde mig, mästerskytt
som jag var ...»

  Konsuln satt ett ögonblick försjunken i sina
minnen:

  »Ja, sen gick det förstås som det gick — då vi
skiljdes på morgonen visade jag henne tricket med
slanten och bad henne behålla den som ett minne
— tyckte förstår du, det verkade liksom litet mera
durch die Blume som tyskarna säger.

  Tre dagar därefter var jag ute på Nordsjön på
väg till Afrika och när jag två år senare kom
tillbaka hem, då — ja, kära gosse, nu får du inte bli
arg på din gamla pappa — då hade jag, ta mig fan,
totalt glömt bort hela historien — vem katten kunde
väl också tänka sig, att ...»

  Konsuln höll tvärt upp — det finns intima
detaljer, om vilka till och med en rätt så fördomsfri
far inte gärna yttrar sig i sin sons närvaro.

  »Mamma är död nu — hon dog för sex år sen.»

  Evert kände, att det var hans skyldighet att säga
något.

  Konsuln blev strax allvarsam:

  »Jaså död?  Stackars min pojke, ensam i världen,
fader- och moderlös — tala om alltsamman: hur du
haft det, hur du redde dig — och jag som ingenting
visste — Herre Gud, du kanske led nöd, bara ett
par steg ifrån mig!»

  Evert skakade på huvudet:

  »Åh nej, så farligt var det inte: en tid efter sen
jag var född slutade mamma vid skjutbanan — hon
tyckte hon hade haft nog utav den platsen.  Efter 
ett år eller så lyckades hon få anställning i en
missionsbokhandel och där stannade hon och hade det
bra och efter en fyra, fem år blev hon gift med
fripastor David Cant, som på det viset blev min
styvfar — han var nog på sitt sätt en bra karl,
fast han var sträng — litet för sträng tyckte jag,
och så bad jag att få gå till sjöss, men det ville
inte mamma och inte pastorn heller, de ville jag
skulle gå genom seminariet och bli missionär ...»

  Konsuln ryste invärtes:

  »Kära barn — du har upplevat mycket du vid
unga år!»

  »Ja, sen är det inte mycket att säga. Pastorn
dog i spanska sjukan nittonhundraaderton och året
efteråt fick mamma ärva efter en gammal snäll
bankdirektör, som var änkling och som hon brukat
gå hem till två gånger i veckan och läsa högt för,
för gubben var halvblind.  Efter honom fick hon
som sagt pengar, hela trettiofemtusen kronor.  Och
sen var det ju ingen nöd, jag fick studera vidare
och ta studenten och nu är jag, som pappa vet, på
Tandläkarinstitutet med bara ett par år kvar till
examen.»

  Jonas Viborg klappade förnöjd sin återfunna
telning på axeln:

  »Bravo, min gosse, jag hör att allt gått bra,
mycket bättre än jag vågade hoppas — säga vad man
vill: det finns en barmhärtig Försyn, som styr allt
till det bästa för oss arma jordmaskar!»

  Konsul Viborg var verkligen rörd, snöt sig bullersamt 
och strök med näsduken en tår ur ögonvrån:

  »Men, kära gosse, vi får inte för allt det här
glömma att lunchen väntar — synd att Fabian inte
kunde komma, låt oss hoppas att kokerskan gjort 
vad hon kunnat — du vet, den gödda kalven att
fira den förlorade sonens återkomst ...»

  Måltiden var otadlig — Comus’ prästinna hade
verkligen tydligen gjort sitt allra bästa, och den
ofrivilliga försoningen hade lyckligtvis ej inverkat
alltför menligt på rätternas arom.

  Konsuln lutade sig med välbehag tillbaka i stolen
och smuttade på en kopp äkta mocka:

  »Ja, kära barn, detta var alltså det förflutna — 
let bygones be bygones, som vi säger där över i
Staterna, nu till det närvarande: jag har inte ännu fått
någon förklaring rörande den något egendomliga
omgivning jag fann dig uti, min gunstig herre — 
den och hela situationen — uppriktigt sagt: långt
ifrån vad en far önskar se sin enda son i ...»

  »Pappa förstår väl ...»

  »Pappa förstår ingenting — men en sak vet jag
och det är, att det är min plikt som din far att
inskärpa i ditt unga sinne att okyskheten är den
vidrigaste av alla laster och flyktiga förbindelser något
en ung man bör sky som pesten!

  Seså, nu är det sagt — och nu vill jag veta, hur
du kom dit, där jag fann dig och hur slagsmålet
började?»

  Evert satt en stund tyst med hopdragna
ögonbryn — han hade en märkvärdig svårighet att
minnas: av mötet nere på Strömgatan i arla
morgonstunden, av ankomsten till huset vid Grevturegatan
och det summariska avfärdandet av rivalen hade han
en dunkel hågkomst som av något han drömt, av
vad som följde absolut inte — och rätt så väl var
det — den långa, heta älgskogsorgien med dess
raffinerade excesser, dess besudlande famntag,
gåslevern, champanjen, den följande utmattningen — 
allt detta var fullständigt borta.  Några strykningar 
av en konstförfaren hand på hans feberheta panna,
några befallande ord viskade i hans öra hade ur
hans medvetande plånat ut alltsamman lika lätt som
ökenvinden utplånar vandrarens spår i sanden ...

  Och så när natten gått hade vampyren, som dygnet 
om frossat på hans unga mannakraft, smugit sig
ur huset och mördaren, som fylld av hat och
svartsjuka redan i långa timmar lurat på sitt rov,
begagnat tillfället och med sin nyckel skaffat sig
tillträde och försökt att under sömnen strypa sitt
offer, för att därpå — som polismannen riktigt
gissat — störta den döda kroppen ned i det gapande
hisschaktet ...

  Och i sista minuten hade räddningen kommit.

  Dock om detta allt visste Evert Nyberg intet:

  »Det var en kvinna i karlkläder», mumlade han
efter en stunds funderande i tvekande ton, »en
kvinna i karlkläder, som jag mötte på gatan ...  hon
bad mig få åka och jag bar henne uppför trappor
— och sen var det någon jag sparkade ...  ja, så
minns jag rakt ingenting ...»

  Konsuln skakade misslynt på huvudet — det såg
ut som det inte skulle bli lätt att få klarhet:

  »Det är något mystiskt över det här, kära barn,
hur mycket du än fått i dig — nog tycker jag du
borde komma ihåg något?»

  Evert grubblade ett slag:

  »Nej, pappa, det tjänar ingenting till — det är
som det vore borta.  Kanske jag slagit mig i
huvudet, då jag föll ur sängen — det känns litet
konstigt ännu i denna stund ...»

  »Ja, den möjligheten finns ju förstås ...»

  Konsuln kände sig i grund och botten böjd att
tro på förklaringen; hans gamle vän, baronen, skulle 
säkert nog, om han varit tillstädes, ställt sig mer
tvivlande.

  Nu var det emellertid Everts tur, att fråga:

  »Vad jag inte begriper är, hur pappa lyckades
komma så i grevens tid?»

  »Det har du att tacka fröken von Axen för, då
du inte kom hem på över ett dygn, var det hon som
slog larm ...»

  En het rodnad färgade Everts kinder — för en
ung man känns det alltid angenämt att veta, att
en vacker ung dam intresserar sig nog för hans
görande och låtande, att, i händelse han behagar
försvinna, riva upp himmel och jord.

  »Och han som försökte mörda mig?»

  »Han är död — försökte schappa från det hela
och ramlade med huvudet före ned i hisstrumman.»

  »Pappa vet inte vem det var?»

  »Sixten von Axen — lilla Sigrids kusin.»

  »Och vad — vad säger hon?»

  »Hon vet ännu ingenting av — svimmade tvärt,
då hon fick se honom komma nedsinglande — trodde
antagligen det var du eller jag, förstår du.»

  Evert hoppades invärtes att det första antagandet 
var det med verkligheten överensstämmande.

  »Pappa måste berätta alltsammans för mig från
början ...»




XI. 

»Se efter Jonas!»

Det var uppe på Stora Klubben, inne i innersta
rökrummet, »Maxim» kallat.

Konsul Jonas Viborg slog sig ned vid bordet, där
gamle baron Fabian och artisten Benell redan en
god stund setat i all enslighet småpratande med
varsin whiskygrogg framför sig.

Det var lätt att se, att konsuln var belåten med
sin dag.

»Nå, Jonas, hur gick det — fick den gode herden
och den sörjande herdinnan tag i det vilsekomna
lammet?»

»Det var minnsann ingenting att skämta med,
min fine bror — vi kom i sista minuten, det var just
vad vi gjorde: ett ögonblick till och pojken hade
varit strypt!»

»Strypt?»

»Just precis strypt, varken mer eller mindre . . .»

Konsuln redogjorde för utgången av
undsättningsexpeditionen och för Sixten von Axens
tragiska slut.

Då han tystnat drog baronen en suck av lättnad:

»Alltså ingen inblandning i våra små 
angelägenheter att befara från myndigheternas sida — det
där skötte du bra, Jonas!  Och vad den där lymmeln 
von Axen angår, så har han min högaktning
— när han for ner i hissen och bröt nacken av
sig, gjorde han den enda nyttiga gärning jag
någonsin hört omtalas från hans sida — nu behöver
vi inte längre gå och vara ängsliga för flickans
skull ...»

  »För Sigrid?»

  »Självfallet, i och med hennes kanalje till kusins
lyckliga frånfälle, är det för de andra slut med
glädjen — motivet är borta och därmed också faran
för tösen. — Apropos, du begriper väl, hoppas jag,
orsaken till den där olycksfågeln Sixtens hat mot
din unga protegé?»

  »Nej, just det förefaller mig en mörk punkt — 
så vitt jag vet, har de två aldrig haft med varandra
att göra.»

  »Direkt kanske inte, men indirekt så mycket mer
— du glömmer att, utan den där pojken, hade
Sixten von Axen vid det här laget kasserat in både
arv och livförsäkring.»

  »Men hur kunde han veta ...»

  »Att den andra drog upp flickan?  Ja, det medger
jag är litet svårt att få svar på — antingen kan hon
själv ha gått och talt om det, eller också — vilket
jag långt ifrån håller för omöjligt — har det kräket
stått på lur någonstans och med egna ögon sett hela
förloppet — så blev han förstås rasande, spionerade 
på den andra och försökte hämnas — så kan 
det i alla fall ha gått till, men det kan nog också
hända, att det ligger vida mera under historien än
så — nå, gjort är gjort och den där herrn åtminstone, 
som väl är, definitivt ute ur leken ...»

  Som vi veta, drev baronen denna gång för 
ovanlighetens skull på orätt spår. — Sixten von Axen
hade, då han dog, ännu inte en aning, vare sig om
den fara, hans vackra kusin svävat i, eller om Everts
ingripande till hennes räddning.

  Konsul Viborg tyckte nu det var på tid, att
meddela vännerna den stora nyheten:

  »Vet ni vad, gubbar — jag har upptäckt, att jag
har en son!»

  »Tandbotaren? — Det har både Gordon och jag
vetat länge.»

  »Har ni — det vore väl fan?»

  »Herre Gud, ni är ju lika som bär?»

  »Och ändå har ni ingenting sagt?»

  »Kära vän — det finns något som heter takt ...»

  »Ja, nu är det i alla fall på det viset — jag har
fulla bevis på att jag inte misstar mig.»

  »Nå, i så fall skall vi ha den äran att gratulera
herr tandpetaren och blivande mångmiljonären in
spe.»

  Konsuln rynkade misslynt på ögonbrynen:

  »Hör på, ni båda, jag tycker inte om, att ni talar
så där nedsättande om min gosses levnadskall.  
Tandläkarens yrke, är inte så lätt som man tror — 
jag får för resten snart själv söka upp en, för
en av mina plomber har behagat lossna — synd
att pojken min inte är färdig ännu — naturligtvis
är det inte så romantiskt som att gala på operan
eller resa till nordpolen i luftballong ...»

  »Stopp och belägg, Jonas!  För min enskilda del
har jag inte ett ont ord att säga om tandpeteriet:
naturligtvis finns det här i världen finare jobb, än
att sätta in lösgommar på munkbromadammer et
consortes, och jag har känt tandläkare, som varit
stora kanaljer, men så har jag å andra sidan känt
andra, som varit ovanligt stora hedersprickar — 
precis som i andra borgerliga yrken — för resten
antar jag, det inte dröjer länge, innan du låter din
lovande avkomma slå in på nya vägar?»

  »Ja, det förstås — helst såg jag ju, att han
fortsatte studierna och blev medicinare eller slog in
på affärsvägen.»

  »Jo, jag kan tänka mig det: ’Viborg & Son’ Wall
Streets skräck — men tyst, här har vi Sten Elgon,
låt höra vad han har för nytt att förtälja.»

  Den unge försäkringschefen, smärt, elegant och
spänstig, som vanligt, svävade in i rummet och slog
sig ned vid bordet:

  »Vet ni av, att Irma Brand redan är färdig att
starta sin ’förening för inbördes beskydd’ — det
är i alla fall en märkvärdigt förnämlig kvinna!»

  »En alldeles märkvärdigt förnämlig kanalje, om
allt hänger ihop som jag starkt misstänker, det
gör ...»

  »Ja, jag vet, att du säger det, men du får förlåta 
mig, Fabian, om jag tror du misstagit dig.

  Irma Brand har ju kanske på ett visst alldeles
bestämt område — ni förstår nog alla vad jag
menar — sina stora svagheter — och vem av oss har
inte det? — men det är trots allt ändå, som jag
säger, en förnämlig kvinna.»

  Baron Klewenhüller utbytte obemärkt med
artisten Benell en menande blick, båda hade från och
med detta ögonblick en förnimmelse av att det var
säkrast att ej allt för oförbehållsamt kläda sina
tankar i ord.

  Sten Elgon fortsatte:

  »Hon har på rent av otroligt kort tid lyckats
samla ett flertal av våra högstförsäkrade och om en
vecka, eller så där omkring, startas det hela vid
en finare bankett hemma hos stiftarinnan — det 
har redan börjat synas blankare i tidningarna — 
det sista naturligtvis just inte vidare i min smak,
som ni nog kan förstå.»

  Den unge försäkringsmannen plockade fram ett
halvt dussin tidningsurklipp ur fickan:

  »Svenska Dagbladet är diskret, välunderrättat och
snarare sympatiskt: ’En sammanslutning av rätt
egendomlig beskaffenhet lär, som vi från auktoritativt 
håll erfara, inom närmaste framtid se dagen.

  Föreningen kommer att bestå uteslutande av
innehavare av livförsäkringar om minst hundratusen
kronor.  Ändamålet uppges vara att vidtaga
energiska åtgärder gentemot vissa tämligen mystiska
förhållanden, som på senare tid låtit rätt mycket
tala om sig inom försäkringsvärlden.

  Initiativet till sammanslutningen lär ha tagits av
ingen mindre än doktor Irma Brand, ett förhållande, 
ensamt det, tillräckligt att tillförsäkra den nya
föreningen fördelen av en energisk och
målmedveten ledning.’»

  »Energisk och målmedveten var det. — Vad
säger ’Sossan’?»

  »F. d. regeringsorganet anslår en avgjort syrligare
ton och vädrar under det hela ett nytt utslag av
fascismen:

 ’Beskydd mot vad?

  En ny, utpräglat storkapitalistisk sammanslutning
med skäligen problematiskt syfte lär i dagarna ha
bildats av ingen ringare än en viss, på sista tiden
i samband med bland annat nästa års nobelpris i
medicin mycket omtalad kvinnlig psykiatriker.  
Villkoret för medlemskap är originellt nog, det lär
nämligen vara innehav av en livförsäkring om ett 
minst sexsiffrigt belopp och syftet med det hela
’inbördes skydd’.

  Vi ha oss ej bekant, att de högtförsäkrade här
i landet hotas av några hemliga faror — i varje
fall ej av sådana, som icke samhällets egna redskap
äro fullt i stånd att ta hand om.

  Under dylika förhållanden ligger tyvärr blott allt
för nära till hands, att bakom det hela ana ett nytt
utslag av vissa farliga krafter riktade mot det
arbetande folkets suveränitet och den rådande
statsförfattningen — det gäller mer än någonsin att se
upp ...’»

  »Bravo!  Irma Brand som en ny Mussolini — 
en fascistisk Jeanne d’Arc, det är verkligen inte
dåligt — nå, vad säger yttersta vänstern, Elgon?»

  »Folkets Dagblad Politiken tycks ta det hela mera
skämtsamt:

  ’Borgfrun på Bjurhammar, fru Irma Brand, vid
sidan om sin medicinska och vetenskapliga
verksamhet, rätt så beryktad för sina lindrigt sagt
excentriska nattvanor och den ledande ställning, hon
förstått att tillskansa sig inom de s. k. ’högre
kretsarna’, lär i dagarna stifta en ’Förening till
inbördes skydd’.

  För att ernå nödiga garantier mot insmugglande
i den illustra kretsen av plebejiska element, har
fastställts att endast personer livförsäkrade för
synnerligt höga belopp — det glunkas om hundratusen
och mer — kan komma i åtanke.

  För livförsäkringsbolagen bör det hela, om inte
annat, bli en finfin reklam.

  Vad slags ’inbördes skydd’ det är fråga om och
mot vad de ’dyra liven’ skall beskyddas förefaller
nog litet hemlighetsfullt för en utomstående.

  En klarare uppfattning om den nya 
sammanslutningens verkliga syften får man kanske, då man
erfar, att starten kommer att erhålla formen av en
raffinerad lyxbankett, till vilken en av Paris’
berömdaste kökschefer jämte medhjälpare och attiralj
införskrivits ...’»

  »Det låter lockande det där programmet, men
förbanne mig, min fine bror, om någon får mig att
gå med på den där lilla hippan!»

  »Nå, vi lever ju inte på Borgiernas tid.»

  »Man kann nicht so genau wissen, som tysken
säger — försiktighet är bäst ...»

  Direktören skakade på huvudet:

  »Nej, nu är ni för svåra: värdinnan presiderar
ju själv vid bordet, det måtte väl vara garanti nog?»

  »Osvuret är bäst.»

  »Och för övrigt finns det något i våra dagar, som
heter medikolegal besiktning.»

  »Med andra ord, du tänker gå dit själv?»

  »Ja, jag fick i dag bjudningskort.»

  »Gratulerar — du har väl gjort ditt testamente?»

  »Det tycks hos herrarna ha blivit en fix idé att
misstänka den arma fru Brand för att vara roten
och upphovet till all ondska ...»

  Baronen ryckte på axlarna utan att svara.

  Direktören kastade en blick på sitt ur:

  »Nej, vet ni vad, nu måste jag kila — min fru
är på Operan i kväll och jag har lovat att hämta
henne med bilen.»

  Även konsuln reste sig:

  »Ja, det är också tid för mig att gå — har emot
mig på skrivbordet hemma en hel hög med post att
besvara, Lovegreen och jag får nog jobba till 
framemot småtimmarna — hur var det: vi kom ju överens 
om, att ni två, Fabian och Gordon, i övermorgon 
äter middag hemma hos mig?  Ni förstår, den 
nyfunna ätteläggen skall högtidligt presenteras för
farbröderna — naturligtvis kavaj — det blir bara
vi fyra — men maten blir god — alltså: eight a
clock, if you please!»

  Ett ögonblick till och baronen och Gordon voro
åter ensamma.  Den gamle herrn satt en stund
försjunken i dystert grubbel:

  »Det går illa, Gordon, fördömt illa!  Elgon är
inte längre att räkna med — en vacker dag ber han
oss rent av att samarbeta med Irma Brand och
hennes ’Förening för inbördes beskydd’.»

  »Den där damen tycks riktigt fått honom i sina
klor.»

  »Mer eller mindre, och du kan ge dig fan på, att
hon genom honom förr eller senare får korn på
våra hedervärda personer!»

  »Du har förgäves sökt övertyga honom?»

  »Ingen möjlighet, det var som att tala med muren
där!»

  »Alldeles som jag förutsade.

  Han kunde i allt vad jag hade att andra i frågan
inte se annat än vad han behagade kalla ’lösa
antaganden’ — och ändå är Sten Elgon ingen dum
karl ...»

  »Ja, vi har ju tyvärr inte en skymt till bevis?»

  »För mig och dig har vi bevis nog — vi har vad
jag skulle kunna kalla moralisk visshet: kom ihåg
vad det är frågan om — en tillställning som den
här startar inte vem som helst, till en sådan här
historia behövs en förstklassig hjärna, ett verkligt
snille med fullt modern naturvetenskaplig utrustning.  
Tänk så själv efter: ett snille hör inte till
det som går att på längden gömma under eno
skäppo — ett snille döljer man lika litet som man
döljer ett berg.  I hela vårt land har vi i 
innevarande stund inte flera, som vore i stånd att sköta om
en sådan här affär, än jag kan räkna på mina
fem fingrar: Svante Arrhenius, Te Svedberg,
Gullstrand, Gösta Forssell och Irma Brand.  Nu är det
så, att jag kan lägga mitt grånande huvud under
bilan på att varken Arrhenius, Svedberg, Gullstrand
eller Forssell skulle falla på idén att slå sig på lönnmord 
en gros för att svindla livförsäkringsbolagen
— alltså?  Ja, slutsatsen kan du dra själv lika bra
som jag!»

  »Raffinerat slugt är det i alla fall av henne att
bilda den där föreningen — hon hade säkert fått
bolagen att anförtro henne ledningen av sitt eget
avslöjande ...»

  »Vilket bokstavligen varit att sätta bocken till
trädgårdsmästare ...»

  »Om inte vi — d. v. s. framför allt Jonas kommit
henne i förväg.»

  »Ja, Jonas ja, också med honom är det inte mycket 
att räkna — han är ju upptagen av sin pojke
som ett barn av en ny leksak!»

  »Det blir alltså på oss det hela kommer att vila
— alldeles som den gången det var fråga om
fotbollen ...»

  Baronen skakade på huvudet:

  »Det här är allvarligare saker — dem jag
beklagar är de arma åsnorna, som tagit emot inbjudning 
till den där Borgiabanketten — tro mig, de
sticker huvudet i lejonets gap.  Gud ske lov, att
lilla Sigrid fått sorg så hon inte kan gå — men de
andra ...»

  »Kan man inte varna dem?»

  »Vi har ju inte skymten av bevis — resultatet
blev att vi åkte in för missfirmelse och falsk
angivelse.»


  »Anonymt?»

  »Har du sett en svensk, som skulle falla på idén
att för ett anonymt brev avstå från en middag med
äkta, genuin, ifrån Paris importerad mästerkock?  
Sällan!»

  »Ja, då står mitt förstånd stilla!»

  »Uppriktigt sagt, mitt med!  Det blir att ha ögonen 
öppna och passa på — i sista stunden kan alltid
något dyka upp — man kan aldrig veta ...»

  Baronen tömde betänksamt sitt glas i botten och
gav tecken till uppbrott.

  Ännu en gång skulle han dock, innan dygnets
slut, få känning av, att han och hans vänner rörde
sig på vulkanisk mark.

  Väl hemkommen och i beredskap att gå till vila
föll hans blick på ett blått kuvert liggande på
nattduksbordet — han förstod genast att ett telegram
anlänt under hans frånvaro.

  Öppnande kuvertet läste han med sammandragna
ögonbryn det lakoniska budskapet:

 London.
	    Orolig, kommer per omgående.
	    Se väl efter Jonas!
	  Doris.

  Den gamle herrn suckade:

  »Ja, Herre Gud, om hon bara väl vore här ...»

  Mer än någonsin längtade baronen efter »Damen
med Djävulshuvudenas» säkra blick och starka
hand!




XII. 

Dödsplomben.

»Hallå, unge man! Stopp ett ögonblick — vi två
har bestämt samma väg.»

Evert Nyberg — eller, som vi väl hädanefter få
kalla honom, Evert Viborg — tog handen från
startknappen och drog sig åt sidan för att bereda
plats i hisskorgen åt baron Fabian Klewenhüllers
digra lekamen.

Den fete friherren nickade fryntligt:

»Tjänare, tillåt mig gratulera av hjärtat till de
lyckligen återknutna familjebanden — måtte i alla
fall kännas en smula konstigt, att så där ett, tu,
tre av ödet begåvas med en hygglig, ekonomiskt
lindrigt sagt väl situerad pappa?»

Evert log ett lyckligt leende:

»Ja, nog känns det litet egendomligt så här att
begynna med, men jag antar, man vänjer sig så
småningom?»

»Var lugn för det — det är bara vid olyckan folk
aldrig blir riktigt hemvana.»

Baronen steg ur hissen och trädde in i tamburen
där Evert skyndade att hjälpa honom av med
ytterrocken.

»Tack — jag tycker om när ungdomen är 
hjälpsam — vad fan är det för en pjäs som sticker upp
där ur bröstfickan?»

  Evert framvisade med ungdomlig stolthet ett
blankt stålinstrument:

  »Mitt blivande yrkesemblem: tandtången ...»

  »Gratulerar: In hoc signo vincis, som de gamla
humanisterna skulle sagt.»

  »Med den här har jag i eftermiddag ryckt ut hela
trettiotvå tänder på en herre.»

  »Stackars fan — han måtte ha haft det mindre
trevligt.»

  »Det var inte så farligt — han kände ingenting,
för han var död.»

  »Jaså på det viset — man övar sig på lik?»

  »Ja, längre har jag tyvärr inte hunnit ännu.»

  »Nå, alla barn i början — stoppa nu in
mordinstrumentet: vid middagsbordet blir det nog ingen
användning för det — kristiden är Gud ske lov
över ...»

  »Kristiden?»

  »Just kristiden, ja — jag kände en avdankad
tandläkare som under kristiden upplevde en
fullkomlig renässans — blev riktigt populär och söktes
upp av alla, bara för han jämt gick omkring med
tången i bakfickan — se det var på den tiden då
det var så ont om kork i landet, att bryggerierna
måste ta sin tillflykt till träpluggar och på dem bet
ingen korkskruv, men tanddoktorn tog dem, han,
med sin tång!»

  Evert skrattade pliktskyldigast åt historien —
han hade naturligtvis hört den förut — och följde
i baronens kölvatten in i konsulns gamla jägarrum,
numera tämligen tomt och öde, då flertalet av
väggarnas jakttroféer redan för länge sen fått göra
resan över Atlanten.


Baronen fann här konsulns privatsekreterare mr
P. A. Lovegreen (alias Per Albin Lövgren) i full
färd med att för artisten Benell demonstrera en
stor, högkomplicerad elektrisk apparat, som med
sina rullar, lampor, strömbrytare, regulationsanordningar 
och batterier bildade ett för lekmannaögat
outreddbart virrvarr av blank mässing, isolerad
koppartråd och graderade ebonitskivor upptagande
hela mitten av rummet.

  Baronen stirrade en god stund på det hela med
oförstående blick:

  »Det var mig en komplex tusan — måtte bestämt
vara den sig så kallade dernier cri på området i
fråga.»

  Mr Lovegreen bugade sig smickrad:

  »Alldeles, herr baron, alldeles — det är en av de
allra första uppmonterade nya utsändningsapparaterna 
för Selkirkvågor kombinerad med en högförstärkt 
heterodynemottagare med Selkirkdetektor.»

  »Selkirkvågor, vad fan är nu det för sort?»

  »Det är ett alldeles nytt vågslag — unga Selkirk
vid Edison Institutet hittade på dem av en ren slump
och mrs Viborg, som tyckte den kunde bli till nytta,
köpte hemligheten av honom ...»

  »Ja, men vad är det?»

  »Ja, det vet jag inte själv — jag bara vet att de
uppstå i den här apparaten, om den monteras rätt
och matas med ström av viss styrka.

  Uppriktigt sagt, tror jag inte ens Selkirk själv
riktigt är på det klara med den teoretiska grunden.  
Så mycket är säkert, att den här apparaten
framkallar en alldeles särskild sorts vågor i etern — 
Selkirkvågor, som gå från pol till pol över hela
jordklotet, utan att påverka eller påverkas som vanliga
Hertzska vågor.  Vi kunna alltså med den här 
apparaten inte bara samtala och motta samtal utan att
störas eller störa, men också utan att någon
utomstående har den avlägsnaste aning om att det
överhuvud signaleras — de vanliga mottagningsapparaterna 
och antennerna är för Selkirkvågorna precis 
lika döva och blinda, som människoörat för
ljusvågor eller ögat för ljud.»

  »Och om det är ni ensamma?»

  »Så länge det räcker: förr eller senare kommer
naturligtvis någon att göra om upptäckten — men
det kan också dröja. — Än så länge har vi i alla
fall monopolet: det finns i hela världen i närvarande
stund bara fem uppmonterade apparater.  En
ombord på ’Thunder Child’, en i mr och mrs Viborgs
palats i Washington, en i vårt huvudkontor i New
York, en i Selkirks laboratorium i Orange och så
den här i konsulns privatvåning i Stockholm.  Vi
fick den färdig för ett par timmar sen och kan från
och med nu direkt själva sköta vår korrespondens
med yachten och med kontoret vid Wall Street utan
anlitande av mellanhänder.»

  Privatsekreterarens demonstration avbröts genom
konsulns inträde i rummet:

  »Tjänare, gubbar, välkomna!  Tjänare, pojke, hur
har du haft det i dag på institutet?  Kunnat dina
läxor ordentligt och gjort heder åt din gamla pappa,
som på sin tid aldrig kunde sina, vill jag hoppas?

  Ni får ursäkta allesamman att jag låtit er vänta,
men jag kommer från en intervju med en äldre
yrkesbröder till pojken där — trodde för resten
aldrig jag skulle bli färdig.  Hade, som jag visst
sa’ häromdagen, en tandplomb som lossnat — 
Kristenson, min gamla tandläkare, hade under min
frånvaro behagat lägga sig ned och dö, och någon
annan kände jag inte.  På baren hos Irma Brand 
råkade jag en hygglig prick som hörde till yrket
och till honom telefonerade jag i går och gjorde
upp om tid, men när jag kom dit i dag står det ett
anslag på dörren att där var stängt — kunder
hänvisades till Mäster Samuelsgatan nummer så och
så — nå, well så bilar jag dit och fick där veta att
min egen hedersprick fått något förhinder, dödsfall
i familjen eller vad det nu var, och den andra
kissen åtagit sig vikariatet.

  Skönt, mig var det detsamma, tandbotare som
tandbotare, tänkte jag, och karlen, det måste jag
säga, kunde sitt yrke: gjorde mig inte vidare illa,
utan satte allting i prima skick — men allt det där
tog sin tid och herrarna får ursäkta — allons,
middagen väntar!»

  Privatsekreteraren avbröt:

  »Förlåt att jag avbryter — det kom alldeles nyss
ett meddelande från vår city-agent i London, kanske 
konsuln behagade kasta ett öga på det — det
ser rätt så mystiskt ut.»

  Jonas Viborg tog papperet och ögnade hastigt
igenom innehållet utan att ändra en min:

  »Det var några antika kottar, egypterna, eller om
det nu var etrurierna, som före maten brukade låta
kånka omkring med en mumie för att inte folk
skulle helt förgäta sin dödlighet: Det här lilla
telegrammet kan nästan göra samma tjänst — 
varsågod, Fabian, läs gärna högt — det är inga
hemligheter. — Och sen till bords, god’vänner, jag är
hungrig som en varg!»

  Baronen kastade en blick på telegrammet och
hans panna blev i ett nu mörk som natten:

  »Försäkringar mot skada, förorsakad genom J.
N. C. Viborgs död under löpande halvår, uttagna 


hos Lloyds genom olika mäklare för ett sammanlagt 
belopp om över 100,000 £.

 Simy & Simy.»

  »Tillåt mig, Jonas, att uttala min beundran, det
finns, ta mig fan, folk som skulle ha mistat aptiten
för mindre än så.  Det är ju, inte annat än jag kan
se, en fullkomlig krigsförklaring!»

  Konsuln ryckte likgiltigt på axlarna:

  »Jag har varit i livsfara förr — låt var dag ha
sin plåga — här i våningen tänker jag i varje fall
vi är säkra.»

  »Det här förklarar ett mystiskt meddelande, jag
i går fick ifrån din fru gemål — hon bad mig ha
ett öga på dig, Jonas.»

  »Mig med!»

  »Jag vet, inte jag heller undgick ett varningsrop
från makan i fjärran, och här har vi, som sagt,
förklaringen — vilket allt inte hindrar, att vi skall
äta middag, innan soppan kallnat och steken hunnit
brännas vid!»

  Middagen var över.  Värden hade gjort sitt bästa
att hålla målron vid makt, hållit tal för sin nyfunne
son och i ett halvt skämtsamt, halvt allvarligt
anförande anbefallt honom i vännernas åtanke,
»därest något oförmodat skulle tillstöta hans pappa
och göra den olycklige för andra gången faderlös».

  Hur det nu var, ville, trots matens och vinernas
förträffliga kvalitet och värdens alla ansträngningar, 
stämningen inte riktigt bli som den borde: både
baronen och Gordon voro fåordiga och tankspridda
— det stod för dem ej till att slå ur tankarna de
senaste underrättelserna från den stora försäkringsmarknaden 
i världens huvudstad.


  Det var artisten Benell som åter bragte ämnet å
bane:

  »Det är mig ofattbart, hur något som det här
överhuvud är möjligt?  Här hemma i Sverige ville
jag se det försäkringsbolag, som man fick att gå
in på något dylikt!»

  »Kära vän, du glömmer att det är i ditt eget
älskade fosterland England.

  Där över är allt i den där vägen möjligt — 
försäkringsväsendet, särskilt hos Lloyds, har alltjämt
den gamla primitiva karaktären av ett vad.»

  »Ett vad?»

  »Ja, visst — ett vad mellan försäkringstagaren
och försäkringsgivaren om risken.»

  »Jag förstår inte riktigt?»

  »Herre Gud, det är ju helt enkelt: Mr A. går
upp på Lloyds, som i förbigående sagt ursprungligen 
helt enkelt var ett kafé, och säger: paré om
hundra pund, att påven är död om en månad! — 
Mr B. svarar: det där tror jag inte, betala mig här
kontant fem pund, så skall ni få en förbindelse
av mig på att jag, om Hans Helighet inte
överlever månaden, betalar er hundra pund — det är
hela historien.

  Hos Lloyds kan du försäkra dig mot vad fan
du behagar: mot fult väder på en viss bestämd dag,
mot inbördeskrig i Portugal, mot presidenten
Hindenburgs död eller mot att Charly Chaplin får
hjärnblödning.  Snart sagt allt mera framskjutet
folk figurerar på Lloyds poliser — min fru har
stått och skyltat där, sen hon var aderton år
gammal — man kunde rent av en tid begagna premiekursen 
som politisk barometer för det sociala missnöjet 
i U. S. A.

  För resten har jag skyltat där själv rätt så ofta 
de sista åren och lever ändå, som du ser — fast
det medges förstås att beloppet den här gången är
avsevärt nog. — Skål Gordon!»

  Konsuln satte i från sig det urdruckna glaset och
lutade sig bekvämt tillbaka i länstolen petande
liknöjt sina tänder med sin briljanterade miljonärtandpetare 
— i förbigående sagt en present av J. P.
Morgan. — Ingen, som i denna stund sett Jonas
Viborg, stor, stark och full av hälsa, sitta mätt och
belåten vid sitt eget välförsedda bord, skulle kunnat
ana, att han, där han satt bar inom sig fröet till
avgrundsplåga utan namn med döden som enda
befriare — att ödesgudinnan redan höjt saxen till
klipp, och att endast ett underverk i denna stund
kunde rädda honom.

  Vad ödet valde till sitt redskap, var ett ting,
skenbart det obetydligaste av alla, en bräcka i en av
de små porslinspropparna till det elektriska ljuset.

  En obetydlig orsak, kanske en flyktig stegring
av strömmen, kom den att spricka, och det blev
mörkt i rummet.

  »Se så, åter en propp som rök — Lovegreen, var
snäll och se till, att vi får en ny insatt!»

  Sekreteraren skyndade ut och sällskapet satt kvar
i dunklet.

  Plötsligen var det något som fångade baron
Klewenhüllers blick — var gång, den mitt emot honom
sittande konsuln förde tandpetaren till munnen, var
det som om det från de små ädelstenarna på skaftet
utgått ett flyktigt grönaktigt fosforskimmer — 
ungefär sådant som det man kan iaktta, om ett par
sockerbitar gnidas mot varandra i mörkret.

  Ett ögonblick trodde baronen sig utsatt för en
lek av sina sinnen, dock då fenomenet upprepades
förstod han att hans ögon ej hade bedragit honom. 

  Baronen stelnade till — i samma stund som ljuset
i kronorna åter flammade upp, hade han fått visshet
om att faran, ej längre som nyss ett dunkelt
framtidshot, var över dem omedelbar, överhängande — 
oavvändbar, om ej genom rask, ögonblicklig
handling.

  Baron Fabian Klewenhüllers tröghet var långt
mera skenbar än verklig.  Indolent, som han var,
hade han mer än en gång visat i nödens stund, att
hos honom anden hade förmågan att elektrisera det
lata köttet till snabb, målmedveten handling.

  Så ock nu — utan att säga ett ord reste han sig
från sin plats, gick runt bordet fram till väggen
bakom konsuln, där han lugnt, som om intet hänt,
bland väggens talrika hugg- och stickvapen utvalde
en stadig gummibattong.

  Ett ögonblick vägde han vapnet i handen för att
i det nästa tilldela sin intet ont anande värd ett
slag rätt över hjässan kraftigt nog att komma
konsuln, stark som han var, att utan ett ljud sjunka
sanslös samman i stolen.

  »Fabian!»

  Artisten Benell hade sprungit upp med förfärad
uppsyn, hans första tanke var att baronen blivit
galen.

  »Inte ett ord, Gordon!  Var sekund kan vara
dyrbar!  Hit med pojken och hans tång, här är en
tand som tvärt måste ut!»

  Baronen böjde sig ned över konsuln öppnade på
hans läppar och kastade en hastig blick på de
starka, vita tänderna:

  »Andra premolaren i överkäken — den med nya
plomben i — för djävulen, pojke, stå inte och gapa
— det gäller din fars liv!»

  Evert hade sett slaget falla, sett konsuln sjunka 
samman och blivit stående, liksom förlamad, sen
han i första ögonblickets häpnad sprungit upp från
sin stol.  Under inflytande av baronens ord steg han
tveksam fram med tången i hand:

  »Jag förstår inte — skall jag ...»

  Baronen stampade av otålighet:

  »Naturligtvis skall du — himmel och avgrund,
unge, hugg i och låt inte tiden gå — eller ge mig
tången, om du är ett sådant helvetes kräk, att du
inte törs!»

  Halvt instinktivt lydande baronens befallande
stämma satte Evert tången om tanden — kände
med ens yrkesinstinkten vakna och handen bli fast.

  Baronen höll konsulns huvud mellan sina händer 
och följde med ögat girigt varje den unge
operatörens rörelse:

  »Det är rätt — rätt så, hugg i bara — några
luxationer till och vi har den!»

  Ett ögonblick till och tanden var ute.  Baronen
drog en suck av lättnad:

  »Gud vare prisad — låt oss hoppas, det inte är
för sent!  Och nu, Gordon, hit med ett glas konjak,
så vi får liv igen i gamla hederliga Jonas!»

  Den sanslösa andades tungt med stånkande,
avbrutna andetag, alldeles som en boxare efter en
grundlig »knock-out».  Baronen lyckades äntligen
med möda få honom att svälja ett halvt glas av
den livande drycken — verkan var ögonblicklig:
Jonas Viborg slog upp ögonen och kastade kring
sig en yrvaken blick:

  »Vad fan står på — ni ser alla så konstiga ut
— och mitt huvud värker — jag har väl för sju
sjungande inte gått och fått stora skrällen?»

  »Var lugn, Jonas — drick litet mer konjak — 
det var bara jag som drev till dig i skallen med en
gummibattong!»

  Konsuln satte sig kapprak upp i stolen:

  »Vad för slag?  Drev till mig med en gummibattong?  
Har du blivit galen, eller har jag?»

  Konsuln förde handen till munnen och kastade
samtidigt en blick på sin väst:

  »Jag blöder ju — och vad är det här för ett
svineri?  Jag ser ju ut som en slaktad gris?»

  Konsuln upptäckte i detsamma sin förlust och blev
nu ond på allvar:

  »Herre Jemine, ni förbannade kanaljer, ni har
ju halat ut en tand på mig?

  Nej, vet ni vad — det här tycker jag, gubbar,
är att driva skämtet litet väl långt!»

  Evert, nu då spänningen var över, blek som ett
lik och darrande i alla leder, fingrade nervöst på den
faderliga oxeltanden, som han halvt mekaniskt
tagit ur tången:

  »Pappa får förlåta — det var jag som gjorde det
— farbror Fabian sade — att — att ...»

  Tårarna stodo den olyckliga i ögonen.  Konsuln
kastade en bister blick på vad som för blott några
minuter sen varit en integrerande del av hans
person:

  »Kasta bort eländet, pojke!  Kasta bort den — 
så jag slipper se den!»

  Baron Klewenhüller lade sig emellan:

  »Sakta i backarna Jonas, rik som du är, tror
jag knappast du har råd att på längden bestå dig
med sådana extravaganser — den här tanden är
om jag inte alldeles tar fel, gamle vän, värd
åtskilligt mera än den största elefantbete i din
trofésamling.»

  »Den där?»


  »Just den här, vänta skall du få se: Gordon, vill
du vara nog vänlig att släcka lamporna ett tag!  
Se så, Jonas, låna mig nu den där nobla diamantringen, 
du bär på ditt finger — det är väl inte
s. k. Beniciavara vill jag hoppas?»

  »Benicia, den här? — Åh, hut — Doris har givit
elva tusen dollar för den hos Tiffany i New
York ...»

  »Nå, då så — ro hit med den, skall du få se
på något nätt!»

  Baronen förde sakta den blodiga tanden och
ringen mot varandra — och se plötsligt började
diamanten, en stor präktig solitär av renaste vatten,
utsända ett svagt grönaktigt skimmer.  Baronen
fortsatte att närma de två, ringen och tanden, och
i ett nu lyste stenen i strålande smaragdgrönt
fosforsken, starkt nog att låta ögat urskilja konturerna
av de kringliggande föremålen, framför allt baronens 
händer och anletsdrag, hemskt grönbleka i den
trollska belysningen.

  Den gamle herrn log ett spöklikt leende:

  »Förstår du nu?»

  Konsuln kände, modig som han var, kallsvetten
bryta fram vid tinningarna:

  »Radium?»

  Baronen nickade:

  »Just Radium, ja — varken mer eller mindre,
och inte småsmulor heller.  Tar jag inte allt för
mycket fel, finns det i den här tanden, under
guldplomben, för minst en tio-, femtontusen kronors
värde första klassens radiumsalt — energi nog att,
om den bara efter behag kunde frigöras, driva din
Packard varv på varv jorden runt eller spränga
det här huset i luften!

  År ut år in, sekel efter sekel kommer den här 
radiumplomben att sända ut sin levande kraft i form
av strålar — strålar, som får diamanter att lysa i
mörkret som små solar och människokroppens
levande celler att tyna av och dö ...»

  »Säg oss, Fabian, vad hade blivit resultatet, om
den där avgrundstanden fått sitta kvar i Jonas
mun?»

  »I dag ingenting — i morgon och övermorgon
ingenting heller — om en vecka kanske en smula
nervös tandverk — om en fjorton dagar avgrundens
alla kval — nekros i käkben och tunga — innan
ett par månader döden, sen halva ansiktet ruttnat
bort i levande livet ...»

  Det blev ett ögonblick tyst i rummet.  En var
hade haft som en förnimmelse av dödens kalla
andedräkt.

  »Jag tror vi nu inte behöver grubbla längre över
vad det var för ett slags mystisk ’strålsvamp’ som
i vintras tog livet av överintendenten Gadelius ...»

  »Ja, nog var den framkallad av strålar alltid ...»

  »Inga vitsar, om jag får be, det här är ju
ruskigt!»

  Konsul Viborg torkade kallsvetten ur pannan med
den blodiga servetten och stirrade på den mitt på
bordet liggande tanden, som om den varit Medusas
huvud:

  »Men — men, hur blir det med mig?  Jag har ju
redan gått och burit på djävulstyget i ett par, tre
timmars tid minst?»

  »Och det får du i sinom tid nog sota för, Jonas
— var lugn för det!

  Henri Becquerel bar ett radiumrör i västfickan
ungefär lika länge och resultatet var efter fjorton
dagar ett styggt brännsår på magen — det var så
radiets fysiologiska verkning blev upptäckt ...»


  »Snygga upptäckter — sådant där folk borde
hängas!»

  »Och det blev ingenting vidare?»

  »Nej, han slapp undan för gott köp — och vi
får väl hoppas att det här inte blir värre — men
nära ögat var det den här gången.  En vanlig fattig
syndare, som inte haft råd att peta sig i tänderna
annat än med trästickor, hade i dina kläder varit
såld.»

  »Jaså, nu begriper jag — det var briljanterna i
tandpetarn, som räddade mig?»

  »Alldeles, jag såg dem lysa i mörkret och
förstod.»

  Konsuln funderade ett slag:

  »Men, säg mig, min fine bror, varför slog du mig
egentligen i skallen?  Var det inte i alla fall en
smula brutalt?»

  »Kära Jonas, varken jag eller någon icke specialist 
känner tillräckligt till radiums små egenheter,
för att i ett casus som det här kunna bestämt
avgöra, hur pass brått det är att få ut eländet — 
för mig föreföll var sekund dyrbar — och därför
så ...»

  »Vi kunde väl resonerat?»

  »Resonerat? — Kära Jonas, du känner inte dig
själv.»

  Artisten Benell petade försiktigt på den ödesdigra 
tanden med spetsen av sin fruktkniv:

  »Här har vi nu i alla fall, vad vi så länge åstundat: 
en så kallad corpus delicti — något, man kan
ta på.»

  »Vi har radiet, ja — och det är sannerligen inte
så illa — men längre kommer vi inte.  Det är ett
långt hopp mellan tanden här på bordet och en
viss dam som vi alla känner.»


  »Ja, var radiet kommer ifrån — det är en fråga
för sig.»

  »Jo, men jag vet, var det kommer ifrån och det
är från Mäster Samuelsgatan och det skall visst
folk bli varse om, innan klockan blir nio i morgon
bittida!»

  Baron log skeptiskt:

  »Goda Jonas, du glömmer med vem du har att
göra — när du kommer till Mäster Samuelsgatan,
är boet tomt och fågeln utflugen — kanske, om
lyckan är god, du lyckas lägga vantarna på
borrstället och tandläkarstolen — de väntade nog inte
att bli upptäckta så här i ett nu — men det blir
också allt — och vad din så kallade hedersprick
från bardisken angår, så kommer han att säga dig,
att han på utsatt tid satt och väntade på dig i sitt
mottagningsrum — anslaget på dörren satt nog inte
uppe många minuter längre än vad som behövdes
för att du skulle hinna komma, läsa och gå — tro
mig du, den vägen kommer vi ingen vart.»

  Konsul Jonas Viborg stirrade tyst framför sig
och slog så näven i bordet så glasen hoppade:

  »Fan anfäkta, tror jag inte att det här sällskapet,
när allt kommer omkring, är ett strå vassare än
själva tavaritsch Olga Radek, osalig i åminnelse!»




XIII.

Fanan med saxen.

Pustande och flåsande som en tank i en uppförsbacke 
knogade gamle baron Klewenhüller steg för
steg uppåt de branta trätrappor, vilka från
spårvagnens hållplats på Katarinavägen leda till högre
regioner.

Då och då stannade den frodige friherren, drog
djupt in andan och beundrade panoramat av
strömmen och dess skeppsfart i solnedsgångsbelysning
med minen av en upptäcktsresande i färd med att
bestiga någon av Andernas ännu Jungfruliga toppar.

Södra Mälarstrandens Stockholm, »Söder», som
det i dagligt tal rätt och slätt kallas, är en stad för
sig. Visserligen ligger det inte, som dess motsvarighet 
vid Bosporen i en annan världsdel, men dock
i en annan provins av riket: Stockholm, den
genuina stockholmarens Stockholm, ligger i Uppland,
Södermalm i Södermanland.

Med sina från Stadsgården brant uppstigande
klippor, sina luftiga höjder och små krokiga,
gammaldags gator och gränder bildar det ett slags
parallell till Paris’ Montmartre med Katarinakyrkans
dôm intagande Sacré-Cœurs plats i stadsbilden.

  För den äkta Stockholmaren, honom för vilken
världens medelpunkt är belägen ungefär där
Tornbergs klocka reser sig på sin granitpelare utanför
Dramaten i Arsenalsgatans förlängning, utgör och
kommer Södermalm städse att utgöra en terra
incognita, och en vandring dit upp — åtminstone, om
den sträcker sig avsevärt bortom Mosebacke och
Södra Teatern — att ha karaktären av en
upptäcktsfärd i endast ofullständigt kartlagda nejder,
bebodda av okända, delvis mindre välsinnade
urinnevånare.

  Något av allt detta återspeglades, som vi redan
antytt, i den digre resenärens hållning, i trots av
det faktum att det långt ifrån var första gången
baronen beträdde dessa luftiga vägar.

  Ändamålet med hans pilgrimsfärd var att avlägga
en aftonvisit — om det så passade sig med
tillhörande kvällsgrogg — hos hans gamle vän och
broder i filosofien, den lärde dr Algernon Stille,
vilken efter »Gargantuas» korta levnadssagas slut
— alldeles som baronen själv — givit politiken på
båten och övergått till vad man med ett artigt
uttryck brukar kalla ett »kontemplativt levnadssätt».

  I ett litet hus borta på Tjärhovsgatan hade den
nye Diogenes funnit en inte alltför obekväm tunna,
i vilken han likt snigeln i sitt skal dragit sig
tillbaka från världens larm för att i ro utveckla sin
själs dolda krafter — en andlig idrott varuti
baronen — alldenstund anakoretens whisky var god
och gammal och hans cigarrer inte heller att
förakta — då och då plägade godhetsfullt biträda.

  Att det härvid mellan de båda värda
levnadskonstnärerna rådde långt mindre oenighet än
fordom på det politiska området inses lätt, om jag
anförtror läsaren, att den filosofiska riktning, f. d. 
salongsanarkisten och humanitärbolsjeviken anslutit
sig till — sorgligt nog har han ännu aldrig kommit
sig för, att skriftligen framlägga den i
sammanhängande form — var en egendomlig blandning av
epikureisk eudemonism och världsfrånvänd cynism
— inte alldeles omöjlig att förena med baronens
likaledes utpräglat epikureiska, tyvärr alltjämt
starkt egocentriskt betonade klubbfilosofi.

  Efter att ett ögonblick eller två ha hejdat sig på
höjden av trappan för att hämta andan och i fulla
drag njuta av höjdernas friskare luft, återtog
baronen sin vandring och hade så gott som hunnit till
målet, då plötsligen hans öga möttes av en syn, som
kom honom att bli stående orörlig i ungefär samma
stelnade tillstånd som en hönshund, då hans
luktorgan oförmodat träffas av rapphönskullens
doftande vittring.

  Vad som kom baronen att på ovan beskrivna sätt
stanna, figurligt talat med »häpnadens finger i
förvåningens mun», var ingenting märkligare än en
fana hängande på en stång över porten till ett
närbeläget hus.

  Fanan var varken ny eller på något sätt särskilt
i ögonen fallande, och under vanliga förhållanden
skulle den gamle herrn gått den förbi, utan att ge
den en blick, i den vissa övertygelsen, att den
tillhörde någon förening, orden eller »loge» firande
en fest eller ett sammanträde i huset i fråga.

  Vad som nu kom honom att stanna var själva det
på fanan avbildade emblemet: en gul ullsax på
blått fält — en ullsax i alla delar lik en, av vilken
han i detta ögonblick bar en miniatyrkopia väl
förvarad i ett fack av sin plånbok.

  Hade baron Fabian fått se en upprest galge med
ett par dinglande människokroppar eller mött en vit 
elefant, sakta spatserande gatan fram i ensligt
majestät, hade hans häpnad knappast kunnat vara
mindre än nu, då han på öppen gata möttes av
något, han på goda grunder hållit för det hemliga,
endast för ett fåtal invigda bekanta, kännetecknet
för en bland samtidens mest allmänfarliga och
brottsliga sammanslutningar.

  En lång stund förblev han stående, utan att kunna
slita sina ögon lös från den ödesdigra symbolen.

  Ovillkorligen sporde han sig, om han gäckades
av ett tillfälligt sammanträffande eller om den dolda
fiendens list och fräckhet i själva verket skulle visa
sig vara långt större än vad han i sina djärvaste
drömmar vågat ana.

  Besluten att med det snaraste skaffa sig visshet
fortsatte han sin väg — han hoppades, inte alldeles
utan orsak, att hans i närmaste grannskapet bosatte
tänkarbroder möjligen skulle kunna ha något att
berätta om fanan och dess mystiska ägare.

  Diogenes’ lärjunge mottog som vanligt baronen
med öppen famn.  För den, vilken närmare känner
dr Algernon Stille, bör det ej verka förvånande, att
han, sen han på allvar dragit sig tillbaka från
dagspolitiken, ännu en gång bytt skepelse.  Då vi senast
hade tillfälle göra hans bekantskap var furst
Krapotkin och Lev Trotszkij de ledstjärnor han närmast
styrde efter, nu mera tycktes av allt att döma hans
ideal vara något mitt emellan gamle Tolstoj och
Sarastro i Trollflöjten.  Nebukadnezarskägget hade
grånat och fått något av profetisk värdighet, de
guldbågade glasögonen hade utbytts mot vördnadsbjudande 
runda hornbrillor av en genomskärning,
som skulle hedrat en världsfrånvänd efterföljare
av Kon-fu-tse, samtidigt som doktorns rörelser,
från att ha varit smygande och demoniska som 
doktor Mirakels i Hoffmans Äventyr, antagit något
av en förklarad Buddas upphöjda lugn.

  Stilla och värdigt som Philemon, då han för sina
gudomliga gäster framsatte honungskakan och
mjölkkrukan, uppdukade doktorn whiskyflaskan,
vichyvattnet och cigarrerna, för att därpå slå sig
ned mitt emot baronen i en av de båda bekväma
buffellädersfåtöljerna, spillror räddade undan det
berömda »sport och boulevardbladets» skeppsbrott:

  »Eh bien, cher Fabian?  Hur lever världen där
borta på andra sidan om vattnet?»

  Baronen blåste sakta ut röken av sin nytända
cigarr:

  »Ungefär som mikroberna i en vattendroppe — 
myllra om varann i rastlös jakt efter matbitarna
— förenas och skiljas åt ...»

  »Utan att tänka på att söka visdomen — det
högsta goda!»

  Doktorn suckade — mindre än någonsin kunde
den varma människovännen vänja sig vid tanken
på tidens krassa utilitetsmoral.

  Baronen beslöt att oförtövat kasta sig in på det
ämne som för tillfället mest upptog hans intresse:

  »Jag såg en fana utanför ett hus här bredvid,
vad är det egentligen för något?»

  Baronen framkastade frågan i den likgiltigaste
ton i världen.

  Doktorn kastade på sin gäst en lurande blick — 
Algernon Stille hade trots ärliga bemödanden svårt
att riktigt göra sig av med detta minne från
anarkisttiden — nästan lika svårt som han haft att
förvärva den, och den kom alltjämt gärna igen, helst
då doktorn ville verka skarpsinnig:

  »Aha, du har lagt märke till ’Friklipparnas’ 
emblem?  Ja, det blir sammanträde där i kväll — 
första och sista tisdagen i var månad ...»

  »’Friklipparna’?  Vad är det — goodtemplare?»

  »Det finns nog en del goodtemplare där — men
inte i den egenskapen — i spritfrågan är orden
neutral.»

  »Skönt, men vad sysslar den med — beklädning
av fattiga barn — bibelutdelning — hednamission?»

  »Cher Fabian, trots ditt gråa skägg har du ännu
mycket kvar att lära: Vet alltså, högtvärderade, att
den sysslar med något, du aldrig begripit dig på ...»

  »Jaså, musik?»

  »Nej, men — erotik.»

  »I så fall antar jag, gamle Ravaillac, att du är
stormästaren?»

  »Ingalunda, men tjänande broder i templets
förgård medger jag gärna att jag är.»

  Detta var bättre än baronen vågat hoppas — 
det gällde nu att ej ta in reven för raskt, utan, som
det på metarspråket heter, »leka med laxen»:

  »Erotik?  Jo, jag tackar — man får alltså i
sedernas intresse hoppas att ordens ledamöter
åtminstone delvis rekryteras ur det täcka könet?»

  Doktorn nickade allvarligt:

  »Rätt gissat, cher Baron, det finns friklippare och
friklipperskor — förtjusande friklipperskor till och
med ...»

  »Och så dansar man jazz?»

  Filosofen log ett leende, som han hoppades skulle
verka tvetydigt:

  »Ordens hemligheter får ingen avslöja ...»

  »Inte ens så här oss emellan — sub rosa?»

  »Där finns förtjusande ceremonier — pikanta
mysterier — delvis i mörkret ...»

  »Aha!»


  »Ingen känner den andra, alla är inhöljda i vita
kåpor — alldeles som i Klu-klux-klan i Amerika ...»

  »Och ledamöterna?»

  »Mest småfolk härifrån trakten: småhandlare,
borgare med litet bedagade fruar, vackra arbeterskor, 
skrivmaskinsfröknar — och så, blandade med
hopen, folk från Östermalm och Norrmalm, folk
som man aldrig skulle kunnat ana att finna där — 
en gång tyckte jag mig till och med känna igen en
viss mycket omtalad dam ur societeten — du kan
aldrig gissa vem ...»

  »Nå, tala om — du ser ju, jag dör av
nyfikenhet?»

  Doktorn sänkte tonen till en hemlighetsfull,
knappt hörbar viskning:

  »Irma Brand — jag kände igen henne på
ögonen!»

  Baronen jublade invärtes, han förstod att han
var på rätt spår:

  »Nå, än högsta ledningen, vem har den?»

  Ett moln lade sig över doktorns tänkarpanna,
baronen hade, utan att veta det, rört vid en ömtålig
sträng:

  »Den känner ingen — inte ens jag ...»

  »Verkligen?»

  »Orden tycks ha många grader — ännu är jag
inte längre än i tredje — man stiger sakta — det
lär finnas prov ...»

  »Som hos anarkisterna?  Högt värderade, kommer 
du ihåg en viss hemlighetsfull fotboll?»

  Doktor Stille gjorde en avvärjande rörelse — 
han delade med konsul Jonas Viborg motviljan mot
berörandet av vissa episoder ur det förgångna:

  »Nog, nog — sat sapienti — men det här är något
helt annat — livsbejakande, oskyldigt ...»


  Baronen log skeptiskt:

  »I synnerhet oskyldigt ...»

  »Oskyldigt för oss, som inte känner oss bundna
av samhällets brackmoral.»

  »Ha — där stack anarkisten fram bockfoten!  
Nå, än polisen — tycker den också det är
oskyldigt?»

  »Där sker ju egentligen ingenting ont — där
spelas inte hasard — och framför allt — det allra
viktigaste — där förtärs bara citronil och påbredda
smörgåsar.»

  »Gott, då förstår jag — vem tusan, vore han
också Sherlock Holmes själv, skulle våga i det här
landet misstänka för immoralitet, folk som håller
sig till citronil och påbredda smörgåsar — högst
raffinerat, vid profetens skägg, högst raffinerat — 
skål!»

  Baronen lyfte glaset till läpparna och tog en djup
klunk:

  »Vet du, Algernon, det skulle sannerligen roa
mig att för en gångs skull få vara med om det där.»

  Doktorn stirrade förfärad på sin gäst:

  »Få vara med om ett Friklipparmöte — du?»

  »Ja, just jag — vad fan vill du — en gång är
ingen gång ...»

  Doktorn funderade tyst ett par ögonblick:

  »Där finns förstås en utväg — min granne i
våningen ovanpå — en före detta källarmästare — är
medlem han med och har i förmiddags gått och
fått ryggskott — han är nästan lika tjock som
du ...»

  »Du menar, jag kunde gå i hans ställe?»

  »Om han bara ville låna oss sin ordensmantel och
tecknet — sannerligen tror jag inte, jag skall gå och 
tala med honom — det vore värt pengar att se dig
på ’Friklipparna’, Fabian!»

  Baronen förstod att fisken svalt kroken — från
och med detta ögonblick var det blott att låta
sakerna ha sin gång:

  »Som du behagar — men som sagt — det vore
roligt för en gångs skull.»

  »Gott, blanda dig en ny grogg, medan du väntar
— jag skall se till vad som kan göras!»

  Doktorn — i grund och botten förtjust åt tanken
att likt en ny Mefisto få ledsaga en Faust av
baronens kaliber till den moderna valpurgisnatten,
skyndade bort lämnande den fete ädlingen ensam
med sina tankar och sin grogg.

  Baronen smålog i skägget:

  »Det gick lättare än jag trodde; mycket blir där
nog inte att snappa upp — därtill är de som makten
hava för sluga, men man kan aldrig veta — och
först och sist: små smulor är också bröd ...»

  Doktorn återkom med triumferande uppsyn, på
armen bar han en vit linnekåpa — det var tydligt,
att han ej gått förgäves:

  »Allt, klappat och klart, cher baron, här har jag
ett lagom hölje åt din feta oskuld och här det lilla
’öppna dig sesam’ utan vilket du aldrig skulle
lyckas komma innanför förlåten — akta den väl!»

  Doktorn lade i baronens hand en liten sax, i alla
delar lik en annan, för inte så länge sedan
uppplockad utanför en viss port på Lilla Trädgårdsgatan 
— dock med den väsentliga skillnaden att
materialet här var silver i stället för guld.

  Baronen anade att han redan förut innehade
utmärkelsetecknet för en betydligt högre grad — ett
utmärkelsetecken, som det dock icke torde vara
rådligt för en oinvigd att göra bruk av.


  Doktorn blandade till en ny grogg:

  »Skål Fabian — ännu har vi en stund på oss,
det tjänar ingenting till att komma för tidigt — 
framför allt inte för dig, som helst bör söka att
så till sägandes uppgå i mängden.  Det trevligaste
med den här orden är anonymiteten — man vet
ingenting — man bara anar.  Fantasin har fritt
spelrum, under kåpans hägn kan gömma sig en Venus
från Milo — med armar — eller också motsatsen.

  För äldre gentlemän som du och jag är det rent
av idealet — alla kvinnor är inte nog kloka att
skatta umgänget med i livets skola luttrad visdom
högre än ungdomens förgängliga rent fysiska
lockelser ...»

  »Precis som vi, Algernon, jag har just aldrig hört
att Ellen Key eller Selma Lagerlöf varit utsatta för
några förförelsekonster.»

  »Men Irma Brand?»

  »Låt du Irma Brand vara i fred — vad 
förförelsekonster angår, misstänker jag, hon sköter den
saken själv.»

  Doktorn kastade en blick på sitt ur:

  »Seså, nu tror jag vi kan ringa efter en bil — 
vi låter den gå ett varv runt ett par kvarter och
sätter kåporna på oss inne i vagnen — det är så
jag och källarmästarn brukar göra.

  Jag skulle gärna vilja be dig komma med hem
efteråt och ta en eftersläckare, men du förstår, efter
en sådan här ’Friklipparkväll’, vet man inte så noga
vad det blir av — man kan få sällskap ...»

  Baronen nickade förstående — han visste gott,
att till och med filosofer är människor — åtminstone
tidvis — allrahelst om de i likhet med den store 
Boström frigjort sig från vissa empiriska
förutsättningar på det etiska området ...

  — — —

  Baron Fabian hade snart fått nog av »Friklipparna», 
åtminstone av de lägre graderna inom orden.  
Det hela var i grund och botten rätt oskyldigt — 
precis lagom oanständigt för att inte vara anständigt, 
men just inte mer heller och mysterierna hade
vida närmare beröringspunkter med de grönländska 
naturbarnens »lampsläckarlek» än med senantikens 
orgiastiska excesser.

  Baronen deltog i leken jämt upp så mycket som
behövdes för att ej väcka uppmärksamhet — hans
korpulens, omöjlig att dölja även under kåpans vida
veck, bidrog väl även den i sin mån till, att han
ej blev vidare utsatt för »systrarnas» inviter, utan
kunde, ungefär som på en maskerad, irra tämligen
ostörd omkring i vimlet, skenbart försänkt i tankar, 
ehuru i själva verket med ögon och öron på
helspänn.

  Länge nog hade detta fortgått utan att hans
tålamod blivit belönat genom ringaste upptäckt och
redan började han starkt fundera på att begiva sig
till en annan och bättre marknad, då hans
uppmärksamhet plötsligen väcktes genom ett tätt intill
honom fört samtal:

  »Hur är det, är många där?»

  »Så gott som alla tror jag.»

  »Gott, släpp då in mig — här är tecknet!»

  Baronen kastade en sidoblick på de talande, båda
liksom han själv oigenkännliga under kåpans
förklädnad.  Han såg den ena — den som först talat
— sträcka ut handen och uppfattade en skymt av
guld.

  Den andra öppnade med en bugning en sidodörr, 
där han ögonskenligen stod på vakt och lämnade
guldets bärare fritt tillträde till rummet innanför.  
Baronen väntade ett ögonblick och passade under
tiden på att plocka fram den på gatan hittade
guldsaxen — det kunde ju tyckte han löna sig att göra
ett försök:

  »Släpp in mig — här är tecknet.»

  Baronen härmade efter bästa förmåga den andres
befallande tonfall och uppvisade med lugn fräckhet 
guldsaxen.

  Dörrvaktaren drog sig utan att svara tyst åt
sidan lämnande vägen fri.  Det var tydligt att listen
lyckats.

  Baronen kastade kring sig en förvånad blick — 
han hade väntat att möta hinder, kanske avfordras
lösen, men också att finna sig på väg till ett
hemligt möte av Friklipparordens mystiska spetsar och
i stället mötte honom en så pass alldaglig syn som
ett tomt toalettrum. Det mest förvånande i det
hela var att rummet verkligen var tomt — av
främlingen som han nyss sett gå in syntes inte ett spår.  
Plötsligen föll baronens blick på dörren till en
telefonskrubb och läste där ordet: »Upptaget» — det
var alltså här främlingen var att söka — och
baronens spända förväntan hade upplösts i ett intet.  
Med en axelryckning var baronen redan på väg att
lämna platsen, då något, kanske ett ljud, en svag,
knappt hörbar knäpp, kom honom att än en gång
kasta ögat på telefonkiosken.

  Baronen studsade: där han nyss i klara och
tydliga bokstäver läst ordet »upptaget» stod nu lika
tydligt att läsa »ledigt» och dock kunde han tagit
på sin ed att dörren ej rört sig.

  I en handvändning hade han öppnat dörren,
därinne var tomt — tomt som i rummet: hans 
företrädare på platsen hade helt simpelt försvunnit.  
Den gamle herrn granskade uppmärksamt varje del
av rummet, utan att lyckas uppdaga något
anmärkningsvärt, förgäves synade han telefonskrubben,
den skiljde sig i intet avseende från vad han var
van vid — ett litet fyrkantigt kyffe med
telefonapparaten och en pall att sitta på som enda
inredning.

  Baronens panna mulnade, Fabian Klewenhüller
var ej van vid att på detta sätt se sig dragen vid
näsan.  Halvt mekaniskt lyfte han utan att ringa
mikrotelefonen från klykan och förde den till örat.

  Baronen spratt till vid ljudet av ett oredigt sorl
av röster — det var tydligt att man i andra ändan
av ledningen — var det nu var — råkat glömma
att hänga upp apparaten.

  En stund hördes intet utom det redan omtalade
sorlet, men plötsligt urskildes enskilda ord — det
hade kommit ett par samtalande i telefonens
omedelbara närhet:

  »Då är allt klart som det blev befallt?»

  »Ja, fast det stod hårt åt att få honom att ta den
kall — han påstod att det stred mot hans
konstnärssamvete ...»

  Baronen rynkade ögonbrynen — vidare upplysande 
var det sagda just inte — dock samtalet
fortsatte:

  »Och från laboratoriet inga nyheter?»

  »Jo, bevars, allt är i sin ordning. — Tolander
kom i kväll in med kulturerna, han och Askelin
hade båda två hållit på hela förra veckan med att
prova ut virulensen ...»

  »Skönt — Jason, lägg på telefonen och kasta
om växeln, det kunde ju ...»

  Baronen hörde en svag knäpp och begrep att 
kontakten med den andra apparaten var avbruten — 
då han för säkerhets skull ringde på, fick han svar
ifrån linjen.

  Baronen bad att få droskstationen och beställde
en bil i doktor Algernon Stilles namn — han
förstod att det inte fanns stort hopp att vinna mer
denna gång — dessutom hade han hört nog för
att längta komma i väg ...




XIV.

Högsta graden.

Hade vår gamle vän, baron Klewenhüller, haft
nog tur, att redan tidigare på kvällen uppdaga
ingången till det mystiska toalettrummet och dess
tystlåtne bevakare, skulle han, om han blott haft
tålamod att dröja tillräckligt länge, kunnat övertyga
sig om att det uppträde, han bevittnat, endast
utgjorde en upprepning av ett flertal föregående.

Närmare ett dussin gånger under aftonens lopp
skulle han sett vita kåpbärare närma sig dörren,
uppvisa det gyllene inträdestecknet och försvinna
in i det rum, det varit hans lott att själv vid sitt
inträde finna tomt, ehuru utan skymt av någon synlig 
utgång.

Hade det varit honom möjligt att i astral
skepnad ledsaga någon av de inträdande, exempelvis
sin närmaste föregångare, skulle det emellertid ej
stått länge om, innan han haft gåtans lösning klar.

Han skulle sett den andra ställa sina steg mot
telefonskrubben och där efter att som vanligt ha
stängt dörren — spänna en dold fjäder, bestämd
att, tack vare ett litet, om en fotografisk tidslutare
påminnande urverk, efter två minuters förlopp
automatiskt skjuta tillbaks rigeln och utanför dörren 
ersätta ordet »upptaget» med »ledigt», en anordning 
nog fyndigt dold för att helt ha undgått
baronens i dylika ting långt från oerfarna öga.

  Han skulle vidare sett skrubbens innehavare helt
prosaiskt slå sig ned på pallen och lyfta luren av
klykan för att från linjen begära ett nummer:

  »Får jag 118 460 — tack — är det Nejson? — 

  Jaså, Jason, — numro nio är uppe och vill ner!»

  Minuten därpå började golvet sakta sjunka, jämt
och utan skakning, som då en förstklassig hiss sätter
sig i rörelse — ett ögonblick senare och falluckan,
ty något annat var det inte, kom åter upp och intog
sin ursprungliga plats, men nu var skrubben tom.

  Mannen på pallen hade ej haft långt att färdas
— knappt stort mer än en vanlig våningshöjd.

  Han hade stigit av falluckan, vilken som vi sett
omedelbart återtog vägen upp, i ett litet, källaraktigt 
förrum, vars vitlimmade väggar pryddes av
ett antal stiliserade avbildningar av »Friklipparnas»
emblem, ullsaxen.

  Ett tungt sammetsförhänge, även det smyckat
med samma sinnebild, skilj de förrummet från ett
innanför liggande, varifrån ett dämpat sorl av
röster hördes tränga ut.

  Den nykomne vände sig, utan att offra en blick
på den tydligen välbekanta omgivningen, till
rummets ende innehavare, vilken sittande närmast
förhänget vid ett litet bord, belamrat med skrivdon,
papper och telefonapparat, tydligen fungerade som
dörrvaktare till det allra heligaste.

  Det var en gammal herre i sextioårsåldern, vit
som duva, med ett det hederligaste ansikte man
gärna kunde önska sig — ingen som såg honom,
där han satt med sina papper, kunde ana, att han
varit apotekare och för ett par årtionden tillbaka 
nödgats, på grund av en pinsam familj eepisod, vari,
utom han själv, ingått som huvudingredienser en
medelålders, trätgirig hustru, en ung, vacker kvinnlig 
provisor och en burk cyankalium, utbyta morteln
mot en skomakarpryl ute på en viss holme i
Mälaren.

  »Var så god, Jason, här har han tecknet — pricka
för numro nio!»

  Bäraren av det med myten om det gyllne skinnet
förknippade mytologiska namnet — i verkligheten
hette han rätt och slätt Petterson — tog emot den
lilla guldsaxen, undersökte den noga och prickade
för numret i en lista, för att därpå återställa den till
ägaren:

  »Var så god och stig in — sammanträdet börjar
visst strax.»

  Den tilltalade nickade tyst och trädde utan vidare
in genom förhänget.

  Det innanför liggande rummet, ett långt, lågt
källarvalv, låg försänkt i halvmörker.  Så gott som
hela rummets längd upptogs av ett bord täckt av
den vid diplomatiska förhandlingar klassisk vordna
gröna duken.

  På vardera sidan om bordet stod ett halvt dussin
bekväma länstolar, de flesta vid den nykomnes
inträde i rummet redan upptagna — en vid bordets
översta ända stående större, av ett slags baldakin
överskuggad fåtölj var ännu tom — tydligen
ordförandens plats i denna hemlighetsfulla församling.

  Sin enda belysning erhöll rummet från ett antal
små avbländande lampor — en för varje stol — 
av det slag föreläsare bruka vid förvisande av
ljusbilder.

  Väl inkommen, lät numro elva förhänget falla
hop bakom sig och slog samtidigt tillbaka kåpans 
höga, spetsiga, av hål för ögonen genombrutna hätta,
blottande ett slätrakat, ungdomligt ansikte med
djärva, höklika drag.  Uppsökande sin plats vid
bordet — samtliga stolarna voro, alldeles som i
Svenska Akademin, försedda med nummer — slog
han sig ned och utbytte en nick med numro sju
och numro elva — den förra en trind herre med
ett jovialiskt goddagspiltsansikte, den senare en
äldre man med bleka, en smula härjade drag.

  Ögonblicket därpå slocknade ljuset och det blev
mörkt i rummet.  Från bortre ändan hördes ett svagt
rassel liksom av gardinringar glidande på en
mässingsstång och i nästa minut flammade i bakgrunden
upp en jättestor, av ett otal små elektriska lampor
bildad, ullsax.  En anordning av samma slag som
de vid ljusreklamerna brukliga, kom den att
oavbrutet flamma och gnistra som hade den varit gjord
av diamanter:

  »Styrande Mästare och Apostlar av den lågande
saxen, varen hälsade till kvällens möte!»

  Den nyss tomma stolen hade fått en innehavare,
eller rättare innehavarinna — från sin tron blickade 
Irma Brand med gröna, lysande kattögon ned
på sina trogna redskap i det ondas tjänst.

  »Får jag be innehavaren av stolen numro två, att
låta oss få en översikt av affärsläget.»

  Numro två, en korpulent, blekfet herre med
blonda mustascher och blekblå lätt talgiga ögon, en herre
vars närvaro i denna krets, om den varit bekant,
otvivelaktigt skulle väckt sensation på fondbörsen,
bläddrade ett ögonblick i sina papper:

  »Höga Stormästarinna, Styrande Mästare!  Den
första maj var ställningen följande:


Tillgångar.

Allmänna reservfondenKr.8,968,137:65
Royalties fr. Köpenhamnsavdelningen»39,426:39
Royalties fr. Hälsingforsavdelningen»15,644:42
Royalties fr. Osloavdelningen»6,938:11
Inkomst av överintendenten m. m. Axel Gadelius’ dödsfall»650,000:––
Inkomst av änkefru Sofia Skyttes dödsfall»480,000:––
Inkomst av friherrinnan Eva Gripencloos dödsfall»125,000:––
Inkomst av disponent Edvard Falléns dödsfall»80,500:––
Räntor»38,474:52
Från Pinkus Löwenzahn för levererad vara»4,836:71
Diverse ej specificerat»1,238:85
——————————
Summa:Kr.10,380,069:54

Härifrån avgår:
Utlägg i anledning av bankdirektör Herman Jahns blivande dödsfallKr.8,968:32
D:o för direktör M. A. Kallenstens blivande dödsfall (förslagsanslag)»5,400:––
Utgifter för f. d. konsul Jonas N. C. Viborgs blivande dödsfall»24,500:––


»Jag ber att få observera att i denna summa
ingår en utgiftpost om 18,000 kronor för radiumsalt,
som man mellertid bör ha vissa förutsättningar att
kunna återförvärva – om inte annat så vid
obduktionen.»


Organisationsbidrag till BerlinKr.9,000:––
Månadsbidrag till Ordensväsendet»4,000:––
Reklam»5,227:86


»Höga Stormästarinna!»

»Numro sex har ordet.»

»Då det är första gången jag deltar i något 
Mästarmöte ber jag om en upplysning – vad förstås
med reklam? – Jag skulle annars ha trott . . .»

»Vår reklam är negativ – vad andra betala för
att bli omtalade, betala vi för att slippa omnämnas
— det finns något som heter Hush-money.»

»Tack!»


GratifikationerKr.8,892:17
Diverse»1,168:25


Och ber jag få föreslå följande kontanta
utdelningar:


Till Stormästarinnans privatschatullKr.250,000:––
Till vardera av de tolv Styrande Mästarna»45,000:––
Till fördelning bland de lägre graderna i 
inre ringen»180,000:––


Resten överföres som vanligt på allmänna
fonden.»

»Innehavaren av stolen numro fyra behagade
meddela oss något om den kommande månadens
verksamhet.»

Numro fyra, en medelålders herre med ett
utpräglat juristansikte, reste sig.  Han kom direkt
från en middag hos en av Högsta Domstolens
ledamöter och baron Klewenhüller skulle, om han varit
närvarande, ej utan inre tillfredsställelse lagt märke
till skymten av ett svart band nedanför den vita
halsduken:

»Höga Stormästarinna, Styrande Mästare!  Utom
de vid förra sammanträdet i samband med banketten
behandlade, har Finansutskottet för närvarande
fyra fall under utredning, det gäller professor
Petterson, direktör Aspelin, fru Olga Radolin och
bokförläggaren Olof Engstrand – alla befinna sig
äntligen i den situationen, att deras dödsfall under 
loppet av innevarande kvartal är en händelse av
för Ordens intressen synnerligt önsklig art.»

  »Vad säger chefen för Verkställande utskottet?»

  Innehavaren av stolen tio, en äldre gråhårsman,
vars utseende ovillkorligen förde tanken på
universitetskatedern, tog till orda:

  »Vi ha övervägt samtliga fyra fallen — vad de
båda första angår erbjuder saken ingen svårighet
— såväl min ärade kollega som gubben Aspelin ha
mottagit inbjudningen till en viss bankett, och jag
tror vi tryggt kan överlämna saken i den
medicinska avdelningens händer.

  Vad åter angår fru Radolin har något bestämt
beslut ännu inte kunnat fattas — det gäller först
och främst att se till, om det lyckas få fröken
Peringstedt i sjätte graden placerad hos henne som
sällskapsdam — bokförläggar Engstrand är som
bekant ivrig jägare och torde något vara att göra i
samband med den instundande morkulls jakten — 
olycksfallsavdelningen får ta hand om saken ...»

  »Men kom ihåg: inga vidare explosioner — fallet
Gyllenhjälm är ännu i friskt minne!»

  »Nej, den här gången får det bli vådaskott ...

  Dessvärre måste jag anmäla, att fröken von Axen
alltjämt lever ...»

  »Avskriv fallet — efter hennes kusins död har
det upphört att ha aktualitet.

  Har chefen för bevakningsavdelningen något
meddelande att göra?»

  Från stolen tre reste sig en herre, i vilken
flertalet stockholmare, inte utan berättigad förvåning,
skulle igenkänt en allbekant, synnerligt populär
tidningsman, känd och beryktad för sina flotta
levnadsvanor och små intima herrmiddagar:

  »Jag är rädd, att jag måste uttala ett varningens
ord.  Det står inte till att förneka, att vår
verksamhet, hur väl planlagt varje enskilt fall än kan
synas ha varit — talaren vände sig här med en
artig bugning till innehavaren av stolen numro tio
— dock in toto börjar ådra sig en allt annat än
förmånlig uppmärksamhet.  Det är naturligtvis
livförsäkringsbolagens herrar ledare som i första rummet
reagera — om det också lyckats att på ett — jag
är den förste att erkänna det — genialt sätt dölja
orsakerna, ha dock verkningarna ej kunnat undgå
att på ett pinsamt sätt göra sig bemärkta i boksluten.  
— Man viskar även man och man emellan om vissa
statistiska upptäckter vilka i aktiekursernas
intressen nedtystats.  Säkert är att det torde vara
synnerligen önskvärt att så fort som möjligt kunna i viss
mån lägga om verksamheten och exempelvis en tid
bortåt låta sjö- eller brandförsäkringsbolagen betala
en ökad tribut samtidigt som livförsäkringsverksamheten 
mer skonsamt beskattas.»

  Stormästarinnan nickade gillande:

  »Jag delar helt bevakningschefens uppfattning och
jag kan till min stora glädje underrätta mötet att
vi från och med nu tack vare förvärvandet av
undervattensbåten ’Hajen’ jämte nödig torpedutrustning 
hädanefter bli i stånd att under mer effektiva
och betryggande villkor bedriva arbetet inom
sjöförsäkringsbranchen.»

  Ett glatt sorl hälsade meddelandet:

  »Är ’Hajen’ anländ?»

  »Kapten von Ungeheuer kom med den i måndags 
natt, den ligger nu i tryggt förvar i sin docka
under Bjurhammars slott — jag hoppas få det
nöjet att förevisa den för de närvarande, sen
banketten — vid vilken vi ju alla knyta betydande
förhoppningar — lyckligen gått av stapeln.


  Har bevakningschefen något vidare att andraga?»

  »Innehavaren av stolen nummer åtta har
meddelat, att han vid sista mottagningen på Trädgårdsgatan 
förlorat sitt inträdestecken, vadan numret
förklaras härmed tillsvidare dött.

  Ett nytt inträdestecken bärande numret tretton
har utlämnats att ersätta det förlorade.

  Rörande konsul Viborg, vars förbindelser jag vid
senaste sammanträde erhöll befallning undersöka,
ber jag att få meddela att konsuln utom med
direktör Sten Elgon huvudsakligen haft umgänge med
ett par gamla vänner, baron Fabian Klewenhüller,
den bekanta s. k. klubbfilosofen och artisten
Gordon Benell.  Vad den värde baronen angår torde
han väl i ett fall som detta kunna saklöst lämnas
ur räkningen; annorlunda ställer sig däremot frågan, 
då det gäller artisten Benell, en herre som på
goda grunder anses under världskriget ha haft inte
så litet att skaffa med en viss hemlig avdelning vid
Downing Street.»

  »Artisten Benell skuggas händanefter och rapport
inlämnas vid veckans slut till mig personligen — 
sak samma med direktör Elgon.»

  »Vore det inte bättre att vid banketten ...»

  »Nej, alla onödiga ytterlighetsåtgärder äro
skadliga — och vad Elgon angår, kan han alltjämt bli
till nytta.  Är där någon som önskar andraga något?

  Gott, i så fall får jag be Herrar Styrande
Mästare åtskiljas — som vanligt en och en i sänder.  
Jag behöver väl inte påpeka det nyttiga i att dröja
en stund däruppe bland yttre ringens litet blandade
publik, om inte för annat så för att studera
folkmeningen ...»

  Stormästarinnan lutade sig fram i stolen och slog 
tre slag på den framför henne stående lilla
gonggongen:

  »Mötet behagade åtskiljas!»

  Åter slocknade ljuset — den lågande saxen
försvann som genom ett trollslag, och då efter några
ögonblick lamporna på bordet åter flammade upp,
var tronstolen vid bordets övre ända tom ...




XV.

Baronen råkar en gammal bekant.

Artisten Benell tände en ny cigarrett:

»Deras fräckhet slår verkligen rekordet!

Observera, att om vi — som ju lätt låtit tänka
sig — haft samarbete med polismyndigheterna,
skulle vi omedelbart efter ditt fynd av guldsaxen
blivit upplysta, om, att berlocken i fråga helt enkelt
utgjorde sinnebilden för ett, myndigheterna välbekant, 
i det stora hela absolut ofarligt, ordenssamfund 
någonstans uppe på Söder — och så hade det
spåret varit igensopat.

Det som förvånar mig mest, är att de inte tagit
steget fullt ut och gjort sin blufförening till ett
sällskap för humanitära, fosterlandsälskande eller
kulturella ändamål?»

Baronen log i skägget:

»Ser du, Gordon, det är just där deras — eller
rättare hennes  rent diaboliska slughet kommer
fram. I en dylik förening hade det väckt en smula
misstro, att se en del gott folk som ledamöter — 
henne själv framför allt. Just ordens en smula
ekivoka karaktär är det, som bäst av allt är ägnad
att avvända alla misstankar — det är ett fall sådant 
som det, vilket i tiden kom skalden att utbrista:
’So war der Kluge denn gnug klug nicht klug zu
sein!’  Sanna du mina ord, broder — det här
herrskapet kommer att ge oss åtskilligt att göra, innan
vi blir färdiga med dem.  Apropos, Jonas, hur gick
det med din jakt efter tandläkaren?»

  »Precis som du förutspådde — jag fann fågeln
utflugen och boet tomt.»

  »Och bara två dagar kvar till den fördömda
banketten — jag har på känn att där planeras något
större rackartyg — hoppades ett tag komma dem
på spåren i går afton där uppe på Söder, men det
slog slint — de var mig för sluga — sannerligen
önskar jag inte av hela mitt hjärta, vi hade fru
Doris här!»

  »Amen.»

  »Var lugna, gubbar, hon kommer!»

  De tre vännerna hade råkats i Kungsträdgården
och sutto samtalande på en av sofforna snett emot
Operabaren.  Baronen hade just slutat redogörelsen
för sin expedition till sydligare nejder och det
därmed sammanhängande besöket på Friklipparsamfundet:

  »Vad som mest retar mig, är det utstuderade sätt
på vilket jag blev dragen vid näsan i det där
toalettrummet.  De måtte ha tillgång på ett förtsklassigt 
mekaniskt geni!»

  Konsuln funderade ett slag:

  »Sade du inte en gång, att hon som arkitekt
använt Inigo Wilson?»

  »Att bygga om Bjurhammar, jo — och missminner 
jag mig inte allt för mycket, ville du då säga
något, fast det inte blev av?»

  »Vad jag ville säga var att karlen ifråga är en 
av Amerikas största fähundar och suttit inne
åtskilliga år ...»

  »Ja, det minns jag du sade.»

  »Men vad jag inte hann säga var det, att han,
sen han åter sluppit ut, slagit sig som specialitet på
att reda in alla slags tjuv- och rackarkulor — 
framför allt åt spritsmugglare — ni begriper att sådant
lönar sig hos oss — med de mest raffinerade
lönngångar och gömställen — det är inte för ro skull
han däröver kallas the mole — mullvaden — må
ni tro.»

  »Ja, är det på det viset, kan du vara lugn för
att han också däröver på Söder haft sitt finger
med i spelet.  Skulle krigsteatern förflyttas till
Bjurhammar, tänker jag vi nog får se mer av den
sorten.»

  Konsuln nickade bifall:

  »Jojo men, karlen lär på sitt område vara ett
fullkomligt snille. — Nej, nu måste Gordon och
jag gå, vi har lovat bort oss till lunchen åt ett par
kissar hemifrån Staterna, som jag råkade i går
afton på Finanscirkeln.  So long, Fabian!»

  De båda vännerna försvunno bort åt Operakällaren 
till och baronen blev kvar ensam.

  Det var en härlig förmiddag, en av de första,
riktigt varma vårdagarna och den gamla herrn på
soffan njöt i fulla drag av solen, värmen och den
första späda grönskan på en eller annan tidig buske,
där han satt, orörlig, alldeles som en gammal fet,
nyss ur sin vintersömn uppvaknad padda.

  Mässingsinstrumentens skrällande toner och en
tätnande folkskock bådade vaktparadens annalkande.  
Ännu några ögonblick och glittret av nickel och
mässing från hjälmar och blåsinstrument syntes
bölja uppåt gatan föregånget av den vanliga 
dyningen av velocipedåkare och flanörer, den sista
återstoden av sextio- och sjuttiotalets berömda
»sotarparad».

  Det har funnits en tid då vi svenskar voro
tongivande på det militära området.

  Det var på läderkanonernas och blå brigadens
dagar, men det är nu länge sedan.

  I över hundra år ha vi varit efterhärmare — 
helst alltid av den sista stora segervinnaren.  Från
Napoleons dagar till 1870 var det mest franska förebilder, 
från 1870 till världskriget mest tyska d. v. s.
preussiska.

  I innevarande stund kan man tryggt säga, att vi
svenskar äro långt mera preussiska än preussarna
själva, och mer än en hederlig herr Mayer eller
Müller har säkert nog känt sitt hjärta vidgas av
halvförgätna minnen från svunnen storhetstid vid
åsynen av hästgardets silverglänsande pickelhjälmar, 
eller fotgardenas klämmiga musikkår med sin
rent av imponerande preussiskt verkande tambourmajor 
i spetsen, att nu ej tala om det vid sidan
om truppen marscherande löjtnantbarnets strama
hållning, dragna sabel och i solen gnistrande
enkeltjusare.

  Allt samman så typiskt berlinskt att man kunde
tro det hitkommet fixt och färdigt från »das grosse
Vaterland» inpackat i jättelika tennsoldataskar.

  Ej under att en dylik syn måste fröjda varje
trofast germanskt hjärta!  Dock det finns tyvärr
andra, på vilka skådespelet verkar i motsatt
riktning:

  »Ah, les boches — les sales boches!»

  Orden, uttalade i hans omedelbara närhet i en
ton av djupaste avsky och med äkta parisisk accent,
kommo baronen att vända sig om.  Han märkte nu, 
att han ej längre var ensam på soffan; medan hans
uppmärksamhet helt varit upptagen av det militära
skådespelet, hade han fått en granne.

  Den nykomne var en liten skinntorr sprättig
herre, ett slags Don Quixotte i miniatyr, ungefär
vid baronens ålder, trots den tidiga årstiden iklädd
ljusgrå sommarkostym, skor med damasker och
panamahatt, alltsamman av ett snitt och en elegans
som långt mera smakade av boulevarderna och
Avenue de l’Opéra än av Karl XIII:s torg.

  Även ansiktet, med sina små, skarpa bruna ögon,
den spetsiga, lätt krökta näsan, det vita pipskägget
och de i spetsen vaxade mustascherna verkade
avgjort fransyskt.

  Den lilla nykomlingen stirrade på baronen och
baronen stirrade på den nykomne, och så kom där
plötsligen i bådas ögon en glimt av glatt igenkännande:

  »Mais, je ne me trompe pas, c’est bien vous, cher
monsieur de Kléwenhüll?»

  Baronen trodde knappt sina ögon:

  »Chilpéric Labrioche, så sant jag lever!»

  Från detta ögonblick fördes samtalet på franska.

  »Min Gud, vad jorden är liten!  Jag kommer hit
till världens ända, sticker bara näsan utanför
dörren — och voilà, strax faller en gammal vän mig i
famnen — ah, världen är liten, mycket liten!»

  »Och jag, jag höll rent av på att inte känna
igen er. — Vem fan kunde väl också ha väntat
sig att möta er här, mitt i Kungsträdgården, cher
Maître?»

  »Ah, där ser ni?  Medge att ni blev litet förvånad,
då ni fick se er gamle vän Chilpéric Labrioche sitta
bredvid er på bänken?»

  Baronen nickade — han hade ännu inte hämtat 
sig från sin häpnad över att mitt i Sveriges
huvudstad helt oförberett stöta på den mest parisiske
av alla parisare, Chilpéric Labrioche, den store
Chilpéric Labrioche, restaurant de la Bécasses
frejdade kökschef, Montagnés och Escoffiers vederlike,
att ej säga överman.

  Baron Fabian och monsieur Labrioche hade
råkats före kriget, på den tid då den senare ännu
endast var en uppstigande stjärna på gastromiens
firmament.  De hade träffats i Paris på en liten,
endast av verkliga kännare känd Montmarterrestaurang, 
där »le Club des Bec-fins» en gång i veckan
samlades för att avnjuta en högre kokkonsts
välsignelser.  De båda herrarna hade, som man säger,
»funnit varandra» i en gemensam vördnad och
beundran för Brillat Savarins klassiska författarskap
och i smaken för vissa gamla Bourgognemärken.  
Och den delade övertygelsen, att en omelett för att
vara ätvärd måste vara vad monsieur Labrioche
kallade baveuse — drägglig — eller, som baronen med
ett lärdare namn uttryckte saken, ha en »pegmatitartad 
struktur» d. v. s. bestå av diskreta partier
gula och vita halvt flytande samman i lagom
blandning, liksom bådas gemensamma tro, att en
Chateaubriand, som ej innerst inne visar köttets
naturliga, mörkt rosiga färgskiftning, ej är värd äran
att bära Atalas författares namn, hade endast
ytterligare bidragit att befästa vänskapen.

  Att baronen vid sina besök i metropolen vid
Seinen ej försummade att uppsöka sin numera
världsberyktade fordna bordskamrat, liksom att denne vid
dylika tillfällen satte en ära i att inviga den feta
ädlingen i Comus’ tempeltjänsts nyaste mystärer,
säger sig själv.

  Nu hade emellertid år gått om, utan att de bådas 
vägar korsats — så mycket mera välkommet föreföll 
självfallet det oväntade mötet.

  »Ni måste äta lunch med mig, Labrioche — för
mindre går det inte!»

  Mästerkocken kastade en blick åt operahållet:

  »Där inne?»

  »Nej, nej — Operakällarn är på sitt vis alldeles
utmärkt, men där är för mycket folk — helst nu
vid lunchtiden — anlagt på massutfodring och för
litet personligt.

  Nej, vi tar en bil här uppe vid kyrkan och kör
till Ekegårdhs — ni måtte väl, för fan, känna till
Ekegårdhs?»

  »Ekegårdh?  Naturligtvis!  Vem känner inte det
namnet — jag hade själv här om året det nöjet
att få göra monsieur Ekegårdhs personliga bekantskap 
på l’Exposition culinaire i Grand-Palais vid
Champs Elysées — en charmant människa ...»

  »I så fall — allons!»

  En kvarts timma senare sutto baronen och hans
gäst lyckligt och väl bänkade innerst inne i inre
matsalen på Grevturegatan.

  Den store parisiska kökschefens ankomst hade
naturligtvis gjort sin verkan och värden på stället
i egen person var just som bäst i färd med att
överlägga med baronen om fälttågsplanen.

  Herr Ekegårdh proponerade en äkta parisisk
meny.  Baronen opponerade sig:

  »Nej, herr Ekegårdh, man skall aldrig komma med
ugglor till Aten säger ordspråket — vi måste tvärt
om ge den här lunchen en utpräglad nordisk
karaktär:  Alltså pro primo självfallet smörgåsbord
med svensk kumminost, skånsk prästost och mera
som kuriositet en liten bit brun norrländsk mesost
— gräslök — färska rädissor — ansjovis, men om 
jag får be au naturel, orensad, serverad i den lilla
näpna originalkaggen — så Kullbergs kaviar — 
makrill i olja — inlagd sill — västkusträkor — löjrom
med hackad lök och, för att inte visa oss för
ensidiga, litet foie-gras, en vinaigrette på baratariaräkor 
och några stora Barcelona-oliver.»

  »Brännvin?»

  »Jo, det vill jag lova — iskallt, av herr
Ekegårdhs egen lilla hemliga blandning — det där kruset
som bara kommer fram vid högtidliga tillfällen.

  Så skall vi naturligtvis ha Halmstadlax med färsk
spenat och förlorade ägg — det är ju vår bara en
gång om året, vet jag ...»

  »Morkulla?»

  »Så här tidigt? — Aj, aj, herr Ekegårdh!»

  »Den är naturligtvis från Finland ...»

  Baronen gav herr Ekegårdh en menande blick:

  »Jag skall säga, herr Ekegårdh, att jag då och då
ätit finsk morkulla, den kom väl antagligen från
Åland, som var fullt så god som våra svenska.»

  Herr Ekegårdh log ett diplomatiskt leende, som
skulle hedrat en ambassadör:

  »Jag tror jag har några kullor från
Mariehamnstrakten ...»

  »Skönt, alltså morkulla och sen självfallet sparris
— det är ändå vårens härligaste gåva — går utanpå
både trastens slag i lunden och lärkans drillar uppe
i skyn, den första sippans nordiskt blåa öga och
hela konkarongen, och så har den den stora
fördelen, att den kan njutas i bekvämt sittande
ställning utan onödig kroppsansträngning — efterrätten
ger sig själv: färsk rabarber med tjock, svensk
oförfalskad grädde.  Vad vinerna angår, ger jag öppen
fullmakt:  jag känner herr Ekegårdhs smak och
sätter en ära i att dela den — och så kommer, 
misstänker jag, också vår fransyska vän här att
göra, innan världen hunnit bli två timmar äldre ...»

  Monsieur Labrioche drog en suck av mätt
belåtenhet:

  »Sacré nom de nom!  För att vara barbarer är
ni verkligen upplysta nog.  Vem skulle ha drömt om
att få se en sådan här déjeuner serverad uppe i
polartrakterna?  Laxen var, mort de ma vie, en
skapelse av rang, en färgsymfoni i orangerött, vitt,
gult och spenatgrönt som ordentligen smälte i munnen 
— det blir en verklig njutning att i minnet
återkalla den smaken!»

  »Nå, och morkullan?»

  Labrioche ryckte på axlarna som endast en
fransman kan rycka:

  »Morkullan?  Enfin, så bra man kan begära den
här tiden — det är med fåglarna precis som med
människorna: våren är för dem kärlekens tid — 
hösten ägnad åt bordets njutningar — därför smakar 
också en morkulla skjuten i september, fet av
sommarmygg, maskar och larver helt annorlunda
än vårkullorna, magra av kärlekstrånad och
kringflackande levnadssätt.»

  Baronen nickade gillande:

  »Cher maître, ni har så rätt — vad som skapat
vårkullans kulinariska rykte är jaktstadgan, vore
hare och skogsfågel lovliga, skulle just ingen bry
sig stort om morkullan förr än till hösten — nu
lyser hon ensam på matsedeln — senare, då hon
är som bäst, drunknar hon i mängden av annat
vilt ...»

  »Vad jag särskilt beundrar är er förtjusande
svenska hors-d’œuvre — ert smörgåsbord — på
det området är ni passé-maîtres!»

  »Då skulle ni vara med om en bättre 
bergslagsmiddag, Labrioche, där kan man ännu i dag få se
hundra olika saker på smörgåsbordet ...»

  »Det är för mycket — ingen av kvinna född kan
efter den betan ha kvar något sinne för vad som
sedan bjuds — det är som om en författare
koncentrerade hela sitt snille på inledningen till sin
bok — nej, lagom, ert berömda svenska ’lagom’,
se där all god matkulturs A och O — egentligen
borde jag inte ha förvånat mig över er kokkonst
— ett folk som kunnat uppfinna ett sådant ord
som ert lilla underbara ’lagom’ — varken för mycket 
eller för litet — bör av naturen vara födda
gourméer!»

  »Det är vi också — allt som fattas oss är den för
la haute cuisine nödiga financiella grundvalen.  Vi
gör i alla fall vad vi kan — jag tror inte det i
hela världen finns en nation, som i proportion till
sina tillgångar lägger ner mera på mat och dryck
än vi svenskar.»

  »Det ryktet har ni — och vad som bevisar att
man inte förtalar er, är bland annat min härvaro
i denna stund.  Jag tror sannerligen inte någon i
Paris, baron Rotschild inte ens undantagen, skulle
falla på idén att skicka efter en kock från Stockholm 
bara för att laga till en enda middag — även
om Stockholm vore aldrig så bekant som det fina
kökets huvudstad.»

  Baronen tittade upp med intresserad min — hittills 
hade samtalet uteslutande rört sig kring bordet
och dess nöjen, utan att den gamla herrn fått
tillfälle att tillfredsställa sin nyfikenhet rörande
orsaken till den store Chilpéric Labrioches närvaro i
den svenska huvudstaden:»

  »Ja, det är så sant, jag har alldeles glömt bort att
fråga vad som skaffar vårt lilla land den äran ...»


  »Jag är här å ämbetets vägnar — flög i går hit
från Paris i ett aeroplan fullastat med goda saker
i sällskap med två pålitliga assistenter.  Tre dagar
härefter är jag, om allt går väl, åter på hemväg.»

  »En fransysk visit, Labrioche — vi hade hoppats
få behålla er längre ...»

  »Utan madame Irma Brand hade ni inte fått se
mig alls!»

  »Aha, jag begriper: det är ni, som skall bli den
berömda bankettens skapare?»

  »Rätt gissat, mon ami!  Madame Brand är en
dam, för vilken endast det bästa är gott nog och
därför ser ni er gamla vän, Chilpéric Hégésippe
Marie Labrioche här.»

  Baronen drog en suck av lättnad, en av hans
värsta farhågor var lyckligen avförd från dagordningen; 
han kände sen gammalt sin man och visste
att vad än Chilpéric Labrioche var, någon giftblandare 
var han inte.

  »Man behöver naturligtvis inte fråga: rörande
matsedeln har ni carte blanche?»

  Över den berömda kökskonstnärens änne bredde
sig ett moln:

  »Tyvärr inte alldeles så som jag hade hoppats,
madame Brand har idéer — ganska kätterska idéer
och som flertalet kvinnor är hon inte så alldeles
tillgänglig för sakliga skäl ...»

  »Idéer rörande maten?»

  »Olyckligtvis, ja — av mitt preliminära utkast
gillades väl det mesta: Filet de soles à l’Ostende — 
Jambon braisé aux truffes à la Chilpéric — Poulardes 
du Mans à la polonaise — Pâté de foie gras
Salade — Asperges en branches — Glaces Labrioche
— Dessert — Fruits — Fromages — allt godkändes, 
men själva symfoniens ouvertyr, min berömda 
Crème chatelaine Chilpéric, fann inte nåd för
hennes nåds ögon.

  Och kan ni ana, vad hon tvang mig att sätta dit
i stället?  Jo, en consommé froid — kall buljong!»

  »Kall buljong?»

  Baronen ryckte till obehagligt berörd: han kom
plötsligt ihåg de i toalettrummet uppsnappade
orden: »Det stod hårt åt att få honom, att ta den
kall ...»  Med en hemlig fasa kom han att tänka
på, att kall buljong utgör ett det yppersta kultursubstrat 
för så gott som alla patogena bakterier.

  Den lilla fransmannen missförstod hans rörelse:

  »Ah, jag ser, ni ryser, mon pauvre ami, ryser
som jag, då hon väckte förslaget; tänk bara efter:
kall buljong, vanlig kall hönsbuljong — låt vara
lagad av mig — men i alla fall, mellan hors d’œuvrens 
kaviar på is och sjötungorna!»

  »Det är himmelskriande — helt enkelt 
himmelskriande — jag hoppas ni protesterade i konstens
intresse?»

  »Om jag gjorde? — Cher ami, jag stred som en
annan Leonidas vid Termopyle, men vad hjälpte
allt vad jag kunde säga? — Till ingenting — rakt
ingenting.  Jag måste böja mig, underordna mig — 
c’était à prendre ou à laisser!»

  »Labrioche, så bör inte en konstnär som ni låta
behandla sig!»

  »Jag har också nekat att egenhändigt signera
menyerna och tvår mina händer — hur var det den
store Bayard sade: Allt är förlorat utom äran!»

  Baronen var färdig att säga det samma.  Plötsligt
dök emellertid en tanke upp i hans hjärna:

  »Une grace, cher maître — jag begär en ynnest!»

  »Allt, cher ami, som inte strider mot mitt
kulinariska samvete ...»


  »Jag har sett Sargent måla och Bourdelle skulptera, 
jag har hört Burmester spela fiol och Caruso
sjunga, men jag har aldrig fått se Chilpéric
Labrioche laga mat — jag begär att som er trogna
adjutant få stå vid er sida i stridens — förlåt, jag
menar spiselns hetta, och med egna ögon se kökets
Napoleon vinnande sitt Austerlitz!»

  Monsieur Labrioche myste belåtet — han var
fransman och ett geni på sitt område, alltså allt
utom otillgänglig för smicker:

  »Mais oui, certainement — ingenting är lättare,
under förutsättning naturligtvis, att ni inte har
något emot att för tillfället anlägga Comus’
tempelprästers vita offerdräkt — närvaron av en lekman
i köket kunde annars lätt komma ut — och sen blev
jag överlupen av reporters, som begärde att man
skulle bevilja dem samma grace ...»

  »Var lugn, jag kommer att ikläda mig det
fläckfriaste av alla köksförkläden — med min
kroppshydda borde jag i den kostymen kunnat passa som
modell åt en Jordaens eller Snyders!»

  »Utmärkt — ni kommer som fallen från himlen,
— jag gick just och undrade var jag skulle få
fatt på en tolk ...»

  »Alltså avgjort, i övermorgon middag ...»

  »Halte là — jag behöver er redan i morgon. — 
Sacrebleu camarade, ni tror väl inte en bankett som
den här lagas på ett par timmar som en liten borgerlig 
familjemiddag?»

  »Skönt, alltså säger vi i morgon afton då?»

  »I morgon afton klockan nio på slaget rycker jag
in i madame Brands kök där jag sen härskar som
enväldig despot i fyrtioåtta timmar — både hon
och tjänstefolket äta under de två dagarna ute — 
nej, nu måste jag upp på ert berömda Companie du
Nord och se vad där finns på matavdelningen!»

  »Hälsa från mig till monsieur Oldenburg,
avdelningschefen!»

  »Au revoir, cher baron!»

  »Au revoir, cher maître!»




XVI.

Den kalla buljongen.

Baron Klewenhüller hade kommit ovanligt tidigt
hem, bärande under armen ett paket innehållande
ett stort köksförkläde, en vit linnejacka och en
kockmössa av ett format, man vida oftare påträffar
på scenen eller i maskeradvimlet än på platser där
mat tillagas på allvar.

Efter att ha låst in sig i sin sängkammare
tillbragte han en dryg timme i tête-à-tête med ett visst
schatull fullt av sminkstänger, borstar, penslar och
tinkturflaskor.

Då han sent om sider åter öppnade dörren hade
baron Klewenhüller spårlöst försvunnit från
bildytan — kvar stod en helt annan person, herr Ivan
Andrewitsch Popoff, f. d. livkock hos H. K. H.
Storfurst Nikolaus och genom revolutionens
omvälvningar strandad i den svenska huvudstaden.

Herr Popoff var lika fet som baronen, om
möjligt fetare, men minst tio år yngre. Han hade
krulligt svart skägg, krulligt svart hår, buskiga
svarta ögonbryn, stora runda amerikanska glasögon, och
en fettskinande hy, som tydligt skvallrade om kärlek 
inte bara till god mat, utan också till »det lilla 
vattnet» alla hederliga — och inte så alldeles få
ohederliga — ryssars älskade nationalnektar.

  Herr Popoff — eller rättare sagt baronen — 
synade sig belåtet i spegeln: i sin vita jacka, sitt
köksförkläde och den platta kockmössan käckt kantrad
à la russe på ena örat verkade han onekligen äkta
moskovitkock — en i förklädesbandet snett
instucken kangiar, en lång skarp cirkassisk dolk i
silverslida, lika användbar till förskärarkniv som
till försvarsvapen, bidrog inte så litet att ge rätt
lokalfärg åt det hela — vartill kom, osynlig i
höftfickan en gammaldags men ytterst effektiv sexpipig
revolver, visserligen onyttig vid matlagning, men
så mycket mer användbar vid andra tänkbara
eventualiteter.

  Baronen fann sin vän från Montmartres höjder
i full färd med att packa upp sitt pick och pack
och göra sig hemma på orten.

  Den lilla misstänksamma fransmannen — han
vädrade i första kastet en medtävlare, kommen i
avsikt att stjäla hans recept — började med att be
herr Popoff snarast möjligen uppsöka en ort
åtskilliga grader hetare än den stora elektriska
stekugn, han just höll på att avprova, och slutade — 
sen han väl fått klart för sig med vem han hade
att göra — med att skratta så tårarna runno utför
hans rynkiga bruna kinder:

  »Nom d’un nom, c’est épatant!  Je ne vous croyai
pas si malin que ça!»

  I nästa ögonblick hade han redan satt sitt nya
biträde till arbete:

  »Se så, hugg nu i här och packa upp den här
låren, den kom för en stund sen hit från
guldsmeden!»

  Baronen lät ej säga sig två gånger och innan 
en halvtimme gått om stod innehållet, ett fyrtiotal
små förtjusande ciselerade silverkoppar med
tillhörande skedar och fat, blanka och skinande i hela
sin jungfruliga glans ordnade på bordet.

  M. Labrioche betraktade silvret med en mörk
blick:

  »Det är till den förbannade buljongen — som
ni ser står på var kopp ingraverat en av
bordsgästernas namn — det är naturligtvis meningen,
att han skall ta hem skräpet som minne av dagen ...»

  »Skräpet?»

  »Enfin, silvret då!  Sådana här upptåg är vad
jag kallar barbariskt — har inte mera med verklig
kultur att skaffa än Kleopatras sorgligt beryktade
pärla och Trimalchios näktergalstungor — nå, hon
vill så ha det, och man får väl böja sig!»

  Baronen synade med tankfull min de små eleganta
kopparna.  Han kunde inte låta bli att i tysthet
beundra den slughet som ingivit Irma Brand ett så
enkelt medel att efter behag fördela sina dödsbringande 
gåvor på bordssällskapets olika medlemmar.

  Ett halvt dussin sjukdomsfall, infallande på olika
tid och av olika art skulle kanske av en och annan
betecknas som en egendomlig tillfällighet, men
näppeligen som något tydande på ett gemensamt
ursprung, helst som flertalet av de närvarande av
naturliga orsaker förtärt samma rätter utan spår av
obehag.

  I ett fall kunde baronen ej undgå att känna en
lättnad; från och med detta ögonblick visste han,
att det verkligen, som han anat, var buljongen och
den ensam, det gällde att ha ögonen på — vad det
övriga angick fick det bli Chilpéric Labrioches
ensak.

  Med vaksamma Argusblickar följde alltså herr 
Popoff allt ifrån denna stund kopparnas och
buljongens öden ända till dess han med egen hand
fördelat grytans rykande innehåll på de fyrtioåtta
silverkopparna och sett dem behörigen inställda på
en av kylrummets hyllor.

  Intill detta ögonblick hade — baronen kunde, om
det skulle behövts, tagit det på sin ed — intet skett
med buljongen.  Dock natten återstod och mycket
kunde inträffa medan köket stod tomt och de små
kopparna obevakade i kylrummets kalla enslighet.  
Den gamla herrn hade en klar förnimmelse av att
något skulle ske och beslöt att skaffa sig visshet.

  Rotande och letande i skafferiets dunkel lyckades
han få fatt i en större påse brunt farinsocker — 
ett ögonblick senare hade han hällt ut en del av
innehållet på kylrumsgolvet och med en visp
varsamt brett ut det i ett golvet täckande, flortunnt
skikt, knappt synligt för ögat, ehuru lika lämpat
som nyfallen snö att fasthålla avtrycket av en
inkräktares fjät.  Baronen drog en suck av belåtenhet, 
låste kylrumsdörren i dubbelt lås och stoppade
nyckeln i fickan:

  »Så där, cher maître — bäst att jag låser: silver
är ändå silver och man kan aldrig vara nog
försiktig!»

  Fransmannen nickade gillande:

  »Alldeles, alldeles — och ni kunde tillägga, att
där inne finns ett par geléer och ingredienserna till
en sås, som visst folk, jag känner, skulle betala
en vacker slant för att få närmare undersöka.»

  De båda assistenterna hade vid detta laget redan
gått, och baronen och monsieur Labrioche voro de
sista på skansen, ännu ett ögonblick och ljuset var
släckt och allt låg i mörker.  Utanför köksingången,
i den lilla Kocksgatan — omen accipio, skulle 
monsieur Labrioche säkert ha utropat, om han känt
namnets betydelse — skiljdes de båda vännerna med
ett handslag:

  »Alltså farväl tills i morgon — bonne nuit,
Fabian!»

  »Bonne nuit, Chilpéric!»

  Hudsonbayländernas härdade pälsjägare, kan ej
med större spänning smyga sig fram, för att vittja
den utlagda bäverfällan, än den med vilken baron
Klewenhüller — helt mot sin vana uppstigen i arla
otta, för att vara den första på krigsskådeplatsen
— öppnade dörren till kylrummet och knäppte på
ljuset.  En blick var nog att säga baronen att hans
försiktighetsmått ej varit förgäves.

  Märken av fotspår, av små näpna damtofflor,
föga större än ett barns, visade tydligt nog att
kylrummet under nattens timmar haft besök — 
baronen anade mer än väl av vem och i vad ärende ...

  För övrigt var som han väntat allt skenbart i
bästa ordning; inte en sak syntes ha blivit rubbad
ur sitt läge.

  Den gamla herrn låste dörren — han visste nu,
vad han ville veta och för honom gällde det att
handla.

  Ett ögonblick senare anlände kökschefen:

  »Ah, ah, cher ami — först på stridsplatsen
brinnande av nit — det tycker jag om!  Mina egna två
slynglar har naturligtvis inte hörts av ännu, och
inte svenskarna heller?  Bon, i så fall har vi en stund
på oss ...»

  Baronen hade vid detta lag hunnit tänka ut sin
krigsplan:

  »Labrioche, säg mig uppriktigt: hur är det, har
ni avundsmän?»


  Comus’ överstepräst slog ut med händerna i en
äkta gallisk åtbörd:

  »Avundsmän? — Jag? — Dussintals — hundratals, 
mon ami — flera än sandkornen på havets
botten! Kriget — tidsandan — francens
deprecierande, allt bidrar i dessa tider att dra ned vår
höga konst till en industrigrens låga ståndpunkt — 
framför allt kriget!  Jag talar inte om vad det kostat
Frankrike i blod. — Jean Duclos, sous-chef på Ritz
stupade i en av de sista träffningarna, det var en
gosse som skulle gått långt — längre än de flesta!

  Jag grät, när jag hörde dödsbudet och tänkte på
Henri Regnault, fallen sjuttioett för krigets sista
kula!

  Och ändå är inte det det värsta: kriget har
förstört smaken, encanaillerat köket. — Ah, mon ami,
i denna stund är vi bara tre som verkligen håller
fanan högt — uppbär våra stolta traditioner från
den store Soiyés, från den gudomlige Brillat 
Savarins dagar: jag, Prosper Montagné och Escoffier
— och Escoffier är snart ur leken, fyller åttio i år
och har dessutom sålt sig åt utlänningen — 
amerikaniserats — och ni frågar, om en man som jag
har avundsmän?»

  »Jag menar en verklig fiende — en dödsfiende?»

  »Om jag har! — Jacques Gouffet på ’Paillard’
skulle vara färdig till vad som helst — absolut vad
som helst —- tror ni inte den uslingen uppe på
société des Chefs vågat antyda att min crème
chatelaine Chilpéric var ett plagiat — tänk bara, ett
plagiat!  Jag säger er, Klewenhüll, den mannen vore
kapabel att hälla dyvelsträck i en av mina såser bara
för att beröva mig mitt konstnärsnamn ...»

  Baronen lade sin hand på den uppretade lilla
kokkonstnärens arm:

  »Chilpéric, se hit — detta förklarar allt — hur
var det de gamla så skönt uttryckte sig?  Vestigia
terrent — spåren förskräcka — se och bäva!»

  Med ett anklagande finger pekade baronen på
kylrummets golv.

  Monsieur Labrioche torkade ångestsvetten ur
pannan med fliken av sitt köksförkläde:

  »Det är han, det är han — c’est cette canaille de
Gouffet! — han har låtit dyrka upp dörren, låtit
lägga något rackartyg i buljongen, den fördömda
giftblandaren!»

  Baronen nickade med gravligt allvar:

  »Jag misstänkte att något var i görningen,
därför ville jag vara vid er sida — därför strödde jag
i går afton socker på golvet ...»

  Chilpéric Labrioche kastade med en impulsiv
rörelse sina armar om baronens hals:

  »Klewenhüll, ni är min räddare, min
välgörare ...»

  Baronen hejdade honom — ett ögonblick till och
han skulle ha kysst den fete ädlingen på båda
kinderna.

  Labrioche, nu gäller det för oss båda, att spela
våra kort fint!  Kom framför allt ihåg att ingen
får ana att vi märkt något — annars kunna de när
som helst finna upp något nytt ...»

  »Crapules!»

  »Ni har väl ingredienser till en ny sats buljong?»

  »Naturligtvis — vid ett sådant här tillfälle medför 
jag allting in duplico — ni förstår: en olycka
kan ju lätt inträffa ...»

  »Skönt, sätt då tvärt buljongen på spisen och låt
mig sörja för resten — mitt arbete för i dag blir
att hålla ögonen på kylrummet här!»

  »Jag ryser, då jag tänker på vad det kunnat bli 
utan er!  Jacques Gouffet skall få höra av mig innan
världen hunnit bli en vecka äldre — mina vittnen
skall ha ett ord att viska den där herrn i örat så
visst mitt namn är Chilpéric Hégésippe Marie
Labrioche!»

  Efter att sålunda urladdat sin vrede på den
frånvarande medtävlaren, skyndade den frejdade
mästerkocken att sätta på buljongen, medan baronen
efter att ha hämtat en medförd väska full av små,
naturligtvis på förhand omsorgsfullt steriliserade
glasflaskor, började med att av varje kopp ta ett
prov, varpå han med en van bakteriologs hela
noggrannhet rengjorde samtliga fyrtioåtta koppar för
att därpå med högst ägna händer ifylla den
sjudande heta buljongen.

  Inom en timma var allt åter i bästa ordning och
kopparna tillbaks på sin plats i kylskåpet.

  Köket erbjöd vid detta laget en bild av feberaktig
verksamhet. M. M. Lemioche och Hannotol,
Labrioches båda trogna medhjälpare, i förening med
ett halvt dussin inhemska krafter av lägre ordning,
ilade beskäftigt om varandra, medan från alla håll
slamret av lock och kastruller blandades med
mortelns och hackknivarnas ljud, grytornas melodiska
puttrande och då och då det fräsande ljudet av
smör på upphettat järn.

  Genom hela detta pandemonium hördes än från
ett håll, än från ett annat ljudet av hövdingens
stämma, manande, rättande, klandrande, berömmande
allt efter omständigheterna — man hade kunnat
trott sig ute på Råsunda på den tid då Mauritz
Stiller förde sina trogna från seger till seger ...

  Dagen i ända stod baronen troget på vakt i
närheten av kylrummet, skenbart sysselsatt än med ett,
än med ett annat matlagningsbestyr, i själva verket 
hållande ett ständigt, aldrig ett ögonblick slappnande 
öga på de fyrtioåtta buljongkopparna därinne på
hyllan.

  Vid fyratiden utsattes den gamle herrn för ett
sannskyldigt eldprov: Irma Brand infann sig i egen
person, för att se till, att allt gick sin gilla gång
i köksdepartementet.

  Inte utan en hemlig rysning såg baronen henne
komma.  Han hade alldeles för stor respekt för
den lärda damens iakttagelseförmåga, att ens för
en sekund våga hoppas att ej se sin tillfälliga enkla
maskering genomskådad.  Endast fyndighet — 
fyndighet parad med fräckhet — kunde i detta
ögonblick rädda honom.

  Fru Brand, kastade en blick in i kylrummet och
upptäckte här baronen som det tycktes ivrigt
sysselsatt med att i en anotationsbok nedkasta
anteckningar.  Ett ögonblick var för henne nog att,
genomskåda förklädnaden:

  »Hör på, min tjocke vän, vad har ni egentligen
för er här — att ni lagar mat, vill ni väl ändå inte
på allvar försöka inbilla mig?»

  Baronen skakade oförstående på huvudet:

  »Vous ne parlez pas français, madame?»

  Fru Brand upprepade frågan på franska:

  »För resten är ni alldeles för skrivkunnig för
en riktig kock, mon vieux!»

  Baronen lade fingret på läpparna:

  »Men inte för en journalist, madame — tillåt mig
att presentera mig: Evariste Chateauroux, medarbetare 
i La cuisine française — jag hoppas ni inte
förråder mig — mäster Labrioche har inte en aning
om min identitet — ni vet hur löjligt skuggrädd
den store mannen är om sina små
yrkeshemligheter ...»


  Irma Brand smålog helt vänligt — det var
tydligt att svaret hade lugnat henne — ett ögonblick
hade hon fruktat, hon visste kanske själv ej rätt
vad, hon hade ju många järn i elden.  Av en reporter, 
utsänd av en fransk köksvetenskaplig tidskrift
hade hon däremot ingenting att befara:

  »Var lugn, jag kan tiga, då det behövs — hon
lutade sig granskande fram över buljongkopparna
— den ser verkligen god ut — har ni lust, kan ni
gärna smaka, monsieur le rédacteur!»

  Ett ögonblick senare hade hon vänt ryggen till.

  Baronen drog en djup suck av oskrymtad
lättnad:

  »Uff — det satt hårt åt, men det gick!  ’Har ni
lust, kan ni smaka’, sa’ hon. — Vänliga själ, jag
tror vi dröjer!»

  Den gamla herrn begrep att slaget var vunnet
— från och med detta ögonblick behövde han inte
frukta något, vilket inte hindrade honom att,
vaksam in i det sista, troget följa de små silverkopparna 
med blicken ända till det ögonblick, då han
genom en dörrspringa till bankettsalen kunnat
konstatera, att de lyckligt och väl befunno sig i
gästernas händer ...




XVII.

En ung mans väg . . .

Evert Viborg var långt ifrån någon skönhet — 
minst av allt i ordets klassiska bemärkelse — varken 
på scenen eller på den vita duken skulle han
ha gjort sig vidare bra som jeune premier, och för
ett manligt öga tog han sig — som gamla baron
Klewenhüller vid deras första möte riktigt anmärkt
— snarare trevlig än vacker ut.

Hur det nu var, måtte den unge mannen ha efter
sin herr fader fått i arv detta mystiska, för oss
karlar så ofta obegripliga något, som kallas
»fruntimmerstycke», ty ett faktum var och förblev, att
han utan eget förvållande lyckats grundligt förvrida
huvudet på två medlemmar av det täcka könet, av
vilka den ena åtminstone måste kallas i hög grad
täck, den andra så mycket erfarnare i fråga om
karlar, kärlek och vad därtill hörde.

Irma Brand hade bytt älskare minst lika ofta som
en ärbar familjeflicka byter linne — kanske till och
med oftare — nästan lika ofta som en dam av
värld byter strumpor.

Hon hade sålt sig för guld och sålt sig för ära,
sålt sig för en spottstyver, för en supé med eller 
utan champanj, sålt sig för ett överbetyg i en
tentamen och nästan lika ofta som hon sålt sig, hade
hon skänkt bort sig, för en natt — sällan längre,
och då passionen svalnat, hade hon glömt — alldeles 
som karlar i dylika fall bruka glömma ...  Dock
denna gång hade det gått annorlunda.

  Det dygn, hon tillbragt samman med Evert, hade
hos henne väckt till liv en oförklarlig törst efter
mer, en eld som blott kunde släckas genom
förnyad samvaro.

  Vid skymningstiden hade hon smugit sig tillbaka
till sitt hemliga gömsle på Grevturegatan, viss om
att återfinna sitt rov alltjämt sovande den
uttröttades sömn.

  Liksom en tigrinna berövad sin unge hade hon
rasat, då hon funnit boet tomt.

  Märkena efter striden och några listigt lagda
frågor till grannarna i huset hade snart lärt henne, att
hon under sin frånvaro haft oinbjudna gäster, och
innan många timmar gått om visste hon, liksom hela
staden, att en olycka ägt rum och kostat Sixten von
Axen livet.

  Slug som hon var anade hon gott, att vad som
om saken nått allmänheten, långt ifrån var hela
sanningen, och tack vare sina talrika försänkningar
i de mest olika kretsar hade hon ingen svårighet
att inom ett par dagars tid inhämta nog för att
känna sig i stånd att, åtminstone i dess huvuddrag,
rekonstruera händelseförloppet.

  Att Evert i konsulns person återfunnit en länge
saknad fader, var henne i grund och botten likgiltigt 
— hon hade redan långt förut fällt dödsdomen
över den bekante svensk-amerikanske finansmannen
— för henne var Jonas Viborg numera intet annat
än en post i hennes bokföring.  Han bar — så trodde 
hon åtminstone — i sig fröet till snar och säker död
och skulle han dessförinnan hinna avfatta ett
testamente till Everts förmån så var det så mycket
bättre.

  Allt hon begärde var att åter få sin bortförda
älskare tillbaka i sitt våld och mer än en gång
ångrade hon bittert det ögonblick, då hon driven av ett
slags blygsel begagnat sig av sina hypnotiska
konster för att ur ynglingens hjärna utplåna minnet
av samvaron med henne.

  Sixten von Axen sörjde hon minst av allt — 
förhållandet dem emellan var redan på upphällningen
vid den tidpunkt, då denna berättelse börjar, och
den vackra odågans uppträdande vid det sista
stormiga mötet dem emellan hade varit mer än nog,
att förvandla kärlek till hat, även om han ej driven
av svartsjuka sökt att taga sin gynnade rivals liv.

  Det var alltså snarast med en känsla av lättnad,
att ej rent av säga, välbehag, hon förnam sin
förutvarande älskares tragiska slut — i livet hade
Sixten kunnat under vissa omständigheter bli till
besvär, död kunde han inte göra någon skada längre.

  Det gällde nu för henne att finna eller skapa ett
tillfälle att återknyta förhållandet med Evert, dock
detta hade sig inte så alldeles lätt, helst hennes tid
just vid denna tidpunkt var strängt upptagen, inte
minst av förberedelserna till den mycket omtalade
»Föreningen för inbördes skydds» värdiga iscensättning.  
Det kan måhända, och inte alldeles med orätt,
förvåna, att inte Irma Brand vid det tillfälle, då
hon hade Evert i sina händer, gjorde bruk av sina
hypnotiska gåvor, för att med hjälp av suggestionens 
makt binda honom vid sig med band, det ej
stått i hans makt att slita.

  Dock även detta hade sin förklaring: alldeles som 
den verklige borne förföraren — Don Juantypen
— föraktar i lika hög grad köpta famntag och
bruket av rent, fysiskt våld, skulle Irma Brand med
förakt avvisat tanken på smekningar utförda på
befallning av ett viljelöst offer för hennes moderna
häxkonster — den hypnotiserade är — ingen visste
det bättre än hon — föga bättre än en automat, en
marionett, vars trådar ligga i hypnotisörens hand,
och Irma Brand var inte av ett temperament, hågat
att vara till freds med en marionetts famntag.

  Vad hon krävde var passion, en vilja enig med
hennes om det gemensamma målet, och hellre än
att mot sina älskare göra direkt bruk av sin
hemlighetsfulla makt, föredrog hon risken av uppträden
av den art baronen haft tillfälle att i vinterträdgården 
bevittna.

  Då det gällde hennes älskare, fick ormtjuserskan
ge vika för djurtämjerskan och jägarinnan.  En
jägarinna som ej fann nöje i jakten på tamt, i
hägnet av en djurgård uppvuxet villebråd.

  Dock Irma Brand var ej ensam om jakträtten
— där fanns, vi ha redan antytt det, utom henne,
en annan, vars tankar kretsade kring samma föremål, 
och som utom »tidighetens förmåner» — i 
detta speciella fall ungdom och skönhet — i
motsats mot sin rival ägde det stora och viktiga
företrädet att ha obegränsat gott om tid.

  Läsaren har säkert förstått, att vi syfta på
baronens vackra guddotter, fröken Sigrid von Axen,
tack vare Everts mod och rådighet lyckligen räddad
undan Norrströms brusande virvlar och alltjämt
uppfylld av varmaste tacksamhet mot sin käcke
räddare.

  Det finns ett franskt ordspråk som säger, att »vad
kvinnan vill, det vill Gud».  Intet under således, om 
ödet under loppet av de närmast uppträdet på
Grevturegatan följande dagarna fogade det så, att Sigrid
och den unge alumnen vid tandläkarinstitutet allt
oftare råkade stöta hop ute på vägar och stigar,
dragna till varandra av det där mystiska sjätte
sinnet, som hos insekterna tros ha sitt säte i
antennerna och som enligt den gamle levnadsvise hebréen
vägleder »en ung mans väg till eno pigo» — i det
förevarande fallet hade kanske det motsatta varit
det riktigare.

  Vad Evert själv angår njöt han vid ifrågavarande
tidpunkt som bäst i fulla drag av den angenäma
förändring hans materiella tillvaro undergått.

  För en person, vilken så långt han kan minnas
tillbaka, fört medelklassens grå, något enformiga
existens, visserligen fri från egentlig nöd, men
endast på det villkoret, att varje slant samvetsgrant
vändes både en och två gånger, innan den gavs ut,
måste det kännas angenämt nog att plötsligen utan
övergång finna sig i besittning av samtliga de
ingalunda oväsentliga fördelar, tillgången till praktiskt
taget obegränsade penningemedel i vårt moderna
samhälle medför.

  Evert fann snart, att det hade sitt ej ringa behag,
att sova i en förstklassig engelsk säng, att ha sitt
varma bad väntande på sig, då han steg upp och
att dagligen livnära sig på mat, tillagad av en
förstklassig kokerska, liksom att därpå nedskölja
besagda mat med ett vin, hämtat ur en lika förstklassig
källare.

  Även det att vid val av cigarretter, kravatter,
kragar och skräddare kunna följa principen money
no objection visade sig ha sina stora företräden.

  Intet under att i ett så behagligt sakernas läge
livet tedde sig från sin ljusaste sida, och att en 
ung, begåvad, fint bildad dam, tillhörande de bästa
sällskapskretsar, föreföll den naturligaste förtrogna
att rådgöra med och anförtro sina förhoppningar
och framtidsplaner.

  Stockholm älskar att höra sig prisat för sitt höga
kulturintresse och sin aldrig slocknande kärlek till
konsten, vilket allt inte hindrar, att — om man
möjligen undantar innandömet av den beryktade
Malmska valen i Göteborgs museum, innan ingången
tillspikades av en etiskt betonad museiintendent — 
det knappast finnes i hela Sveriges rike en plats,
där man kan känna sig så i fred som en
vardagsförmiddag på en Stockholmsk konstutställning — 
helst en retrospektiv, efter en avdöd mästare — i
annat fall finns där alltid en viss risk att se
ensamheten störas av de utställda arbetenas upphovsman,
lockad till platsen av denna för varje kriminolog
välbekanta instinkt, som driver brottslingen att
uppsöka platsen för sitt brott.

  »Hör du, Evert du, vet du något om Höckert?»

  »Höcker, tacka katten för det — det är ett tyskt
ord och användes för att beteckna de små emaljknölarna 
på kindtändernas tuggyta ...»

  »Asch — jag menar Höckert — Janne Höckert,
målaren, förstår du — han som målat ’Branden i
Stockholms Slott’ på Nationalmuseum.»

  »Jaså Höckert?  Nej, den vet jag just ingenting
om — vad är det med honom?  Är han död?»

  »Snälla, rara Evert, han dog redan på sextiotalet!»

  »Nå, då så ...»

  »Men det är Höckertutställning uppe på Akademin 
och Carl G. Laurin säger att han hör ’till de
målare, vilkas konst ej så lätt åldras’.»

  »Nå, det är ju bussigt för honom ...»


»Det är i alla fall något, man måste se, och därför 
tänkte jag gå dit i dag så där vid tretiden – 
då är där så gott som tomt och man kan njuta
av tavlorna i ro utan att bli störd . . .»

Det blev avbrott på linjen och fröken von Axen
hängde upp luren – hon hade ju i alla fall sagt
det hon ville – hade Evert lust att träffa henne, så
visste han nu var hon fanns att tillgå – som
läsaren ser hade sakerna redan gått rätt långt: man
hade hunnit lägga bort titlarna och man
telefonerade . . .

Uppe på Höckert-utställningen var öde och tomt
– det hade redan gått om ett par veckor sen
vermissagedagens myller och trängsel – och de unga
tu hade de tre rymliga salarna helt till sitt eget
förfogande – eller trodde sig åtminstone ha det.

Hade de, där de längst inne till höger sutto hand
i hand i soffan kuttrande som ett par förälskade
duvor, råkat kasta en blick åt dörren till, skulle
de kunnat uppfångat en skymt av ett par underliga 
ögon, gröna och gnistrande av svartsjukt hat,
följande varje deras minsta rörelse så som spindeln
från sin gömma följer den intet ont anande flugans
surrande flykt i närheten av nätet. Irma Brand
hade från sin bil sett paret råkas utanför Akademin, 
sett dem sida vid sida försvinna in genom
porten och ej varit sen att följa exemplet.

Darrande av raseri övertygade hon sig med egna
ögon om sakernas tillstånd och innan tio minuter
gått om hade hon redan i sitt innersta fällt domen
över den intet ont anande rivalen.

Sigrid såg upp väckt ur herdestundens idyll
genom ett lätt buller.

Hon kände igen Irma Brand och skyndade hälsa
på den berömda kvinnliga läkaren, som efter att 
med en skenbart likgiltig nick ha besvarat
hälsningen vände paret ryggen, som det tycktes helt
upptagen av att granska väggarnas tavelgalleri.

  Evert följde hennes rörelser med en egendomlig,
en smula osäker blick:

  »Säg mig Sigrid, vem var det du hälsade på?»

  »Kors, vet du inte det, Evert?  Det var Irma
Brand, den berömda vetenskapskvinnan — jag har
just i dagarna hållit på att hugga hennes byst för
läkarsällskapets räkning ...»

  »Ett egendomligt utseende på den kvinnan — då
hon såg på mig med de där gröna kattögonen var
det som om jag hade sett dem förut för länge
sen — i en dröm eller i en annan tillvaro ...»

  »Ja, hon har underliga ögon, fru Brand; då jag
höll på och modellerade henne, kunde hon sitta
och stirra på mig tills det kändes helt underligt i
huvudet på mig — nästan som om jag höll på att
domna av — och så med ens kunde det hela vara
över igen och allt kändes som vanligt ...»

  »Sigrid, när jag tänker på de där ögonen blir
jag rädd — det är som om de väckte något dolt
minne — minnet av något otäckt — jag skulle
aldrig kunna bli vän med den kvinnan!»

  Evert väntade förgäves på ett svar, då han en
smula förvånad över sin följeslagerskas oväntade
tystnad, vände sig om, fick han till sin outsägliga
förskräckelse se henne ligga tillbakalutad mot
soffkarmen, blek, med halvöppna läppar och uppåtvända 
ögonglober endast lämnande vitögat synbar:

  »Sigrid! — I Guds namn, vad står på, Sigrid?  
Är du sjuk?»

  Flickan rörde sig ej — det var tydligt att hon
förlorat medvetandet och var ur stånd att höra
vad han sade.


  »Hur är det?  Mår fröken von Axen illa?»

  Evert ryckte till obehagligt berörd vid ljudet av
den lena stämma med dess mjuka, lätt utländska
tonfall.  Det var med rösten alldeles som med
ögonen: de väckte i hans undermedvetna jag dunkla
minnen om något förflutet, något vidrigt, han kunde
ej rätt komma ihåg vad ...

  Irma Brand böjde sig ned över den orörliga
gestalten på soffan:

  »Jag tror inte, det är något att vara rädd för
— ingenting annat än en vanlig svimning.

  Som ni kanske vet, har jag under ett par veckors
tid suttit modell åt fröken von Axen och det hände
under sittningarna inte så sällan — helst då hon
var litet trött — att hon fick sådana här anfall.  
Var snäll och gå ut och hämta ett glas vatten, så
tänker jag nog, att det snart går över.»

  Evert, trots de lugnande orden, mer förskräckt
än han själv ville tillstå, skyndade ut att hämta det
begärda.

  Då han kom tillbaka med vattnet, hade scenen
förändrats.  Sigrid hade vaknat till sans och satt
upprätt i soffan med en av fru Brands händer i
sina, medan denna med den fria handen sakta
strök hennes huvud samtidigt viskande något i
hennes öra.

  Evert räckte fram glaset:

  »Gud ske lov, att du åter kryat till dig, Sigrid
— se här har du vatten — drick!»

  Fröken von Axen ryggade förfärad tillbaka med
ögon vidgade av skräck och klängde sig likt ett
skyddsökande barn fast vid den blivande
nobelpristagerskan:

  »Irma!  Irma!  Den är väl inte farlig?»

  Evert stirrade förfärad på flickan:


  »Sigrid, det är ju jag — se så, drick nu!»

  Den unga damen gjorde en åtbörd av fasa:

  »Irma!  Hjälp mig, låt inte gorillan göra mig
illa!»

  Evert stod som slagen av åskan.

  Irma Brand strök lugnande den darrande flickans
lockar:

  »Se så, se så, lugna dig barn — gorillan är inte
så farlig — gorillan är tam, lilla Sigrid!

  Sannerligen, ser inte det här allvarligare ut än
jag trodde», viskade hon tyst till den i varje led
darrande Evert.  »Så här har jag aldrig förr sett
henne — fast, kandidaten vet ju, att där finns
vansinne i släkten?»

  »Hon försökte för litet mer än en vecka sen att
ta livet av sig», stammade Evert, »det var jag
som drog upp henne ur Strömmen ...»

  Irma Brand kastade en hastig sidoblick på den
talande — detta var nyheter för henne.

  Hon förstod nu varför hennes anslag gått om
intet, till det yttre verkade hon fullkomligt
oberörd:

  »Ja, jag vet, flickan talte om alltsammans själv
för mig dagen därefter — jag hoppades det hela
var något rent övergående, tillfälligt — men det var
nog inte så väl — det här, kandidaten, ser illa ut
— ni vet väl att jag är till yrket psykiatriker?»

  Evert böjde stum på huvudet — naturligtvis var
Irma Brands vetenskapliga rykte honom välbekant:

  »Vad råder doktorn oss att göra?»

  Fru Brand låtsades överlägga med sig själv — 
i verkligheten hade hon för länge sen sin plan klar
in i minsta detalj:

  »Här kan hon naturligtvis inte stanna och inte
heller kan det bli tal om att lämna henne hemma 
hos sig utan tillsyn.  Jag har min bil stående
härutanför och det bästa blir att vi tar henne hem till
mig, så får vi sen överlägga om vad som blir bäst
för henne.  Om kandidaten går före och sätter sig
upp bredvid chauffören, så tänker jag nog, jag
får henne med ner utan att väcka onödigt
uppseende ...»

  Utan att svara lämnade Evert rummet och gjorde
som han blivit befalld — det gick omkring i huvudet
på honom.  Blott en knapp halvtimme sen och han
hade suttit på soffan med Sigrids händer i sina,
hört av hennes läppar svaret på den viktigaste fråga,
en man kan ställa till en kvinna, och samman med
henne gjort upp glada, leende framtidsplaner — 
och nu?

 Intet under den olycklige tyckte himlen förmörkats, 
själva vårsolen förlorat sin glans!

  Ett par minuter senare visade sig Irma Brand,
sakta ledande Sigrid utför trappan mot den
väntande bilen.  Flickan hade nu synbart lugnat sig
och följde den ledande handen viljelöst med något
av sömngångerskans automatiska rörelser och
tomma blick.

  Evert vände sig bort med en hemlig rysning.

  Ett ögonblick till och de voro på väg mot Lilla
Trädgårdsgatan ...




XVIII.

Mörkrets makter.

Irma Brand hade lämnat Evert i konsultationsrummet 
ensam med sina tankar — att dessa ej
voro av den gladaste art behöver väl knappast
påpekas.

Äntligen trädde hon åter in med allvarlig
uppsyn:

»Hon sover nu, lilla stackare, jag har måst ge
henne en duktig dos morfin för att få nerverna i
ro efter chocken.  Säg mig, att börja med, har
kandidaten — jag antar nämligen att det är med
kandidat Viborg jag talar?»

Evert gjorde en stum bugning.

»Har kandidaten, ville jag säga, reda på, om
fröken von Axen har några närmare släktingar i
staden?»

Evert skakade sorgset på huvudet:

»Så vitt jag vet var Sixten von Axen Sigrids
enda levande anförvant . . .»

»Ja, men nu är han död, så det hjälper oss inte
mycket.  Nå, men kandidaten själv då — är det
indiskret att fråga, i vilket förhållande kandidaten
står till den unga damen?»

  Evert betänkte sig ett ögonblick:

  »Jag kan inte inse, att det gör någon skada att
tala om det: Sigrid lovade mig för knappt en timme 
sen att bli min hustru.»

  Hade Evert vänt sig om, skulle han ha sett en
glimt av svartsjukt hat gnistra i Irma Brands gröna
kattögon och de tunna läpparna lyftas ett
ögonblick, liksom då en morrande hund blottar
rovtänderna.  Det hela var ett ögonblicks verk — 
sekunden efteråt hade hon åter fått sina drag i sitt våld
och anlagt ett yrkesmässigt, vänligt deltagande
läkarutseende:

  »Det gör mig ont, rysligt ont, att behöva säga
det, men det kan allt dröja länge nog, innan det
kan bli något av med den saken.

  Det viktigaste för närvarande är att få henne i
ro, och tror jag vi inte kan göra bättre än att jag
tar henne med mig till min privatklinik på 
Bjurhammar — jag reser dit ut om en timma.

  Kandidaten är i egenskap av flickans fästman
under förhandenvarande omständigheter naturligtvis 
den närmaste till att underteckna det nödiga
papperet.»

  Fru Brand tog ur en skrivbordslåda fram ett vitt
dubbelark med tryckta frågor i marginalen — den
beryktade s. k. »Bilagan B till Kungl. Maj:ts
förnyade nådiga Stadga angående Sinnessjuka d. 14
juni 1901».

  Med en dunkel förnimmelse av att vara offer
för en ohygglig mardröm fann sig Evert innan en
minut gått om sittande vid skrivbordet med pennan
i hand och dokumentet framför sig.

  Adelskalendern lämnade nödiga upplysningar om
förnamn, födelsedag och -ort, föräldrar o. s. v. och
under fru Brands diktamen ifyllde Evert paragraf 
efter paragraf.  Intygande, att framlidne ryttmästare 
Carl Sixtenson von Axen under sin löjtnanttid 
varit känd för ett tämligen vilt liv och ej spottat
i glaset, att modern (född Donnersten) lidit av
höggradig nervositet.

  Att kusinen Sixten von Axen fört ett ytterst
oregelbundet, utsvävande levnadssätt och dött
under förhållanden som ej uteslöto tanken på
självmord.

  Att Sigrid von Axen för helt kort tid sedan gjort
ett självmordsförsök och endast genom intygsgivarens 
direkta ingripande räddats från att drunkna
och slutligen, att samma Sigrid von Axen under
dagens lopp gripits av tydliga hallucinationer och
nu led av den fixa idén att hennes trolovade vore
en gorilla, på grund av vilket allt hon föreföll i
trängande behov av lämplig sinnesvård.

  Irma Brand stod bakom den skrivande, över hans
axel med ett triumferande leende följande pennans
väg över papperet.

  Hon visste mer än väl, att med ett intyg som
detta i sin hand det skulle bli henne lätt att i
»frihetens stamort på jorden» beröva sin rival varje
skymt av frihet på obegränsad tid.

  Då dokumentet var färdigskrivet tryckte hon på
en knapp.  En sjuksköterska visade sig i dörren:

  »Vill syster vara god att be doktor Struensee
komma in. — Doktorn är min assistent och har just
jämte systern undersökt Sigrid — vi får nu höra
vad han har att säga. — Kandidaten förstår nog, att
man i ett fall som det här aldrig kan gå nog
varsamt tillväga ...»

  Evert svarade ej — han hade tårarna i halsen:
det hela kändes hemskare än något han hittills
varit med om.


  Hans tankar avbrötos genom doktorns inträde i
rummet.

  Irma Brands förste assistent på det psykiatriska
området, doktor Oswald Struensee, var en lång,
mager, blek herre med en blick som alltid tycktes
undvika den han talade med.

  På fru Brands tillfrågan om hans uppfattning
rörande den sjukas tillstånd skakade han
melankoliskt på huvudet, som en den där inte känner sig
böjd att se saken från den ljusa sidan:

  »Illa — mycket illa!  Flickan har typiska
illusioner — amentia — ser ut som ett begynnande fall
av paranoia ...»

  »Oswald anser alltså liksom jag att hon är i
trängande behov av hospitalvård?»

  »Absolut!»

  »Titta då igenom det här och säg, om det är som
det skall?»

  Doktor Struensee ögnade med van blick igenom
den ifyllda blanketten och nickade gillande:

  »Utmärkt, vi låter systern också skriva på för
säkerhets skull och så kan jag ta både henne och
flickan med i min bil ut till Bjurhammar — jag är
färdig att resa när som helst.»

  »Tack, det är bra — jag kommer om en timma
själv efter med de andra.»

  Irma Brand vände sig nu till Evert.  Det kom i
hennes underliga ögon något längtansfullt ömt:

  »Ta nu inte allt det här för hårt till sinnes — 
när jag kommer tillbaka från Bjurhammar om en
vecka, måste ni lova mig att komma upp till mig
ofta, vi skall tala om stackars Sigrid och ni skall
se att vi bli vänner — goda vänner, vi två ...»

  Evert bugade sig utan att svara och drog sig 
tillbaka, han kände rösten stocka sig i halsen och 
begärde blott att få bli ensam med sig själv och sin
sorg.

Som i en dröm gick han ur rummet, genom
förrummet, tamburen och skulle just lämna huset, då
han plötsligen märkte att han var barhuvad.

Han kom ihåg att han kastat hatten ifrån sig
på bordet i förrummet och vände sakta om för att
hämta den.

Redan stod han i begrepp att med hatten i hand
tyst dra sig tillbaka, då han hejdades genom ljudet
av ett skärande hånskratt från andra sidan om den
halvöppna dörren till konsultationsrummet. Med
eller mot sin vilja lyssnade han pinsamt berörd – 
skillnaden mellan skrattet och den allvarliga
stämningen där inne för blott ett par minuter tillbaka
verkade på honom i hans närvarande själstillstånd
nästan som ett slag i ansiktet:

»Åh, Oswald, du var helt enkelt obetalbar!
»Illusioner» — »amentia» – »paranoia» – och
alltsamman med en likbjudarmin – allvarlig som
Tut-anknatons mumie – sannerligen tror jag inte ibland,
att högra makter skapat dig enkom till min privata
uppbyggelse!»

Evert kände igen Irma Brands lena, litet
främmande uttal och lyssnade vidare stel av
förskräckelse.

»Och lade du märke till med vilken snits alltihop
gick i det där unga tandbotarfröet?

Herre Gud, en sådan oskuldsfull åsna!»

Denna gång kände Evert igen assistentens röst.

»Min egen lilla söta åsna — för söt är han,
Oswald – söt och frisk som ett moget
sommaräpple!»

»Vad tänker du göra med flickan, Irma?»

»Med henne? Behålla henne i fängsligt förvar 
med den lagliga rätt, det här lilla näpna lettre de
cachet förlänar mig, tack vare landets en smula
förvända lagstiftning — apropos, Oswald, är det inte
dyrbart, att man här kan vädja till högre rätt om
det gäller stölden av ett ägg, men däremot åker
in, utan skymt till apell, bara med hjälp av en
läkare och det här högst förträffliga formuläret B.?»

  »Du kan väl ändå inte behålla henne i evighet?»

  »Nej, bevars — men jag kan dressera henne med
litet hypnos dagligen, och bara jag fått henne nog
galen, skriver jag först ut henne som klok, låter
henne sätta in stackars Evert som universalarvinge
och exporterar henne sen till vännen Pinkus
Löwenzahn i Hamburg.»

  »Skada den slynan inte är blond — brunetter
stå inte i så hög kurs på bordellerna i Rio ...»

  »Bah, hon ser inte illa ut — vännen Pinkus pungar 
nog ut med ett par, tre tusen för flickan — och
för resten, du vet mycket väl, att det inte är för
förtjänstens skull, jag gör det ...»

  »Och fästmannen, den glömmer du, Irma ...»

  »Han är min och ingen skall ta honom ifrån mig
nu längre — en vacker dag har jag honom så långt
att jag tryggt kan säga åt honom: nu befaller jag
dig att komma ihåg allt, jag befallde dig
glömma ...»

  Ofrivilligt hade hon höjt rösten och talat i en
myndigt befallande ton, den vana hypnotisörens ton,
då han befaller över sitt viljelösa offer.

  Det klack till i Everts hjärna och i ett nu var
det som hade det förhänge lyftats, som så länge
skylt det förgångna!

  Och han mindes allt: det nattliga mötet på
Strandgatan, ritten genom de folktomma öde gatorna,
striden med rivalen uppe i det parfymmättade kyffet 
och vad sedan följde — klart, tydligt in i minsta
detalj ...

  Evert var visserligen i mångt och mycket
oerfaren, men långt ifrån dum — han hade under den
gångna veckan sett och hört övernog för att gott
förstå, att hans far, konsuln, och dennes vänner
stodo mitt uppe i en kamp på liv och död med
mystiska, samhällsvådliga makter, och i detta nu
anade han, att ödet utan hans eget förvållande
ställt honom inför samma fruktade fiende.

  Sigrid von Axens självmordsförsök — mötet med
Irma Brand — Sixtens död — och de senaste
timmarnas händelser, allt tedde sig som länkar i en
sammanhängande kedja — en kedja, i vilken han
själv, utan en lycklig tillfällighet, enligt all
sannolikhet inom kort varit snärjd, utan hopp om
möjlighet att kunna frigöra sig ...

  Det gick runt i Everts huvud, som hade han
varit drucken tumlade han ur rummet och ut på gatan,
gripen av en vild, panisk förskräckelse, en
självbevarelsedrift, som bjöd honom att till varje pris
fly, att lägga så stort avstånd som möjligt mellan
sig och den demoniska kvinna, på vilken blotta
tanken nu mera var nog, att komma blodet att stelna
i hans ådror.

  Som en sömngångare irrade han länge och väl
omkring på gatorna, tills plötsligen tanken på hans
far slog honom.

  Evert hade hört alldeles tillräckligt både genom
konsuln själv och genom andra, för att veta, att
denne genomlevt sällsamma öden och trotsat faror,
som kunnat komma flertalet att rygga tillbaka.  Här,
om någonstädes borde han kunna påräkna hjälp
och råd i den ohyggliga belägenhet han såg sig
försatt i — råd hur han skulle bete sig, hjälp vid 
försöket att rädda den kvinna, han älskade, ur
vampyrens våld ...

  Då Evert kom hem fann han att konsuln var
utgången — ingen visste vart han gått och ett halvt
dussin påringningar både till Stora Klubben,
Operabaren, Finanscirkeln och andra tänkbara ställen
visade sig utan framgång.

  För Evert återstod blott att vänta — en lång
hemsk väntan, timme efter timme, utan en levande
själ att förtro sig till i sin nöd.

  Midnatt hade slagit, då Evert, där han stod på
vakt i förmaksfönstret med den brännheta pannan
tryckt mot fönsterrutan, såg den stora mörkgröna
Packardbilen komma svängande runt hörnet och
stanna utanför porten.

  Ett par ögonblick senare och konsuln trädde in
i rummet, glad, nyter och smokingklädd.

  Han kom från ett spelparti hos en gammal affärsvän 
från kristiden, hade vunnit och var vid
förträffligt humör.

  Åsynen av Everts bleka, förgrämda ansikte kom
honom att tvärstanna på tröskeln:

  »Vad fan nu, pojke?  Du ser ju, min själ ut, som
om du sålt smöret och tappat pengarna?»

  »Pappa, jag är så gränslöst olycklig — Sigrid ...»

  »Se så där ja — har hon gått och gett dig korgen?  
Gett min son korgen?  Kors en sådan tokstolla!  Ta
det med lugn pojke — ta det med lugn, det ger sig.
— Och för resten kom ihåg: There are more fish
in the sea — ’mister du en står dig tusende åter’ ...»

  »Sigrid har lovat bli min hustru ...»

  »Har hon? Förbannat förståndigt gjort av henne
— hälsa henne från mig, att jag skall se till att ni
inte lider någon nöd — för resten hör jag av Fabian
att hon inte lär vara barskrapad själv — men för 
hundra gubbar, då är ju allt bra? Vad fan har du
då att lipa för, min fine bror?»

  »Det är inte det, pappa, det ...»

  »Se så, kunde jag inte tro, du gått och ställt till
något rackartyg — är det pengar eller fruntimmer
det är fråga om?»

  »Irma Brand ...»

  Konsul Jonas Viborg ryckte till som om han fått
en galvanisk stöt — efter episoden med tanden hade
han fått en högst hälsosam respekt för den påtänkta
nobelpristagerskan och allt vad henne tillhörde:

  »Irma Brandt?  Det här börjar bli allvarsamt hör
jag.  Se så, låt mig nu tända en cigarr och berätta
sen allt samman från början — jag skall inte
avbryta — och framför allt utelämna inte en sak — 
’detaljer om jag får be’ som farbror Fabian brukar
säga!»

  Det blev en lång berättelse och, trots det avgivna
löftet, mer än en gång avbruten av konsulns kraftord 
och förbannelser över fienden och dess ondska.

  Sent omsider var det hela över och Evert tystnade 
samtidigt på konsuln fästande en tröstlös
hjälpsökande blick:

  »Ja, nu har pappa hört allt — vad tycker pappa
jag skall göra?»

  Konsul Viborg, som under berättelsens lopp
sprungit upp från sin stol, ur stånd att behärska
sig, mätte rummet med ojämna steg, ungefär som
då ett retat lejon går fram och tillbaka i sin bur:

  »Herre min skapare, att det inte var jag!  Herre
Gud, pojke, att du kunde ha mage att gå!»

  »Vad ville pappa, jag skulle ha gjort?»

  »Gjort?  Gått in och levt rövare med hela
sällskapet!  Slagit in dörrspeglar, sparkat ut Brandskan
och hennes skurkaktiga assistent och 
sjuksköterskan och hela mojet tvärs genom fönsterrutorna så
karmarna följt med ut på gatan ...»

  »Och kanske nu varit på väg till Bjurhammar,
jag med, iklädd en tvångströja?»

  Konsuln lugnade sig i ett ögonblick:

  »Förlåt, min gosse, du har naturligtvis alldeles
rätt.  Det här är en sak som måste tas med finess
— köra huvudet i väggen är ingen idé. — Men
hjälp skall flickungen ha och det genast.

  Vi får tvärt ge oss av ut till Bjurhammar, du
och jag, och sen får vi se ...»

  Evert kastade på konsuln en blick uppfylld av
varmaste tacksamhet:

  »Tack far — vi tar väl bilen?»

  Konsuln skakade på huvudet:

  »Vi låter vackert bli det, min fine unge vän, en
sextio hästars Packard som syns på en halv mil
— nej pass, gosse, här gäller smyga som indianer
på krigsstråten — jag blir den Stora Ormen och
du hans son, unga Unkas och din motorcykel får
göra tjänst som vår barkkanot.

  Se så, pojke marsch med dig nu, byt kläder och
laga du får körtyget ut på gatan!»

  Då Evert kom tillbaka fann han konsuln i full
krigsrustning från topp till tå, klädd i hjortskinnsoverall 
med flygarhjälm på huvudet, kartfodral och
kikare i ett par remmar över axeln och i det breda
läderbältet en skarpslipad, äkta amerikansk Bowie-knife 
och en tung högmodern automatpistol — i
konsulns vana hand ett vapen föga mindre
fruktansvärt än en jaktstudsare.  Konsuln räckte sin
son ett skjutvapen av samma beprövade typ som
hans eget.

  »Se så, stoppa den här på dig — du är väl inne
i mekaniken — det är en Parabellum modell 1924?»


  Evert tvekade ett ögonblick:

  »Jag har aldrig skjutit med revolver, pappa ...»

  »Vad för slags — aldrig skjutit med revolver?  
Vad fan har du då skjutit med, pojke?»

  »Med mausergevär som beväring — och så i
skolan litet med salongsgevär.»

  »Åh, du store, snart fem och tjugu och kan inte
hantera en pistol!

  Jämmer och elände — din stackars mor skulle
vända sig i sin grav, om hon hörde dig — du skulle
bara sett henne, Evert — hon kunde min själ
hantera en luftpistol så det sjöng om det ...  Men det
är mitt fel — det är mitt fel — säga vad man
vill: det är inte riktigt rätt att avla barn i lättsinne
och sen lämna dem vind för våg — sen får man
finna sig i, att de, när man sent omsider får tag i
dem, har lakuner i sin uppfostran ...

  Nå, gjort är gjort och det kunde varit värre — 
old pop Jonah får skjuta för två — det blir hela
saken.  Och nu, pojke, inget onödigt prat — det
gäller att komma iväg och det med fart — några
rader till gamla Fabian, så att han och Gordon
får veta vart vi tagit vägen — brevet slänger vi ner
i brevlådan runt hörnet — och så vamos, som
spanjoren säger ...»




XIX.

Dåliga nyheter.

Det var inne i baronens privatlaboratorium.

Docenten Semmy Rubin, en liten klotrund israelit 
med krökt rovfågelsnäbb och ett par stora kloka
uggleögon satt vid bordet med mikroskopet framför 
sig fördjupad i studiet av ett preparat.

Docenten Rubin, Sveriges främsta auktoritet, då
det gällde gifter och bakterier, hade av sin gamle
vän, baron Fabian, tillkallats som expert, för att i
närvaro av direktör Elgon och artisten Benell
uttala sin tungt vägande mening. Det gällde, som
läsaren kanske gissat, de i Irma Brands kök av
baronen förvärvade buljongproven.

Prydligt etiketterade stodo de uppradade på
bordet nyss tagna ur den elektriska termostaten, där
de, ända sen natten efter banketten, stått i en
temperatur om några och trettio grader — som bekant
den för så gott som alla patogena mikroorganismer
mest gynnsamma.

Baronen hade en och en tagit fram de små flaskorna 
och synat dem mot dagsljuset:

»Som du ser, Semmy, i de flesta rakt ingenting,
än så länge åtminstone — här, Sten, har vi ditt 
namn: klart som du ser — din stund var tydligen
inte ännu slagen.  Den goda damen tyckte väl du
kunde bli henne mera till nytta och nöje som levande
än som död — hon har ju alltid haft en viss svaghet 
för granna karlar, den älskvärda fru Brand ...»

  Den unge försäkringsmannen synade den lilla
glasbehållaren med nyfiken blick:

  »Nå, än de andra då?»

  »I de flesta som sagt ännu ingenting, men med
de här nio är det annat — som ni alla kan se,
tydlig grumling, börjande kulturer — det är om dem,
vi vill höra vad Rubin har att förtälja.»

  Docenten lyfte ögat från okularet:

  »Ja, vad den här angår, finns där nu inte något
tvivel: det är en härlig renkultur av Spirillum
Cholera asiaticæ, av de olärda ävenledes
kommabakterien benämnd.»

  »Asiatisk kolera?  Jo, jag tackar, man nekar sig
ingenting!

  Få nu se, vem den lyckliga var, åt vilken det där
var ämnat: ett fall av asiatisk kolera mitt uppe i
Stockholm skulle i alla fall, säga vad man behagar,
väckt en viss pinsam uppmärksamhet — inte minst
inom Medicinalstyrelsen ...»

  Baronen läste på etiketten:

  »Professor Gunnar Petterson — inte illa uttänkt,
sannerligen inte illa uttänkt!

  Den store mannen kommer, som bekant, direkt
hem från Korea över Ryssland — ingen människa
skulle dragit i tvivelsmål att inte han släpat smittan
med sig hit på ett eller annat sätt i kläder eller
samlingar — han håller i dagarna som bäst på med
att packa upp dem. — Tja, där ser man, vad den
fosterländska kulturen varit på vippen att förlora!

  Nå än den här då, vad gör du av den, Semmy? 
Här har du potatiskulturen att jämföra med — 
den chokladbruna beläggningen talar för sig själv.»

  Docenten hade även denna gång snart nog
diagnosen färdig:

  »Rots — absolut dödlig hos människan — men,
men, men kom ihåg, att det skall vara i ett öppet
sår?»

  Baronen tittade på etiketten:

  »Överste Stålsporre — alltså, för det första
hästkarl och för det andra lider han av magsår — har
nog inte av hela banketten tärt stort mer än just
jämt buljongen — han kan tacka sin skapare, att
det inte var den här.»

  Direktör Elgon torkade kallsvetten ur pannan:

  »Nej, vet ni, mina vänner, det här är ju rent
ut sagt djävulskt!

  Jag hoppas, Fabian, du kan ansvara för att den
soppan som verkligen kom fram på bordet var
mindre väl kryddad än de här proven?»

  »Du kan vara lugn, Sten, för den saken sörjde
gamle hederlige Chilpéric Labrioche — och i någon
mån också herrarnas ödmjuka tjänare Fabian
Klewenhüller.»

  Docenten Rubin tittade upp från miskroskopet:

  »Det här tror jag är Typhus abdominalis, men
det är litet för tidigt för att man skall kunna vara
riktigt säker — potatiskulturen kommer att avgöra
frågan...»

  »Vem är den lyckliga?»

  »Envoyén Östman — gammal god vän till mig ...»

  »Där ser man — han kan tacka Gud han med ...»

  »För ’vad han sluppit äta’ som det så skönt hette
i Dagens Nyheter?»

  »Alldeles!»

  »Det här ser också ut att vara tyfus.»


  »Namnet?»

  »Justitierådinnan Kigge.»

  »Hm, den gamla damen är inte så litet giftig
själv — jag nästan misstänker, det blivit värst för
bakterierna ...»

  »Medge i alla fall, att man måste beundra det
här utmärkta sällskapets arbetsmetoder — idén
med småkopparna är helt enkelt genial: antag hon
bara tagit tyfus — så där en trettio fall av tyfus
omedelbart ovanpå banketten.  Hela staden hade inte
talt om något annat — tidningarna hade haft
rubriker höga som små hus.  Under det nu, även
om allt gått efter beräkning, vad sen?»

  »Att professor Petterson dött i kolera — intressant 
— ett nytt namn i vetenskapens martyrkrönika.  
Att överste Stålsporre avlidit i rots — sorgligt
naturligtvis, men med en viss opoetisk stallukt över
dödsorsaken, som hindrat det från att göra rätta
effekten. Att envoyén Östman skiljts hädan i tyfus
— beklagligt, men vad vill man göra — ingen lever
i evighet.  Att justitierådinnan Kigge ...»

  »Du behöver inte säga mer, Fabian, mänskligheten 
skulle tagit det lugnt ...»

  »Och framför allt skulle ingen — absolut ingen
— någonsin kommit på idén att sätta de där fyra
dödsfallen i ringaste samband med varandra — 
annat än möjligen livförsäkringsbolagen och då
mest som ett beklagligt sammanträffande.»

  »Ja, det är helt enkelt rysligt att tänka på ...»

  Baronen kastade en frågande blick på direktör
Elgon:

  »Jag hoppas, Sten, att du nu är botad för din
lilla svaghet för fru Brand?»

  Chefen för »Asynjan» satt en stund helt tyst med
bister blick stirrande på buljongflaskorna på bordet:


  »Ja, vet du, Fabian, det tror jag, jag lugnt kan
säga att jag är.

  Det är dock i alla fall rent otroligt att något
sådant här skall vara möjligt — och från en
vetenskapligt bildad dam — en person med vilken man
umgåtts ...»

  »Nåja än sen då?»

  »Ja, du får ursäkta, men jag är verkligen inte
van att umgås med bovar ...»

  »Prat, Sten, du umgås säkert med dem långt
oftare än du anar.

  Tror du kanhända, att där är mindre gott om
bovar än om nobelpristagare?  Kom ihåg att en bov
liksom en nobelpristagare ingenting annat är än en
avvikelse från medelmåttan, fast i annan riktning,
och lika så säkert som du personligen känner en
fyra, fem nobelpristagare, att nu inte tala om ett
par, tre som kanske blir det förr eller senare, lika
säkert är det, att du utan att veta det umgåtts med
många bovar — många fler än du anar.»

  »Nej, hör du Fabian, nu går du för långt!»

  »Absolut inte, kom bara ihåg att snillet — även
det blygsamma snillet, som i förbigående sagt är
fan så sällsynt — inte har någon direkt orsak att
dölja sitt snille — åtminstone ännu så länge, herrar
sossar har gudskelov ännu inte hittat på att lägga
progressiv skatt på begåvning — det är för resten
eget nog att de inte kommit på tanken — men
herrar bovar har däremot i hög grad skäl att dölja
sitt bovskap ...»

  »Ja, men man skall väl märka det, när de blir
fast, vet jag!»

  »De riktiga bovarna blir helt enkelt i regel aldrig
fast — åtminstone inte annat än av en ren slump.  
Så länge myndigheterna rekryteras som de göra, 
har ju en genial bov alla tänkbara chanser att ta
hem spelet. — Tänk dig bara: en hederlig svensk
landsfiskal eller poliskommissarie mot en Irma
Brand — det är för ojämt spel.»

  Det är för resten rent av otroligt, hur tanken på
brott och brottslingar, när det inte gäller specialfallet 
’förskingring’, gått oss ur blodet.

  Vi helt enkelt vägrar att tro på möjligheten att
den hyggliga rara herr X., som vi druckit brorskål
med och sitter och groggar med, kan vid lägligt
tillfälle roa sig med att anlägga mordbrand, skjuta ihjäl
eller spränga folk i luften.  Vi glömmer att det
framför allt är tillfället, som gör tjuven, och att
samma högmoraliska medelålders matrona, som vi
nu ser segla in i salongen i spetsen för fyra
giftasvuxna döttrar, precis likaväl under andra
förhållanden kunnat utvecklas till gatnymf eller till
kopplerska.

  Boven är i nio fall av tio inte en sämre person
än vi själva, men en som haft tillfälle att handla
sämre — det är hela saken.

  Sen finns det naturligtvis undantag — rena
djävlar i människohamn, perversa naturer, som begå
brott av ren medfödd kärlek till det onda, och råkar
en dylik genom en olycklig slump få till sitt
förfogande ett verkligt snilles enastående tankeapparat 
— ja, då blir resultatet något fruktansvärt: en
Irma Brand, för att ta ett närliggande exempel.»

  »Ja, men hur fint hon spunnit sina nät, är det
nu slut med henne — några dagar till, så Semmy
här kan sätta upp en fullständig rapport på
innehållet av kulturflaskorna, och jag tänker hon är
mogen för handklovarna.»

  »Jag medger, att det ser så ut, Sten, men det
måste medges, att den arma kvinnan i allt det här 
haft att dras med en nästan mer än lovligt stor
portion otur.

  Hade jag inte råkat avlyssna hennes mellanhavanden 
med von Axen, osalig i åminnelse, hade jag
sen inte hittat ullsaxen, hade inte gamle Jonas råkat
falla på idén att ta vägen hit hem långs Strömgatan,
hade inte hon själv kommit att för sin bankett
vända sig just till min förträfflige vän Chilpéric
Hégésippe Marie Labrioche, hade Jonas inte haft
diamanter på skaftet av sin tandpetare och jag råkat
välja en annan veckodag för min pilgrimsvandring
till Söders höjder — ja, hade inte allt det där
inträffat, är det all fara värt, att hon gått fri som
fågeln i luften och nästa december gladeligt kunnat
håva in sitt nobelpris — under det nu ...»

  »Skada bara att dödsstraffet är avskaffat!»

  »Amen av hela mitt hjärta!

  Samtalet avbröts på denna punkt genom ljudet av
en knackning på ytterdörren.

  »På en vink av baronen gick artisten Benell ut
för att öppna, ett ögonblick senare var han tillbaka
med ett brev i handen:

  »Till dig Fabian — tydligen från gamle Jonas
— vi får nu höra, varför han låtit vänta på sig ...»

  Baronen rev upp kuvertet och ögnade hastigt
igenom innehållet — det var tydligt av hans uppsyn, 
att underrättelserna från konsuln voro av allt
annat än angenäm art:

  »Morgens Fischer!  Vet ni varför Jonas inte är
här?  Han och hans pojke har givit sig av till
Bjurhammar på krigståg mot Irma Brand och hennes
vänner och associerade!»

  »Trevligt företag!»

  »Alldeles i gamla Jonas stil!»

  Baronen fortsatte läsningen av brevet:


  »Kom med in i sängkammaren, där vi är för oss
själva — jag hoppas du ursäktar ett ögonblick,
Semmy.»

  Den lille naturvetenskapsmannen nickade tyst — 
han gick tydligen helt upp i betraktandet av ett nytt
preparat.

  Väl inne i sängkammaren sjönk baronen med
förtvivlad uppsyn ned i närmaste länstol:

  »Kära vänner, det är långt värre än jag trodde
— den där varghonan har med bistånd av Jonas’
åsna till son lyckats få stackars lilla Sigrid
förklarad galen och släpat flickstackarn med sig till sin
s. k. privatklinik därute — har henne helt och
räddningslöst i sitt våld, om inte högre makter behagar
ingripa ...»

  »Och Jonas?»

  »Pojken fick av en ren slump, sen olyckan väl var
skedd, klart för sig med vilka han hade haft att
göra och rusade hem till Jonas — resten kan du
själv gissa dig till.»

  »Det blev stor explosion — stridsropet höjdes
och så i väg?»

  »Alldeles, i full krigsmålning med automatpistoler 
och bowieknivar i bältet!»

  »Vilket betyder?»

  »Att, om inte ett under inträffat, gamle Jonas och
hans värda avkomma vid det här laget är behörigen
expedierade eller åtminstone på god väg att bli det.»

  »Avgrund och helvete!»

  »Satanas!»

  »Det blir att ögonblickligen alarmera polisen!»

  Baron Klewenhüller ryckte på axlarna på ett sätt
som skulle gjort hans gamla vän M. Labrioche all
heder:

  »Polisen?  Herre Gud, människor, begriper ni 
inte, att polisen ingenting kan göra? — Åtminstone
inte, innan det är för sent!  Irma Brand är
legitimerad läkare — psykiatriker av facket till på köpet,
och med sin fördömda ’bilaga B’ i fickan kan hon
lugnt strunta i hela världen — inklusive polisen,
som för resten ingenting har att säga till om ute på
Bjurhammar, innan den tillkallats av K. Maj:ts
Befallningshavande i Södermanlands Län. — Det
är tvärtom stackars Jonas, som, om ingenting värre
stöter till, riskerar åka fast för hemgång, inbrott
och Gud allena vet vad — och så kommer ni och
talar om — polisen!

  Tro mig, Irma Brand vet vad hon gör och kan
trotsa myndigheterna — om inte för mer, så för ett
dygn!»

  »Men inte oss!»

  Baronen tittade hastigt upp.  Över den unge
försäkringschefens ansikte hade kommit ett drag av
järnhård manlig beslutsamhet, som i den gamla
herrns hjärta kom det slocknande hoppet att tändas
ånyo:

  »Sjung ut, Sten, och låt oss höra vad du menar?»

  »Vi har, i ett fall som det här, inte tid att vara
noga om formerna; mitt förslag är helt enkelt
detta:  Vi alarmerar myndigheterna, låter alla minor
springa, men handlar samtidigt på egen hand, ger
oss av till Bjurhammar och brukar makt.»

  »Väpnad makt?»

  »Just precis, väpnad makt, om det behövs.»

  »Var tänker du få folk ifrån?»

  »Låt det bli min sak — på tre timmar skaffar
jag tjugu man i full fältutrustning och tolv av dem
beridna på motorcyklar — det torde räcka ...»

  »Det torde det — men också kanske inte heller
stort mer — jag har på känn att det där 
Bjurhammar är ett fullkomligt getingnäste — getingar,
som om det behövs kan stickas rätt så ordentligt ...»

  Artisten Benell kastade en förvånad blick på
direktören:

  »Var fan, Sten, tänker du ta de där mannarna
ifrån?»

  »Låt det bli min sak.»

  Baronen strök tankfullt sitt skägg:

  »Jag borde ha kunnat ana det — det är Elgon
som är ’blåskjortornas’ hemliga ledare.»

  »De svenska fascisternas?»

  Den unge försäkringschefen lade fingret på
läpparna:

  »Tss!  Det finns saker man helst inte talar om — 
låt oss säga att jag händelsevis råkar vara ordförande 
i en ungdomsförening som roar sig med
fältskjutning i försvarets intresse — ingenting hindrar
att göra en liten utflykt i den stilen åt Bjurhammar
till och sen får man se hur sakerna utvecklas!  Ja,
nu går jag och styr om mobiliseringsordern — håll
er här och var klara till uppbrott inom ett par, tre
timmars tid ...»

  Lämnade ensamma utbytte baronen och Gordon
en tröstlös blick — ingendera vågade hoppas på
en lycklig utgång, därtill kände de båda blott alltför 
väl vid detta lag sin fruktansvärda motståndarinnas makt 
och slughet:

  »Stackars gamla hederliga Jonas — detta skulle
alltså bli slutet?»

  »Jag vill inte släppa hoppet, Fabian — Sten
Elgon är en präktig pojke och du skall se att han
håller vad han lovat.»

  »Vi kommer för sent, Gordon — vi kommer för
sent!»

  »Vi får inte komma för sent — jag skulle aldrig 
i livet våga se fru Doris i ansiktet om något hände
hennes Jonas ...»

  Baronen satte sig med ett ryck upp i stolen:

  »Fru Doris?  Herre Gud, människa, om hon bara
vore här — hon och ’Thunder Child’, då skulle du
få se på en dans!»

  »Hon bör inte vara långt borta — yachten är vid
det här laget säkert redan inne i Östersjön.»

  »Hon måste ögonblickligen underrättas!»

  »Antagligen har Jonas redan gjort det ...»

  »Jonas?  Herre Gud, Gordon, känner du inte
Jonas bättre?

  Jonas Viborg telegrafera till sin fru och be om
hjälp — Jonas tala om för henne, att han ger sig
ensam — pojken räknar jag inte — i väg på kampanj 
mot en internationell förbrytarliga — sällan,
min gosse — sällan!

  Nej, här måste tvärt ingripas — Semmy får hålla
på med sina kära mikrober bäst han gitter — jag
måste iväg hem till Jonas och ha tag i hans
sekreterare — en lycka i olyckan, att han inte tog
den med sig!  Ta du och ring upp efter en bil,
medan jag i kortet tar ut längd och bredd för det
här fördömda getingboet Bjurhammar — sen blir
det att se till, vad deras högt beprisade ’Selkirkvågor’ 
går för ...»




XX. 

Borgen vid havet.

Då Irma Brand utvalde Bjurhammar i avsikt att
här skapa sig vad man med ett militärt uttryck
skulle kunnat kalla en »maritim operationsbas»,
hade det ej skett utan moget övervägande grundat på
talrika rekognosceringsfärder långs kusten, företagna 
dels av henne själv personligen, dels genom
pålitliga ombud.

Det var nämligen allt annat än lätt att finna en
plats förenande samtliga önskvärda, att ej säga
nödvändiga egenskaper.

De så att säga mer officiella, för var och en
synliga, erbjödo minst svårigheter.

En, för en privatklinik för sinnessjuka lämplig
plats, med havsluft och skogsluft, ensligt läge och
trots detta möjlighet till goda bilkommunikationer
med huvudstaden, därtill vacker utsikt åt öppna
havet till — allt detta fanns på mer än ett ställe
förenat.

Så mycket svårare hade det däremot varit att
finna en ort, vilken med det redan uppräknade
förenade andra egenskaper ej fullt så lämpliga att
bringa till allmänhetens kännedom.

  Först efter mycket sökande och letande hade
Irma Brand, nära Bjurhammars gamla, halvt
förfallna herrgårdslägenhet, funnit vad hon
eftersträvade.

  Gränsande mot en liten skyddad fjärd, på så gott
som alla sidor omgiven av större och mindre öar
och skär, mellan vilka minst ett halvt dussin, även
för större fartyg fullt brukbara utlopp ledde ut
till yttre havsbandet och öppna havet, utgjordes
kusten på en längd av omkring en halv kilomter
av en tvärbrant, tio à femton meter hög klippvägg
krönt av en jämn, skogbevuxen bergsplatå.

  En inte så alldeles obetydlig skogssjö, Bjursjön
kallad, föll genom en vattenrik bäck ut i en liten
vik väster om platån, i sin väg mot havet bildande
ett fyra à fem meters fall lämnande fullt upp av
den för modern teknik så omistliga vara som kallas
kraft.

  Vad som bestämde Irma Brand för platsen var
dock inte så mycket detta som något annat och för
henne viktigare än allt: en egendomlig naturformation, 
ungefär mitt på den branta delen av kusten
klyvande berget som genom ett yxhugg och bildande 
en i klippans granitmassa inskjutande smal vik
eller så kallad »skrobba» med tvärbranta väggar,
i höjd omkring ett tiotal meter och i djup under
vattenytan kanske lika mycket eller något mera.  
Klyftans, eller om man så vill, vikens innersta,
trånga del företedde alltså, sett uppifrån berget,
bilden av en djup slussgrav, omkring tio meter i
bredd och trettio à trettiofem i längd.

  Genom att över denna klyfta slå fasta valv av
armerad betong förvandlade Irma Brands amerikanske 
arkitekt, den beryktade Inigo Wilson, det hela
till en lång, underjordisk docka, närmare tio meter 
djup.  En välvd ingång, i vanliga fall sluten av
starka utåtgående, med havstång övervuxna
slussportar förmedlade under vattnet förbindelsen med
yttervärlden.  I fasta berget insprängda källare
tjänade vid behov som säkra förvaringsrum för
bensintankar, olja, tryckluftcylindrar och sprängämnen
— annat att förtiga.

  Högt över denna hemlighetsfulla vattenfyllda
krypta, men med ett parti av sina grundmurar
skjutande ner i och maskerande klyftans öppning åt
havet, hade den geniale smugglararkitekten byggt
själva borgen i nyamerikansk byggnadsstil, med
uppåtsträvande linjer och detaljer lånade så från
gotiken som från aztekernas och majafolkens
urgamla tempelkonst.

  Få saker glömmas så lätt som lokaliteters
ursprungliga utseende.

  Själva arbetet hade helt och hållet utförts av
amerikanska arbetare, bosatta ombord på ett i viken
förankrat logementfartyg, och så skickligt var allt
maskerat och kamuflerat genom lämpliga
arkitektoniska detaljer, att då det hela var färdigt, ingen
kunde se annat än att slottets grundval började
i vikens innersta, sålunda skapande en för alla
vindar skyddad, genom ett par trappsteg och en
vattenport i murens fot tillgänglig motorbåthamn.

  Att klyftan eller viken en gång i tiden gått betydligt 
djupare in i berget, var det redan efter ett år
ingen mera som mindes, utom på sin höjd någon
gammal fiskargubbe, som förr brukat lägga garn
tvärs för mynningen.

  Vad Irma Brand avsett med ovannämnda
egendomliga anordning, var att djupt inne i klippan
under borgens grundvalar skapa en för varje öga 
dold tillflyktsort för en mindre undervattensbåt
bestämd att operera inom Östersjöns område.

  Att förfoga över ett dylikt högmodernt
förstörelseredskap och med dess tillhjälp se sig i stånd att
beskatta rederier och sjöförsäkringsbolag på
liknande sätt som det, tack vare vilket hon sen några
år tillbaka av hjärtans lust uppskörtade 
livförsäkringsrörelsens organ i Sverige och grannländerna,
hade länge nog varit hennes käraste önskan, en
önskan hon nu — sen en tid gått om och det prat,
som trots alla försiktighetsmått ej kunnat undvikas
i samband med slottets uppförande, lyckligt och väl
hunnit dö bort — äntligen såg sig i tillfälle att
förverkliga, tack vare inköpet av »El Tiburòn»
(Hajen) en liten händig, för en sydamerikansk republik
ursprungligen beställd undervattensbåt jämte nödig
torpedmateriel.

  Köpet hade ägt rum genom ett par mellanhänder
rörande vars tystnad hon på goda grunder kunde
förlita sig, och i Kapitänlieutnant a. D. Fritz von
Ungeheuer, en tack vare spel och annat, det värre
var, på förfall kommen f. d. tysk undervattensbåtbefälhavare, 
under kriget illa beryktad för sin förkärlek 
för det bekanta »Spurlos-versenken» systemet, 
hade hon funnit rätta mannen att föra
rovfartyget.

  Som vi redan erfarit hade »Hajen» och dess
befälhavare helt nyligen lyckligt anlänt till sin
blivande operationsbas, och endast förberedelserna för
banketten hade hittills hindrat borgens härskarinna
och hennes trogna från att bege sig ut och taga det
nya förstörelseredskapet i skärskådande.

  Vad slottet själv angår var det, trots sin i stort
sett obetydliga storlek, ett sannskyldigt mästerverk
av modern arkitekturkonst, vittnande bättre än 
något, om vad Inigo Wilson kunnat åstadkomma, om
han förblivit en hederlig man och sysslat med mer
ärorika uppgifter än att inreda smugglarnästen,
kokainkulor och bordeller.  Med sina klyftans
mynning flankerande hörntorn hängde den på
klippbrantens krön som ett örnnäste, lämnande från de
övre våningarna ögat fri utsikt över öppna havet
från Landsort till Bråvikens mynning och de
innanför liggande skärgårdarnas ölabyrint.

  Helt annorlunda beskaffad var den bild, som
mötte ögat, om man nalkades slottet inifrån land.  
Byggnaden var som ett Janushuvud — det hade så
att säga två ansikten — ett utåt havet vänt, kärvt
och hårt, med något av vikinga- eller rovriddarborg, 
väl passande samman med dess hemliga ändamål 
och ett annat, vänt inåt land, ljust, leende,
vänligt — en mask visserligen, men en mask nog
väl utförd att bedra det skarpaste öga.

  I särskilda byggnader, ett par små paviljonger,
eller flyglar, ljusa och leende även de och
inbäddade i klängväxter och grönska, låg privatkliniken,
en institution, som utom andra fördelar även hade
den med sig, att lämna en lättfattlig förevändning
för hela områdets avspärrande från yttervärlden
genom en något över tre meter hög stenmur, krönt
av skarpa, i cementen inmurade glasskärvor.

  Ett par tre hundra meter nordost om slottet,
nedanför berget i skogsbrynet låg det gamla
Bjurhammar, nu berövat sitt fordna corps-de-logis, med
förvaltarbostad och ekonomibyggnader och lika
långt åt väster, inne i en liten bukt vid åmynningen,
turbinhuset med tillhörande kraftanläggning och
ångbåtsbrygga.  En dryg fjärdingsväg i riktning
åt Stendörren till, låg Bågö, konsul Viborgs gamla
jaktstuga och operationsbas under krigsåren, 
varav följer att konsuln sen långt tillbaka i tiden
kände så att säga varje sten och klippa inom fiendens
område.


  Konsul Viborg hade innan tjugu timmar gått om
kasserat Everts gamla, något utslitna, i andra hand
inköpta fordon och skaffat sin son en »Indian
Chieftain» av senaste modell, ett märke han från
Staterna var fullt förtrogen med.  Ingenting
hindrade honom alltså från att genast ta ledningen.

  Konsuln satte sig till rätta på förarsitsen och
gjorde allt klart till start, medan Evert klängde upp
på »bönpallen» bakom faderns breda rygg:

  »Är du klar nu, pojke?  Skönt, håll då i dig bara,
så skall du få se på åka!»

  Det blev en ritt Evert sent skulle glömma.  Han
hade hittills endast sett sin far under livets mera
alldagliga förhållanden eller, som då det gällde
tanden, spelande en passiv roll, nu först lärde han
känna honom från rätta sidan, som den djärva, ja
våghalsiga, från varje skymt av fruktan fria
idrottsmannen utan vank och tadel.

  Som en stormvind susade konsuln fram långs de
vid denna tid på dygnet så gott som öde gatorna
över Norrbro, utåt Skeppsbron, över Slussen och
Götgatan uppåt, på minst ett halvt dussin håll under
loppet av lika många minuter antecknad för brott
mot trafiklagen av häpenögda poliskonstaplar.

  Evert hade i sitt hjärtas enfald trott sig efter ett
par tre månaders motorcykelåkning vara en bilist
av en viss rang — nu, långt innan de två hunnit
utom stadens hank och stör, kände han sig som en
barnunge, där han med hopbitna tänder satt på
baksätet krampaktigt klängande sig fast vid konsulns
breda läderbälte.


  Först sen konsuln väl hunnit ut på rena
landsbygden, på den breda Södertäljevägen, nu i
efternattens timmar fri från all slags hindrande trafik,
fick Evert emellertid lära vad verklig fortkörning
ville säga.

  I konsulns vana hand formligt rasade den stora
rödlackerade motorcykeln fram genom den ljusa
nordiska vårnatten låtande fält och gärden, hagar
och skogar, villor och gårdar flyga förbi i ett
hisnande efter varandra.

  Klockan på Sankt Ragnhilds torn hade ännu ej
hunnit slå tre kvart i tre, då de flögo fram över
kanalen i Södertälje, för att vända mot söder, och
urtavlan på Vagnhärads kyrka, trettio kilometer
därifrån visade inte många minuter över tre då de
ett ögonblick sågo den skymta förbi i morgonljuset.

  Tjugu minuter till och konsuln hejdade farten och
steg av cykeln utanför en liten torparstuga, som
omgiven av några uthus låg tätt vid vägen:

  »Se så, här blir det att ta till apostlahästarna — 
vi är nu redan långt inom fiendens gränser — med
andra ord inne på Bjurhammars marker, men
torparn här kan vi lita på, det är en gammal vän sen
Bågötiden — vi behöver bara sätta in cykeln i
uthuset, så binder jag sen mitt visitkort vid styrstången 
och då är jag lugn för att den är i gott förvar
i Westerbergs händer, om vi så skulle bli borta
ett år.»

  Konsuln fortsatte, sen de två lämnat torpet bakom
sig, ett par hundra meter att följa vägen, för att så
slå in i sidoriktning tvärs genom skogen, färdandes
fram mellan klippor och snår likt en som sen
gammalt är välbekant med var buske.

  »Du må tro, min gosse, pappa har något till ofta
jagat på just de här markerna — prima orrmarker 
och inte så dåligt med hare heller, men det var
längesen, innan slottet var byggt — jag vet ju inte
riktigt ännu, var det ligger, men jag tänker, vi
skall få korn på det, bara vi kommit upp på
bergsklacken här.»

  Konsuln hade ej tagit fel.  Väl uppe på berget
hade våra två spejare slottet med dess torn och
flygelbyggnader framför sig på ett avstånd av
endast ett par hundra meter, med en liten
skogbevuxen dalsänka emellan.

  Konsul Viborg synade uppmärksamt fiendens
högkvarter genom sin starka prismakikare:

  »Inte illa, sannerligen inte illa — och amerikanskt
så det förslår — men lätt att överrumpla ser det
här förbrytarnästet just inte ut.

  Ännu är ju allt öde och tomt och både frun i
huset och hela hennes anhang tycks ligga i sin söta
sömn, men jag skulle ta mycket fel, om där inte
fanns både portvaktarstuga och alarmklockor, att
nu inte tala om en eller två polishundar — muren
med allt det där sönderslagna glaset på ser inte
heller så värst inbjudande ut — nå, när man väl är
där, får man se ...»

  Följd av Evert steg konsuln nedför berget,
banade sig med en van jägares hela lätthet väg genom
den mellanliggande däldens snårmark och stod,
innan många minuter gått om vid foten av
parkmuren.

  Konsuln synade bålverket med kritisk blick:

  »Ordentligt gjort och inte så lätt att klättra över
heller — fanns där bara någon överskjutande gren
så blev det väl alltid någon råd, men dessvärre ser
jag inte till skymten av något dylikt — det är som
sagt ordentligt gjort — det är vad det är ...»

  Konsuln smög i sakta mak långs muren med 
spanande blick sökande efter någon bräcka i fiendens
försvarsrustning, länge nog dock utan framgång.

  Plötsligt blev han stående med ögat riktat mot
marken.  Vad som ådragit sig hans uppmärksamhet
var ingenting mindre än en liten järnlucka med
vidsittande ring halvt dold genom några omgivande
buskar och ljungtuvor.

  Konsuln synade uppmärksamt den runda luckan
till form och storlek närmast påminnande om det
s. k. »manhålet» på en kolbox:

  »Fördöme mig, har vi ändå inte här kommit på
ett slags hemlig utfallsport eller ingång och till på
köpet ganska lätt att finna för ett något så när vant
öga — den här gången tycker jag den värda mr
Wilson inte riktigt har stått på tipp-topp-nivån — 
få nu se om hans lucka går att få upp.»

  Låsmekanismen visade sig vara av betydligt
enklare beskaffenhet än konsuln vågat hoppas och med
hjälp av mejseln på Everts verktygskniv lyckades
Jonas Viborg utan nämnvärd svårighet att bända in
låskolven och slå upp luckan.  En järntrappa förde
ned i en mörk ett par meter hög, trång gång,
tydligen ledande under muren in i slottsparken, om
ej längre.

  Konsuln kastade på sin son en triumferande blick: 
»Där ser du, värre var det inte — det här
herrskapet är, när allt kommer omkring inte ofelbara
de heller — se så, framåt nu för Gud och fosterland, 
men försiktigt, man vet inte så noga var den
här mynnar — du har väl tändstickor, jag har
glömt mina?»

  Evert räckte fadern en ask:

  »Det är en fyra fem kvar, det är allt vad jag
har, pappa ...»

  Konsuln skakade misslynt på huvudet:


  »Glöm aldrig, att på sådana här turer man alltid
bör vara klädd i tändstickor, helst ett par tre askar
— ingen vet vad som kan hända — nå, det får väl
räcka, eftersom där inte finns mer ...»

  Konsuln klättrade ned och lyste med en tändsticka
inåt gången:

  »Den tycks gå rakt in under muren.  Följ nu med,
pojke, och håll dig tätt i hälarna på mig — det
blir att spara på stickorna — man kan som sagt
aldrig veta så noga när de kan komma att behövas.»

  Gången fortsatte, som konsuln vid skenet av
tändstickan riktigt iakttagit, i rak riktning och redan
efter några få ögonblick omgåvos de båda vandrarna 
av ett ogenomträngligt mörker.

  Konsuln, med Evert tätt bakom sig, hade väl
tillryggalagt ett tjog steg eller så omkring, då han
plötsligen kände golvet ge efter under foten, ungefär 
som då man vid inträdet i en telefonskrubb
trampar ned golvkontakten till taklampan.

  Jonas Viborg ryckte till sig foten som om han
trampat på glödgat järn — dock det var för sent: 
sekunden efteråt hördes ett par meter bakom Evert
ett skarpt rasslande följt omedelbart av en stark
stålfjäders knäppning.

  I ett nu hade konsuln dragit eld på en
tändsticka — en blick var nog för att ge honom en
överblick av sakläget: en meter framför honom tog
gången tvärt slut, ändande i en slät betongvägg utan
skymt av genomgång, och åt andra hållet, det
varifrån de båda vandrarna kommit, spärrades
återtåget genom en tung stållucka av samma slag som
de, vilka nattetid skydda en del butiksfönster.

  Lyftande ögat mot höjden varseblev konsuln uppe
i taket en skymt av en järnlucka, liknande den
genom vilken han skaffat sig inträde till gången, 
dock utan tillhörande trappa; det hela utgjorde en
fyrkantig cell omkring fyra meter lång, två och
en kvarts meter bred och ungefär lika hög i taket.  
Jonas Viborg hade, ledd av sin obotliga optimism,
begått det största fel en fältherre kan begå — det
att underskatta motståndarens begåvning och
försvarsmedel.




XXI.

I fiendens våld.

Konsuln lät den utbrunna tändstickan falla till
golvet:

»Fast — fast som ett par råttor i en fälla!»

Liknelsen var inte illa vald.

Vad konsuln och Evert råkat på var varken mer
eller mindre än en verklig fälla, byggd och
uppgillrad just enkom för att däruti infånga objudna
besökande av deras eget slag.

Då Jonas Viborg tyckte att mr Wilson ej stått på
»tipp-topp-nivån» gjorde han den beryktade
amerikanske arkitekten orätt.  Inigo Wilson, kallad the
mole, var långt slugare än konsuln anat.  
Lönngångar, ledande ut från slottet i den omgivande
skogen, funnos — ett par, tre stycken till och med,
dock dessa mynnade ut vida längre bort från
muren och voro dolda med helt annan fintlighet, än
den av konsulns »vana öga» uppdagade nedgången.  
Denna var i själva verket jämt upp lagom dold
för att ej verka fullt i ögonen fallande.

Den och några andra liknande voro till endast
och allenast för att, just som nu ägt rum, falla i
ögonen på en långs muren smygande, efter en 
möjlighet att bana sig väg in spanande inkräktare och
locka honom med det bedrägliga hoppet, att gynnad
av lyckan ha funnit en hemlig ingång till slottet.

  Därav också låsmekanismens enkla beskaffenhet:
rigeln var helt simpelt gjord för att utan svårighet
kunna brytas upp.

  Det är troligt nog att varken artisten Benell eller
gamle baron Fabian skulle stått att fånga i ett så
pass enkelt giller — båda skulle just på grund av
frånvaron av verkliga svårigheter anat försåt och
tagit sig till vara.

  Konsuln däremot, ivrig att komma i kontakt med
fienden och som så ofta förut ledd av tron på sin
goda tur, hade huvudstupa skyndat att sticka
huvudet i snaran och nu var han fast.

  En efter annan tände han de återstående
tändstickorna och synade vid det sparsamma skenet
ståldörren, väggarna och taket, utan annat resultat än
att komma till den övertygelsen att varje tanke på
att med tillbuds stående hjälpmedel bana sig väg
ut måste anses lika utesluten som om han och Evert
råkat bli inlåsta i ett modernt kassavalv.

  Konsuln kastade med en förargad åtbörd ifrån
sig den sista utbrunna tändstickstumpen:

  »Det tjänar ingenting till, min gosse — buren är
gjord för att hålla och håller gör den.

  Men märk mina ord: hålla är ett och ett annat
behålla — låt bara det här snygga herrskapet komma 
smygande för att vittja sin fälla, och jag lovar,
du skall få se på en annan dans ...»

  Evert hade svårt att, instängd som han var i
becksvarta mörkret, mellan kalla cementväggar, dela
konsulns ljusa syn på framtiden:

  »Har pappa tänkt på, att ingenting hindrar dem
från att låta oss sitta här, tills vi hungrat ihjäl?»


  »Du tänker på medeltidens trevliga små
tillställningar, de där där man fockade in en stackars
sate, slog dörren i lås och glömde sen att han
någonsin existerat — ja, det vore förstås en fatal
historia ...  Men var inte rädd, jag gissar det inte
dröjer länge, innan någon kommer och lättar på
luckan för att se efter, om det är fågel eller fisk
som fastnat i nätet och då ...»

  Konsuln fingrade i mörkret på sin tunga
automatpistol, som han höll i handen redo till ögonblicklig 
användning.

  »Bara man har reda på att vi finns här?  Det
börjar redan kännas kvavt härinne.»

  »Ingen fara — du kan vara lugn för, att deras
satans arkitekt — jag önskar sannerligen han fått
sitta kvar på Sing-Sing till döddagar — har styrt
om med en alarmklocka, som säger till när fällan
gått i lås — tyst, hörde du ingenting?»

  Konsulns öra hade ej bedragit honom; ett
ögonblick till och ett sakta gnisslande hördes från
höjden samtidigt som en svag ringformig ljusning
visade sig uppe i taket — någon höll tydligen på att
lätta på luckan.  Ännu ett ögonblick och en flod av
ljus upplyste den trånga cellen.  Konturerna av ett
människohuvud, blickande ned över luckans rand,
tecknade sig skarpt mot den blå luften.  Konsulns
pistol flög upp i ett nu:

  »Hands up!»

  Dock den andre var tydligen på sin vakt,
blixtsnabbt hade han kastat sig åt sidan och konsulns
kula ven oskadlig bort i rymden — konsuln gjorde
ett språng och försökte nå luckkarmen, men kom
för sent: sekunden förut hade luckan slagits igen
av en osynlig hand och fångarna voro åter som
nyss allena i mörkret.


  Konsuln tog sats och rände med hela sin kraft
mot den gången spärrande skjutdörren — det klang
dovt i det fjädrande stålet men dörren gav ej efter
en tum.

  Jonas Viborg begynte på allvar förlora tålamodet:

  »Avgrund och död, får jag bara se en enda av
de skurkarnas hjärteblod, får de sen, om de har
lust, låta mig sitta här tills jag ruttnar!

  Du är vigare än jag — det har jag sett prov på
— håll dig klar att ta sats, med det samma jag
skjuter!»

  Några minuter förflöto, utan annat avbrott än
konsulns med varje ögonblick vildare förbannelser,
plötsligt såg Evert ännu en gång den ringformiga
ljusningen i taket:

  »Pappa, nu lättar de på luckan igen!»

  Konsuln, denna gång besluten att ej förfela sitt
mål, stod klar med sitt skjutvapen och ett mörkt
föremål hade inte förr visat sig i ljuskretsen av den
öppna luckan innan hans skott small.

  Evert hade en förnimmelse av att skottet träffat
och något, han visste ej rätt vad, som en fallande
fågel susat ned genom luften i samma stund luckan
slogs igen ovanför honom — ett klaskande ljud
hördes som om ett vått klädesbylte slagit i golvet
och ögonblicket därefter kände de båda fångarna
luften fyllas av en äcklig sötaktig lukt, välbekant
för en var, som haft det tvivelaktiga nöjet att ligga
utsträckt på operationsbordet ...

  Konsuln böjde sig hastigt ned och kände sig för.
Hans hand mötte en våt svamp, dubbelt så stor
som ett manshuvud och tydligen genomdränkt av
en kall kylande vätska:

  »Kloroform», mumlade han mellan hopbitna tänder, 
»kloroform, måtte fan ta de ...»



  Ett ögonblick till och både konsuln och hans
följeslagare lågo bedövade på cellens golv.

  Då Jonas Viborg återfick medvetandet fann han
sig liggande på rygg stirrande upp mot den släta
ytan av ett vitlimmat rumstak.  Konsuln gjorde ett
fruktlöst försök att vända sig på sidan och röra
armar och ben.  Han kände att han var fjättrad — 
och vad värre var fjättrad på ett nytt och för
honom obekant sätt.

  I Estland, i en smugglarkula på Ösel, hade han
en gång varit tillfångatagen av bolsjevikerna och
bunden till hand och fot; han kom gott ihåg hur
den gången banden skurit in i armar och fotleder
kommande lemmarna att domna.  Något av detta
kände han inte denna gång, tvärt om han kunde
fritt röra sina lemmar så att säga i smått, men i
stort var han fjättrad och hjälplös.

  Genom att vrida på huvudet och sträcka på halsen 
lyckades han småningom skaffa sig en något så
när klar uppfattning av sin belägenhet.

  Rummet vari han befann sig var en ljus, luftig
av ett par stora fönster upplyst kammare med en
inredning närmast påminnande om ett sjukrum.  
Konsuln låg på en stark vitlackerad järnsäng av
egendomlig konstruktion och hans ben och underliv 
voro fjättrade vid bädden med breda, mjuka,
men tyvärr samtidigt ovanligt hållfasta sadelgjordar
lagom hårt åtspända att omöjliggöra varje ombyte
av kroppsläge.  Övre delen av hans person omslöts
av ett egendomligt klädesplagg ett slags nattskjorta
eller rock av grov, stark segelduk, av allt att döma
knäppt i ryggen, det sällsammaste med plagget var
dock ärmarna, dessa föreföllo nämligen att vara
ovanligt drygt tillmätta, åtminstone fyra, om inte
rent av fem gånger längre, än vad behovet strängt 
taget syntes påkalla, och därtill efter att ha blivit
lindade ett varv om hans liv, hopknutna framtill, 
sålunda på ett visserligen smärtfritt, men dock
fullt effektivt sätt berövande honom armarnas fria
bruk.

  Konsul Viborg hade hört och läst alldeles
tillräckligt om tvångströjor för att utan vidare förstå
betydelsen av det hela — han var tydligen inspärrad
i en av »cellerna» i fru Brands privata nervklinik
och fjättrad till hand och fot, icke med en barbarisk
forntids remmar, rep eller bojor, utan med den
moderna vetenskapens humanare, ehuru då det gällde
att förhindra flyktförsök, när allt kom omkring,
fullt lika verksamma anordningar.

  Mera pro forma än i hopp att uträtta något
spände konsuln ett par tag sina muskler och lyckades
verkligen åstadkomma ett slags ansats till knakande
i gjordar och tyg, men det var också allt — själva
fjättrarnas lösa, i viss mån eftergivande elasticitet,
omöjliggörande någon begränsad angreppspunkt,
endast bidrog att göra varje kraftansträngning fåfäng.

  Konsuln sjönk stönande tillbaka på bädden med
en för honom hitintills obekant känsla av fullkomligt 
hjälplös vanmakt — hade han inte blott alltför
klart insett det hopplösa i ett dylikt företag, hade
han i sin nöd varit starkt frestad att ropa på hjälp.

  Jonas Viborgs huvud föll tungt tillbaka på
huvudkudden, och han slöt ögonen.

  Hans tankar voro, som man lätt kan inse, inte
av den gladaste beskaffenhet.

  Så här som nu, i enrum med sig själv, kunde han
inte förneka att han burit sig mindre välbetänkt åt.  
Driven av sin obotliga lystnad efter nervspännande
äventyr, förförd av en blind tillit till sin lyckas
stjärna hade han som en pojke kastat sig 
huvudstupa in i en ojämn strid, ränt som en annan Don
Quixotte till storms mot väderkvarnar av högst
effektiv beskaffenhet, i stället för att, som en man
i hans ställning ägnade och anstod, bruka sina och
samhällets maktmedel.  Mot en fiende sådan som
den, han hade att göra med, borde han ha valt till
vapen checkboken, i stället för automatpistolen.

  Rörande sina utsikter till räddning gjorde sig
konsuln inga illusioner — han visste gott med vilka
han hade att göra och kände sig i djupet av sitt
hjärta övertygad om att de, därest det låg i deras
intresse, inte ett ögonblick skulle tveka att med
tjänliga medel för alltid nedtysta ett obehagligt vittne,
sittande inne med kunskap om deras samhällsfarliga 
verksamhet.

  Ett lätt buller kom konsuln att öppna ögonen och
han märkte att fru Brand inträtt i rummet.

  Den lärda damen uppträdde denna gång I yrkesdräkt, 
iklädd en fläckfri vit laboratorierock av linne
med hårdstärkta manschetter av sjuksystertyp.

  Tagande ur ett hörn en bekväm korgstol och
flyttande den fram till sängen, slog hon sig ned
bredvid konsuln, plockade ur fickan fram ett
cigarrettfodral och ett elddon och tände i god ro en
cigarrett:

  »Ja, konsul Viborg, jag hoppas ni ursäktar, att
jag så här tar ett bloss i er närvaro, utan att bjuda
på något, men det strider mot mina principer att
låta mina — patienter röka — allrahelst före en
allvarligare operation.»

  Jonas Viborg rynkade på ögonbrynen — det var
något i tonen som i sällsynt hög grad tog på hans
nervsystem — dock han beslöt att i det längsta söka
hålla god min.


  »Hör på, fru Brand, låt oss inte leka med
varandra utan resonera som förnuftigt folk.

  Ni har mig fast — mig, pojken och lilla Sigrid
von Axen, det är en sak jag inte tänker förneka,
men skall ni ha något annat än idel ledsamheter av
ert kap, så är det tydligen nödvändigt att vi två
kommer lugnt och sansat överens om en lämplig
uppgörelse — död är jag för er och ert sällskap
inte mer värd än en rutten kråka — den saken vet
ni lika bra som jag.»

  »Mycket förnuftigt tänkt, konsul Viborg, och tillåt 
mig säga er det, det hade varit betydligt klokare
av er att helt enkelt ringa på i telefon och
framställa ert anbud, än att, så som ni gjort, söka upp
mig personligen ...»

  Konsuln kunde inte undgå att höra det ironiska
tonfallet i rösten och måste med eller mot sin vilja
medge att han kunnat handla förståndigare än han
gjort — dock det var nu för sent att ångra sig:

  »Alltså, fru Brand, hur låter ert anbud?»

  »Jag tror inte, ni riktigt satt er in i situationen
ännu, konsul Viborg.  Tillåt mig till en början att
påpeka, att när ni påstår er som död vara värdelös
för det intressekonsortium jag företräder, begår ni
ett misstag — är det möjligt att ni är nog illa
underrättad, att inte veta, att vi tillåtit oss att ta
ut vissa försäkringar hos Lloyds i London?»

  Konsuln såg fru Brand i ögonen:

  »Hundratusen pund — jag bjuder det dubbla — 
låt oss säga runda fyra miljoner kronor.»

  »Irma Brand hörde siffran utan att så mycket
som blinka:

  »Apropos, då jag undersökte er under narkosen,
märkte jag, att ni varit förståndig nog att göra er
av med den där radiumplomben; jag kom att se 
efter, därför att de första symtomen borde vid
det här taget ha börjat visa sig, om den fått sitta
kvar där den satt — tillåt mig gratulera ...»

  »Den där tanden skall, hoppas jag, en dag få er
att hamna, dit ni rätteligen hör — den ligger i
min skrivbordslåda i avvaktan på att det blir tid
att överlämna den till en rättskemist ...»

  »I er skrivbordslåda — en nyttig upplysning, konsul 
Viborg — om jag inte tar fel sitter nyckeln på
er nyckelknippa — om det vore meningen att behålla
er här länge, skulle jag fråga, ifall det är något
annat ni önskar få hit hemifrån — tyvärr tjänar det
nu inte mycket till ...»

  Jonas Viborg kände att han måste skaffa sig
visshet:

  »Rent ut sagt, fru Brand — vad ämnar ni ta er
till med mig?»

  »Rent ut sagt, konsul Viborg, sitter jag just som
bäst och funderar på den saken: det finns ju många
möjligheter — olyckor av alla slag som kan stöta
till — ni är känd som mycket, mycket oförsiktig,
bästa herr Viborg och efter vad vi sport, har ni
kommit hit på motorcykel — vi vet var den står
— ja, så har vi sjön också förstås ...»

  Jonas Viborg började känna sig betydligt illa till
mods — han kunde inte undgå en förnimmelse av
att samtalet började ta en ogynnsam vändning.

  Irma Brand, som bakom halvslutna ögonlock
följde var skiftning i hans minspel, tände en ny
cigarrett:

  »Vad jag nästan är mest frestad att stanna för,
är att, om det så skulle behövas, avstå från
försäkringssumman — er vackra ring bör ju i någon
mån kunna minska förlusten för utlagda premier
— och låta er tjäna vetenskapen.


  Ni har en järnfysik, konsul Viborg och bör kunna
tåla vissa saker, som tar livet av niohundranittionio
människor på tusen ...»

  Konsuln kände en klåda i huvudsvålen som hade
hans frånvarande lockar börjat resa sig:

  »Vad i avgrundens namn menar ni, människa?»

  Fru Brand blåste tyst ett par rökringar, utan att
ett ögonblick ta ögonen från sitt offer. Hennes
gröna kattögon myste av ohelig fröjd — situationen 
var helt och fullt i hennes smak:

  »Har det aldrig fallit er in, konsul Viborg, att
undra över, hur jag, en svag kvinna, som först
sent började studera, kunnat gå i land med att på
hjärnfysiologiens område göra upptäckter, som vid
inte fyllda trettiofem år satt mitt namn i samband
med nobelpriset?»

  »Ni har haft tur, antar jag — tur och geni.»

  »Alltså medger ni, jag har geni?»

  »Djävulen har också geni — i det ondas tjänst!»

  »Ta-ta-ta, konsul Viborg, låt oss lämna djävulen
åt sitt värde och hålla oss till mig ...»

  »Skillnaden är min själ inte stor ...»

  »Tur och geni — sade ni?  Ja, jag vet att det är
den allmänna meningen, till och med inom
fackkretsar.

  Men man tar fel, grundligt fel, konsul Viborg:
tur och geni hade inte fört mig dit hän jag ville
komma, såvida ni inte menar tur nog att vara
fördomfri i fråga om medlen och ett geni som förstod
att utnyttja varje möjlighet ...  Med andra ord i
stället för att som mina medtävlare gå och vänta
på att slumpen spelade mig i händerna ett kliniskt
fall, förstod jag att själv skapa det.»

  Konsuln kände kallsvetten bryta fram vid tinningarna:


  »Ni, grönögda avgrundsorm!  Ni menar väl inte
att ni drivit ert djävulskap så långt som, att ge er
till och vivisektera människor?»

  Irma Brand sträckte ut sin hand och klappade
sakta den upprörda idrottsmannen på skuldran,
ungefär som om det gällt att lugna ett uppskrämt
barn.

  »Se så, se så — inte skall ni ta saken så hårt
— naturligtvis har ni alldeles rätt: det är just jämt
upp genom att vivisekera — det heter nämligen
’vivisekera’ och inte ’vivisektera’ — människor, som
jag skapat mitt vetenskapliga rykte — eller åtminstone 
lagt grunden till det ...»

  »Djävul!»

  »Nu är ni oresonlig, konsul Viborg, nästan lika
oresonlig som miss Lind af Hageby och de engelska
antivivisektionisterna i deras hjärtnupna deltagande 
för laboratoriemarsvinen!

  Det är för resten något rent löjligt den där
urgamla fördomen mot att offra människor i vetandets
tjänst — till och med på en tid då man offrade
dem åt gudarna var det belagt med dödsstraff att
låta dem bli till gagn för läkekonsten.

  Antiken generade sig sannerligen inte — den
korsfäste slavar i hundratusental, flådde folk levande
— exempelvis Sankt Bartolomeus, stekte dem på
halster vid sakta eld — exempelvis Sankt Laurentius, 
hade tusen andra trevliga påhitt med dem — 
men vivisektion?  Ack nej, vid blotta tanken på
något så förnuftigt råkade både präster och pöbel
i eld och lågor ...

  I Akademin i Alexandria offrades visst då och
då i all hemlighet en och annan slav på visdomens 
altare och herrar Herofilos och Erasistratos lyckades, 
tack vare myndigheternas tolerans i det fallet,
göra upptäckter som världen levde på ända fram till
renässansen, men med kristendomens seger var det
slut på glädjen, och den dag som i dag är har vi
ännu inte kommit stort längre i sunt förnuft ...»

  Konsul Viborg började hämta andan; han kunde,
han ville inte sätta tro till sina örons vittnesbörd:

  »Hör på, fru Brand, allt det där låter mycket
bra och trevligt, men mig lurar ni i alla fall inte
— det här lilla glada, ljusa rummet ser min själ
inte ut som en vivisektorskas blodiga
huvudskalleplats.»

  Utan att svara sträckte fru Brand ut handen och
tryckte på en knapp i väggen.

  Konsuln kände i nästa sekund sängen sjunka
under sig som då en hiss går ned ...

  Ett ögonblick senare och han befann sig i
rummet nedanför.  Jonas Viborg stirrade kring sig med
av fasa vidgade pupiller: de vita, glastäckta
väggarna, marmorgolvet, steriliserings- och
tvättningsanordningarna, de med förbandsartiklar och flaskor
fyllda glasskåpen, och framför allt ett nästan inom
räckhåll för sängen stående, vitlackerat järnbord,
vars tjocka spegelglasskiva täcktes av tallösa
redskap av glittrande polerat stål, lämnade intet tvivel
övrigt rörande rummets användning.

  Ingen som kände Jonas Viborg betvivlade ett
ögonblick, att han, därest ödet försatt honom till
gamla Roms beryktade amfiteater, skulle, vare sig
det gällt människor eller vilddjur, gjort sin plikt och
gått modigt i döden som ägnar och anstår en tapper
gladiator.


  Hur han skulle betett sig om han under
medeltiden haft att dö martyrens död bland bålets
bränder, eller för en mansålder sen stått vid
tortyrpålen omkretsad av blodgiriga apascher, är kanske
ej lika lätt att avgöra — säkert är, att varken eld
eller vildar skulle kunnat skrämt honom tillnärmelsevis 
så, som nu åsynen av dessa små stålblanka
saxar och skalpeller, bensågar, trepaner, åderklämmare 
och galvanokauterer, bestämda kanske att
innan många minuter gått om skära, klippa, såga,
borra och bränna i hans eget levande kött ...

  Glömsk av det fruktlösa i sina bemödanden vred
sig konsuln som en mask i sina band under vilda
försök att komma loss:

  »Jag vill inte!  Jag vill inte!  Hjälp! Doris,
hjälp!»

  Konsuln tystnade plötsligt, skrämd nästan från
vettet genom ljudet av sin egen stämma — den hade
samma hesa, av outsäglig, namnlös fasa fyllda
klang, som då han hemma brukade ropa, riden av
maran, efter att till supén ha inmundigat för mycket
homard à l’américaine.

  Ett hånfullt silverklingande skratt hälsade från
höjden detta tecken på omanlig svaghet och minuten 
därpå kände konsuln bädden lyfta sig för att
efter ett ögonblick återta sin ursprungliga plats
uppe i sjukrummet.

  Irma Brand, som under det föregående ej ett ögonblick 
flyttat sig ur sin stol, tände lugnt, som om intet
hänt, en ny cigarrett.

  »Sannerligen börjar jag inte tro, ni har nerver,
konsul Viborg — det var verkligen mer än jag
trodde, mer än jag vågade hoppas, efter lektyren
om edra föregående bedrifter både här och i 
Lettland ...  Det måste vara Amerikas jäktande,
uppslitande affärsliv som bär skulden — nå, inte mig
emot: så mycket finare kommer ni att reagera — i
vetandets intresse.

  Tyvärr måste jag nu till min ledsnad lämna er
på en stund — ligg nu bara inte och bli galen:
det är ju alldeles onödigt, eftersom ni redan
befinner er på hospital ...»




XXII.

En oväntad bundsförvant.

Stel av fasa — den fasa som griper den starka,
på sina musklers kraft trotsande jätten, då han
plötsligt känner sig förlamad, hjälplös som ett barn
— ett offer för en vild, oresonlig skräck hörde
konsuln dörren sakta stängas och förstod, att han
var ensam.

Än en gång, alldeles som nyss inför åsynen av
operationsrummets rysligheter, kom honom på
läpparna hans makas namn.

Aldrig ännu hade den käcke idrottsmannen, hjälten 
i tusen halsbrytande äventyr, så som i denna
stund längtat efter hennes mäktiga bistånd och
bittert ångrade han i sin nöd, att han ej satt sig
i förbindelse med henne, innan han i pojkaktigt
övermod kastat sig in i sitt sista olycksbringande
företag.

Föga anade konsuln, där han låg bunden I fiendevåld, 
att ett bud, avsänt av andra, framsyntare än
han själv, flugit på etervågor och att långt söderut
under himlaranden i denna stund, uti navigationshytten 
på en stor vit ångare, en guldlockig, blåögd
valkyria och en gammal vithårig skeppare sutto med 
passarn i hand, på kortet sökande efter en ort,
benämnd Bjurhammar och belägen 17° 16′ 10″ öster
om Greenwich på 58° 43′ 50″ L. N. — dock de
voro ännu fjärran — långt fjärran från målet ...

  Åter hörde konsuln — fruktan hade gjort hans
hörsel onaturligt skarp — ljudet av sakta tassande
steg.

  Med något av den känsla, den i saxen fångade
räven erfar vid jägarens annalkande, såg han
dörrvredet röra sig och dörren sakta gå upp.

  Jonas Viborg drog en lättnadens suck, i stället
för de fruktade gröna ögonen med kattpupillerna
blickade emot honom ett par hederliga runda,
blågrå ögon, sittande i ett godmodigt, utpräglat
germanskt ansikte med trubbnäsa, buskiga ögonbryn
och stora, borstiga rödaktiga knävelborrar.

  Ansiktets ägare, en liten undersättsig gestalt, var
iklädd vit sjukvårdardräkt och bar i handen en
bricka med en skål soppa, en sked och ett stort
glas mjölk.

  Jonas Viborg hade redan från första stunden en
dunkel förnimmelse av att ha sett samma ögon och
mustascher, en gång för längesen tillbaka i tiden,
under omständigheter på något egendomligt sätt
påminnande om de närvarande.

  Den lille sjukvårdaren ställde från sig brickan
på ett bord, kastade en spanande blick ut genom
dörren och smög sig försiktigt fram till sängen:

  »Ist es möglich, Herr von Dohna, dass Sie mich
ganz und gar vergessen haben?»

  Det klack till i konsuln — von Dohna var det
nom de guerre, han under kriget — han var ju
neutral — brukade bära vid sina ej så få gästroller
vid tyska fronten.

  Konsuln gjorde en våldsam minnesansträngning 
och plötsligt kom han ihåg alltsamman: hur han
som »Schlachtenbummler» deltagit i ett stormangrepp 
vid Verdun, hur han burit den lilla, illa
tilltygade sjukvårdssoldaten ur spärrelden fram till
förbandsplatsen och därpå ett par gånger varit och
hälsat på honom på etappsjukhuset — den gången
hade rollerna varit ombytta, men annars var sig
allt i stort sett likt: sängen, bindlarna och den
omedelbara närheten till operationsrummet:

  »Franz Schultze, är det verkligen ni?»

  Den lilla rödhåriga sjukvårdaren grinade belåtet:

  »Visst är det jag, herr von Dohna, världen är
liten och förr eller senare råkar man på varandra
igen.

  Det var jag, som slog upp luckan där nere i
trädgården, och det var min själ inte långt ifrån, att
jag fått mig en kula genom huvudet för besväret
— hade jag bara då känt igen er, hade mycket nu
kunnat vara annorlunda och bättre, men det var för
mörkt där nere i björngropen, det var vad det var
— och inte heller var ni värst god skall jag säga
att komma till tals med — som det nu var, märkte
jag ingenting, utan sprang efter hjälp, och först
när vi hissade upp er och pojken, fick jag se att jag
gått och dummat mig och hjälpt till att få en
gammal bekant i knipa.»

  Konsulns hjärna arbetade feberaktigt; närvaron
av en bundsförvant i fiendens läger ändrade
sakläget betydligt, och Jonas Viborg började redan se
tingen från en ljusare sida — först och främst
gällde det dock att förvissa sig om, i hur stor
utsträckning han kunde påräkna bistånd från sin
återfunna f. d. skyddsling:

  »Vad jag inte begriper är, hur ni kommit hit,
Schultze — ni får ursäkta att jag säger er det helt 
öppet: det här är ingen plats för en hederlig karl
som ni!»

  »Som jag var, herr von Dohna, som jag var borde
ni säga — det har, Gud nåde mig stackare, gått
utför sen dess ...»

  »Tala om alltsammans för mig, Schultze — ni
vet ju att jag är er vän.  Lätta ert hjärta!»

  »Ach Gott, herr von Dohna, det är inte mycket
att tala om — den vanliga, sorgliga historien: efter
krigets slut blev jag utan arbete, kom i dåligt
sällskap, och så gick det som det gick.»

  »Det låter inte bra det där, Schultze?»

  »Ja, nu skall ni inte tro, att det är värre än vad
det är, herr von Dohna — Gud vare tack, ännu
åtminstone har jag varken mördat eller stulit, fast
jag fått vara med om både det ena och det andra, som
just inte varit mycket bättre — en tid var jag
lockfågel åt en bondfångare och en tid spritsmugglare,
så kom jag som vårdare på ett privathospital ...»

  Konsuln log bittert:

  »Ungefär som det här?»

  »Uh nej — mot det här rövarhålet var det ett
rent himmelrike — nog för att en och annan av
patienterna kanske inte var stort värre däran än
att han eller hon till nöds kunnat klara sig på fri
fot, men de hade det bra, och några konster och
trick bedrevs det då aldrig med de stackars liven
— under det att här — Pfui Teufel!»

  Herr Schultze spottade föraktfullt på golvet, för
att ögonblicket därpå med en skygg blick åt dörren
till böja sig ned och med en blårutig näsduk torka
av parkettrutan.

  Konsuln stirrade mörkt framför sig: vid detta
laget visste han av egen erfarenhet inte så litet om
det den andra syftat på:


  »Hör på, Schultze, jag skall säga er en sak: ni
är en alldeles för hygglig pojke att på längden
trivas med det här jobbet — för resten kan ni ge er
den höga Farao på, att det en vacker dag slutar
galet för det här sällskapet, och ni vet, hur
ordspråket lyder: mitgefangen — mitgehangen!»

  Sjukvårdaren skakade sorgset på huvudet:

  »Så rätt — ni har så rätt, herr von Dohna, men
vad vill ni en fattig sate skall ta sig till — man
måste ju leva, vet jag?»

  »Ja, men hederligt, Schultze, glöm aldrig det!»

  »Ach, herr von Dohna, om det bara gick för sig
— men den fattiga får gudnås i tider som dessa
vara glad att ta sig fram bäst han kan ...»

  Jonas Viborg ansåg nu tiden inne att slå ett slag:

  »Hör på mig, Schultze, vi två är gamla vänner
och krigskamrater och jag kan inte stå till svars
för att se er i det här sällskapet gå er moraliska
undergång till mötes — vad skulle ni säga om att
följa med mig över till Amerika och låta mig skaffa
er en bra plats därute?  Ni skall veta att jag numera
är rik — mycket rik till och med — så till sägandes
Amerikas herr Stinnes ...»

  »Ach Gott, herr von Dohna — det är det jag
alltid har sagt: ni är en fin människa!»

  »Alltså uppgjort?»

  »Gud välsigne er, tror ni inte att jag längtat
härifrån var dag som gick?

  Men ack, ack, ack, vi är inte härifrån än, varken
ni eller jag.»

  »Jag hade en pojke med mig — har ni reda på
vart han tagit vägen?»

  »Den unga herrn fördes upp till själva slottet,
Frau Doktor Brand följde själv med — hon var
som vild, då vi först hissade upp honom ur fällan 
och hon fick se vem det var — hon trodde visst
ett ögonblick, han var död ...»

  »Och det var hon ledsen över?»

  »Kolossalt!»

  Jonas Viborg funderade ett slag — genom Evert
hade han numera fått en viss klarhet rörande
episoden vid Grevturegatan, och då han lade det ena
samman med det andra, kom han till den slutsatsen,
att, även om han som far kunde önska sin son ett
lämpligare damsällskap, han dock för tillfället kunde 
känna sig något så när säker för ynglingens liv
— och redan det var under förevarande omständigheter 
glädjande nog.

  »Och den unga damen, som kom hit i går samman
med en av doktorerna?»

  »Med doktor Struensee?  Hon är internerad i
paviljongen mitt emot — i kvinnoavdelningen.»

  Konsuln funderade ett slag:

  »Såg ni då hon kom, Schultze?»

  Sjukvårdaren nickade jakande.

  »Hur verkade hon på er — klok eller galen?»

  »Det är inte gott att säga, herr von Dohna — 
det här är ett mäkta underligt ställe, skall jag säga
er, och det händer märkvärdiga saker här ...

  Frau Doktor har sina egna små konster för sig
och Gud nåde den som kommer i hennes våld — 
hon kan göra kloka galna fort nog, om hon också
kanske inte kan göra de galna kloka fullt så lätt.»

  Konsuln skakade på huvudet:

  »Hur är det, ni är väl inte ensam väktare här?»

  »Nej, vi är fyra stycken, jag och en lett och så
ett holländskt par, man och hustru.»

  »Och de andra, hurdanna är de?»

  »Fullfjädrade kanaljer, herr von Dohna, 
fullfjädrade kanaljer, de och varenda själ i det här
ormboet.»

  Konsuln suckade tyst, det såg inte vidare ljust
ut med befrielseverket.

  Han fortsatte emellertid förhöret, men det var
just inte mycket herr Schultze hade att meddela.

  Som sjukvårdare hade han sin verksamhet
förlagd till de båda flygelbyggnaderna och fast han
varit på platsen nära ett halvår visste han inte
mycket om slottet och dess innevånare.  Det lilla
han visste, hade han fått höra av sin Schatz, en
av husjungfrurna — hon tycktes i förbigående sagt
ha tillbragt en period av sitt unga liv på något slags
förbättringshem, ovisst nog på vad grund och med
vilken verkan, men nu på slutet tycktes hon på
rena allvaret ha förälskat sig i herr Schultzes grå
ögon och röda knävelborrar.  Kunde hon bara hoppas 
att det skulle bli parti av, skulle hon kanske
inte vara omöjlig att få med som bundsförvant.

  För övrigt, berättade herr Schultze, var det
storfrämmande i huset:

  »Det är en tio, elva stycken, herrar från staden.  
De brukar vara här minst en eller två gånger i
månaden och stanna från lördag till måndag — 
den här gången är de här för att se på den nya
båten som kommit över från Stettin.»

  Konsuln blev i hast helt nyfiken:

  »En båt, Schultze, vad för en båt?»

  »Det skall vara en undervattensbåt — själv har
jag ju inte sett den, men jag har talat med ett par
av besättningen.  De lär vara tyskar alla ombord,
flotta karlar och vana vid yrket sen krigstiden, men
ett sablarnas pack för resten — det rena
sjörövarföljet ...»

  Sjukvårdaren redogjorde för det lilla han lyckats 
uppsnappa om den hemliga dockan under slottets
grundvalar.

  Konsuln lyssnade med ångest i hjärtat — han
begrep mer än väl, vilken fara för sjöfarten och
sjöförsäkringsbolagen, en undervattensbåt med van
besättning och samvetslös befälhavare utgjorde i
händer sådana som Irma Brands och hennes
bundsförvanters, och svor i all tysthet en dyr ed, att om
han väl lyckades återvinna friheten, det ej skulle
dröja länge om innan myndigheterna bleve varnade 
— med den vändning sakerna tagit var det, han
insåg det väl, ej längre möjligt att hålla ligans
tillvaro hemlig.

  »Hör på, Schultze, vi måste göra upp en aktionsplan 
— något måste göras och det snart — jag
föreslår, att ni till en början lagar att jag återfår
mina lemmars fria bruk.»

  Den rödhåriga sjukvårdaren kastade en skygg
blick åt dörren till och skakade på huvudet:

  »Går inte, herr von Dohna, går rakt inte — inte
ännu — Frau Doktor eller doktor Struensee kan
när som helst göra en rond och då vore det slut
med både er och mig.

  Ni måste ge er till tåls tills de däruppe på slottet
sitter vid middagsbordet, då skall jag komma hit
och släppa lös er och så får vi försöka att ta oss
ut härifrån bäst vi kan ...»

  »Ja, men för djävulen, karl, kom ihåg att den
där varelsen när som helst kan falla på idén att
komma hit och borra ett hål i skallen på mig för att
titta efter, hur jag ser ut inuti!»

  Herr Schultze skakade på huvudet:

  »Jag tror inte, ni behöver vara rädd, när Frau
Doktor har sitt storfrämmande här arbetar hon
aldrig — skulle det bli operation utav, hade jag för 
resten fått veta det, det är mycket som skall ordnas
vid ett sådant där tillfälle.»

  Jonas Viborg drog en suck av belåtenhet, detta
lät ju något så när betryggande.

  Herr Schultze flyttade bordet med brickan fram
till sängen och slog sig ned på sängkanten:

  »Se så, herr von Dohna, låt mig nu mata er — 
det är så det går till att få frukost här på orten
och ni vet, hur det heter — man får ta seden dit
man kommer ...»




XXIII.

Flykten.

Det blev en lång dag för Jonas Viborg — kanske
den längsta han kunde komma i håg — längre till
och med än den, han en gång under sina afrikanska
storviltjakter tillbragte i toppen på en taggig accasia, 
plågad av brännande törst och vaktad nedanför 
av en sårad noshörningshane.

En eller två gånger uppenbarade sig herr Schultze
medförande förfriskningar och talande tröstens ord
— dock utan att våga lätta på hans band. Herr
Schultze hade lyckats råka sin »Schatz» och funnit
henne mer än villig att göra gemensam sak med
honom och under konsulns egid söka lyckan i fjärran 
land på andra sidan Atlanten.

Allt som var att göra, var nu att se tiden an och
avbida det lämpliga ögonblicket, och så gingo
timmarna hän, en efter en . . .

Sent omsider i kvällningen infann sig den lille
rödhåriga sjukvårdaren för tredje gången, drog
sakta igen dörren efter sig och började, utan att säga
ett ord, tyst och hastigt att spänna upp gjordlarnas
spännen. Ännu några ögonblick och konsuln var
befriad även från tvångströjans fjättrande 
famntag.

  Jonas Viborg reste sig upp och sträckte på
lederna med en känsla av oskrymtad fröjd.

  »Se så, herr von Dohna», viskade Franz Schultze,
»nu gäller det för det första, att få bukt på de andra
väktarna, utan att någon får tillfälle att slå alarm.  
— Edra kläder och de båda pistolerna ligger inne
hos holländaren, men vi måste ta letten först — 
han håller på att stöka här ute i korridoren — ställ
er bakom dörren, medan jag försöker att locka hit
honom, och fall sen över honom bakifrån.»

  Ett ögonblick senare stod konsuln på lur i sitt
gömställe och hörde herr Schultze resonera med
sin lettiska ämbetsbroder:

  »Jag säger dig, Tiltin, att karlen är putz-weg — 
kom för resten själv med och se efter, om du tror
att jag ljuger ...»

  Ett ögonblick senare var letten, en liten, blek
mager figur med lingrått hår och rödkantade, blaskiga 
blekblå ögon, gripen om nacken av konsulns
jättenävar, utan att det varit honom möjligt yttra
ett ljud.

  Jonas Viborg kastade sitt halvkvävda offer på
sängen, som om det varit en trasa, och skyndade
att anbringa herr Schultzes näsduk som munkavle
i munnen på honom.

  Fem minuter senare var han fastsnörd vid bädden, 
iklädd konsulns avlagda tvångströja.

  Herr Schultze grinade belåtet:

  »Numro ett, herr von Dohna, och i gott förvar!  
Nu gäller det holländaren — det är en stor, stark
karl, så det är nog bäst att tvärt ge honom en, så
han ligger där, käringen hans tar jag själv på min
lott.»

  Konsul Viborg nickade bifall, och med sjukvårdaren 
i spetsen smögo de två med ljudfösa steg 
långs en skum korridor, i vars botten en svag ljusning 
syntes tränga ut genom en dörrspringa.

  Konsuln kastade en blick in i det innanför
liggande rummet och såg att holländaren och hans
hustru sutto till bords intagande sin aftonmåltid,
mannen med ryggen vänd åt dörren till, hon mitt
emot honom på andra sidan bordet.

  Ett ögonblick senare och konsuln hade ryckt upp
dörren och kastat sig över de gamla batavernas intet
ont anande ättling, samtidigt som herr Schultze med
ett sannskyldigt pantersprång över bordet flög i
strupen på kvinnan, ögonblicket innan hon hunnit
uppge det gälla nödrop som redan steg henne halvvägs 
ur halsen.

  Holländaren var ingen klen karl, men i sin
nuvarande motståndares händer var han maktlös som
ett barn och innan han själv ens hunnit få en redig
förnimmelse av vad som var å färde, hade hans
huvud stött samman med golvtiljorna med en kraft,
stor nog att på en god stund beröva honom
medvetandet.

  Då han sent omsider vaknade till sans, var det
endast för att finna sig liggande med kavle i
munnen, omsorgsfullt bunden till händer och fötter, i
sin egen äktenskapliga säng, sida om sida med sin i
samma belägenhet varande bättre hälft.

  Med känslor, lättare att ana än att beskriva,
återfann konsuln med herr Schultzes bistånd sina
tillhörigheter och stod, innan länge gått om, klädd
och väpnad som då han kom.

  För segrarna gällde det nu närmast att ta sig över
till den mitt emot liggande paviljongen och befria
fröken von Axen.

  En tät granhäck mellan båda paviljongerna, från
gårdsplanen skiljande den mellan häcken och muren 
löpande väg som förenade deras baksidor,
underlättade företaget, och det stod ej länge på — herr
Schultze hade hos holländaren försett sig med
nycklar — innan Sigrid von Axen, blek, förgråten, men
i stort sett välbehållen, var lyckligt förenad med
sina båda befriare och lika som de, fast besluten
att våga det yttersta för Evert Viborgs räddning.

  Den hittillsvarande delen av befrielseverket hade
visserligen ej erbjudit några nämnvärda svårigheter,
och tack vare konsulns muskelkraft och den lille
sjukvårdarens fintlighet hade allt tillsvidare förlupit
fullt programmässigt — vilket, som var och en vet,
långt ifrån alltid är fallet med en fälttågsplan.

  Dock — konsuln och hans följeslagare gjorde
sig i det fallet inga falska förespeglingar — i och
med krigsskådeplatsens förflyttande från
flygelpaviljongerna till den omedelbara närheten av
fiendens huvudkvarter, började den verkligt farliga
delen av fälttåget.

  Herr Schultze hade i det holländska parets
bostad passat på och försett sig med en hustrun
tillhörig sjuksköterskedräkt med mössa, röda-kors
bindel och allt.

  Denna fick nu Sigrid iföra sig — på en plats
som denna utan tvivel den lämpligaste förklädnad
för den händelse man i trapporna skulle komma att
oförmodat stöta hop med en eller annan av gästerna.

  Medan den unga flickan inne i sin kammare
skyndsamt utbytte mot förklädnaden privatklinikens
blårandiga sjukdräkt, överläde konsuln ute i
korridoren med sin vapendragare om de närmaste
åtgärderna.

  »Att försöka komma in genom huvudingången
och stora trappan är inte värt att tänka på», mente 
herr Schultze, som tydligen använt förmiddagen att
studera lokaliteterna.

  »Det enda möjliga blir, att lista oss bakom häcken 
och buskagerna fram till västra gaveln och sen
försöka komma upp genom baktrapporna — nu,
när alla sitter till bords, bör det i den delen av
huset vara alldeles folktomt och kan vi få tag i
den unga herrn och sen komma i väg, innan
middagen är över, så blir det väl alltid någon råd med
att ta oss ut i det fria — men skulle vi möta
någon och bli fast — mein Gott!  Var lugn för vi
fick det hett, herr von Dohna ...»

  »Inte hetare, Schultze, än den gången vi båda
först möttes vid Chemin des Dames.»

  Den lille sjukvårdaren kastade på konsuln en
blick full av tacksamhet:

  »Tro aldrig jag glömmer den dagen — den gången
bar ni mig ur eldlinjen på edra armar, herr von
Dohna, och så visst som ni inte svek mig då i min
nöd, skall jag i dag inte svika er heller — men här
har vi Fraülein och det är sannerligen på tiden, att
vi kommer i väg. — Daggan, det är henne jag talat
med er om, blir snart otålig.  Hon väntar på oss vid
porten för att släppa in oss och visa vägen.»

  Konsuln kastade en prövande blick på fröken von
Axen, som nu kommit ut färdigklädd:

  »Hör du, Sigrid, jag vet inte riktigt hur jag skall
göra — egentligen vore det riktigast att jag fick
dig först och främst i säkerhet — det här ser min
själ ut att bli ett rätt så riskabelt stycke jobb ...»

  Den unga damen skakade på huvudet:

  »Nej tack, farbror Jonas, ensam skulle jag inte
ha en lugn minut — låt oss framför allt alla hålla
ihop, så vet vi åtminstone var vi har varandra.»

  Konsuln nickade:



  »Du har rätt, liten, det ligger något i det — 
alltså: framåt och Gud nåde oss alla, om det går
galet!»

  Smygande som indianer i hälarna på varandra,
lämnade de tre med herr Schultze i spetsen
paviljongen för att mellan häckar och prydnadsbuskar
varsamt smyga sig fram till slottsgaveln.

  Allt tycktes vid denna tid på dagen övergivet och
tyst, och utan störande intermezzo uppnåddes
lyckligen en liten bakport i västra slottsgaveln, där herr
Schultze efter överenskommelse mottogs av sin
Schatz, den s. k. Daggan, en liten mörklagd dam
med svart bobbat hår och pigga mörka ögon, vilken
genast övertog ledningen:

  »Nå, äntligen — jag började redan bli rädd att
du skulle komma för sent, Franz, de har redan suttit
minst en tjugu minuter vid bordet — kom nu fort,
det är ingen tid att vinka på ...»

  Visande vägen skyndade hon genom en liten mörk
förstuga och uppför en trång, inbyggd spiraltrappa:

  »Den här trappan leder upp till laboratoriet, som
vid den här tiden alltid är alldeles tomt, sen måste
vi — och det är det värsta — genom vikingasalen,
som ligger alldeles intill matsalen, där de alla just
som bäst håller på med middagen — är vi bara
välbehållna genom den, är det ingen fara längre: 
i gången utanför och i östra tornet finns så här
dags inte en levande själ.»

  Smygande ljudlöst uppför trappan en och en,
uppnådde de laboratoriet, en lång smal sal, med
fönster åt norr.  Varsamt banande sig väg mellan
de med allehanda sällsamma apparater av mässing
och glas belamrade borden, nådde de utan äventyr
bortre ändan av rummet, där deras kvinnliga
vägvisare hejdade sig ett ögonblick utanför en dörr, 
för att, efter att med fingret på läpparna ha
inskärpt nödvändigheten av tystnad, sakta viska:

  »Här har vi vikingasalen — nu gäller det!»

  Då Inigo Wilson uppgjorde planerna till
Bjurhammars slott, hade han på ritningen utmärkt det
stora, i husets medelpunkt, omedelbart over kryptan 
liggande gemaket med orden »The Viking Hall»,
och det råder näppeligen tvivel om, att det inte
var hans mening att här skapa en trogen kopia av
en nordisk sjökonungs dryckessal.

  Det vore för mycket sagt att utan vidare påstå
att företaget lyckats — varken Hans Hildebrand
eller Oskar Montelius eller ens Gunnar Hallström
skulle godkänt denna fornnordiska arkitektur à
l’américaine.

  Dock kunde det inte förnekas, att det var stil över
det hela, om också allt utom arkeologiskt korrekt.  
Utan fönster erhöll det långa rummet sitt ljus
uppifrån taket, där ett modernt skylejt ersatte det
nordiska öppna rökfångets plats.  Mittpartiet uppbars
av snidade träpelare, målade i grönt och rött i en
stil, som mer smakade av Stilla Havsindianernas
huspålar än av nordiska högsätesstöttor, liksom
väggarnas dekoration av brokiga träsköldar, renhorn,
yxor, svärd och spjut nog närmast förde tanken
på en teaterdekoration.  Rummets inredning utgjordes 
av långa ekbord, bakom vilka voro mot väggen
placerade en rad klumpiga, men bekväma länstolar
av norsk allmogetyp, vardera uthuggen ur en enda
trästam.

  Mitt på ena långväggen reste sig högsätet, ett
slags upphöjd tron inbyggd i väggen och överskuggad 
av en baldakin uppburen av pelare eller stöttor
i stil med dem som uppburo taket.

  Tre dörrar, en på vardera kortsidan och en på 
långväggen, mitt emot högsätet mynnade in i
rummet.  Borden på båda sidor om högsätet voro
dukade med en blandning av moderna kaffekoppar,
glas, punschhinkar och likörkaraffer omväxlande
med snidade kåsor och silverbeslagna horn, minst
lika egendpmlig i sitt slag som rummets inredning
i övrigt.

  Ett ögonblick blev konsuln stående på tröskeln,
med nyfiken blick mönstrande den ovana omgivningen.  
Från den mitt emot liggande dörren trängde
till hans öra slamret av knivar och gafflar och sorlet
av ett animerat middagssamtal — det var tydligt
att meningen var att efter måltiden inta kaffet i
»vikingahallen» och konsuln förstod att det gällde
att skynda sig, därest han ej ville se återtåget
avskuret:

  »Detta här, kan man då lugnt kalla, att sticka
huvudet i lejonets gap — att nu inte rent ut säga
trotsa tigrinnan i dess egen håla», mumlade
konsuln i det han följande Daggans vink på tå smög
snett genom rummet fram till långvägggens dörr.

  En efter en följde de andra två för att minuten
därefter stå välbehållna på andra sidan dörren ute
i en liten korridor med åt ena sidan en öppen dörr,
innanför vilken konsuln såg skymta ett köställ och
hörnet av en biljard, åt den andra de första stegen
av en trappa tydligen ledande upp i tornrummen.

  »Den här vägen — och låt det gå undan!»

  Från och med detta ögonblick ansåg tydligen
Daggan inte någon vidare försiktighet av nöden,
utan tog utan vidare försök att dölja bullret av sina
steg springande vägen uppför trappan, vilken, som
Jonas Viborg riktigt förmodat, ledde upp till
tornkamrarna.

  Ännu två trappor tillryggalades, innan den 
kvinnliga vägvisaren hejdade sina steg, samtidigt tagande
fram en knippa dyrkar. — Daggan hade i en tidigare 
uppenbarelseform varit s. k. »hotellråtta» och
var långt ifrån oerfaren i konsten att handskas med
enklare låsmekanismer:

  »Ett ögonblick, om jag får be; här var det, hon
lät stänga in gossen i morse, har bara ingenting
oförmodat stött till, finns han nog kvar i gott
behåll ...»




XXIV.

I tornkammaren.

Vaknande ur sin bedövning ungefär samtidigt
med konsuln, fann sig Evert, alldeles som sin far,
ligga utsträckt på en bädd, dock med den inte
oväsentliga skillnad, att han i motsats mot vad fallet
varit med konsuln, hade sina lemmars fria bruk.

Den unga studenten, ännu alltjämt med litet av
kloroformångorna kvar i huvudet, satte sig upp på
bädden yrvaket blinkande mot morgonsolen.

Rummet han befann sig i var en liten ljus och
luftig kammare, inredd och möblerad som ett 
gästrum på landet med klädskåp, byrå, tvättställ,
bokhylla, soffa och några stolar; ett litet skrivbord vid
ena fönstret och en bekväm vilstol vid det andra
fullbordade inredningen, under det väggarna
smyckades av några inramade reproduktioner efter
original av Zorn och Carl Larsson.

En behaglig lätt lavendeldoft hängde i luften. I
stort sett intet i ögonfallande, intet som ej kunnat
mött hans blick på vilken bättre svensk herrgård
som helst från Skåne till Dalälven.

Evert väntade tills han hämtat sig något och
vacklade fram till fönstret — han ville om möjligt 
ta reda på i vilken del av huset han befann sig.  
En blick ut var nog att skingra varje tvivel rörande
rummets belägenhet.

  Framför honom utbredde sig skärgårdens labyrint 
av stora och små holmar och öar, klippor och
kobbar, längst bort övergående i öppna havets fria,
endast av en och annan till yttre havsbandets
förpostkedja hörande enstaka klippö, avbrutna
horisont.

  Djupt nedanför sig hade han de lodrätt stupande 
strandklipporna kluvna av den fram till slottets
grundmur räckande inskärningen.

  Evert begrep utan vidare, att han måste befinna
sig i östra slottstornets övre våning.

  På flykt — han behövde bara en blick för att inse
det — var inte att tänka, åtminstone inte för någon
som naturen ej begåvat med vingar.

  Evert vände sig nu till dörren, endast för att
finna att den var låst utifrån, något som knappast
var egnat att väcka hans överraskning — han hade
inte väntat något annat.

  Ehuru i mångt och mycket, framför allt till sin
yttre människa lik fadern, hade Evert i motsats
mot konsuln i hög grad tålamodets nyttiga gåva — 
kanske till en del förvärvad tack vare det
tålamodsprövande tekniska arbetet i samband med hans
utbildning till tandläkaryrket.

  Inseende att för honom, i hans närvarande
belägenhet, intet fanns att göra annat, än att ge sig
till tåls, kastade han sig, trött av den genomvakade
natten på bädden och hade, innan han själv visste
ordet av, insomnat i ungdomens drömlösa sömn,
glömsk av den mer än brydsamma ställning vari han
befann sig.

  Evert visste inte själv, hur länge han sovit, då 
han spratt till, väckt av en hand sakta lagd på hans
skuldra: Irma Brand stod vid sidan av sängen och
bredvid henne på nattduksbordet en bricka med alla
ingredienser till en utsökt frukost:

  »Jag kommer med mat åt er — det är inte bra
för ungdomen att gå fastande ...»

  Hon höll ett ögonblick upp, liksom hade hon väntat 
att Evert skulle säga något och fortsatte därpå:

  »Tillåt mig säga er att ni har handlat rent ut sagt
oförsvarligt, då ni med er far kommit hitsmygande
som tjuvar om natten, i stället för att helt enkelt
och naturligt komma på ljusa dagen och genom
huvudingången. — Vad var det ni ville — var det
att se till att ingenting hände Sigrid?

  Hon befinner sig efter förhållandena väl, och ni
kan få se henne, när ni behagar ...»

  Evert kunde ej annat än häpna över kvinnans
fräcka skådespelartalang:

  »Det tjänar ingenting till Irma — jag har fått
igen mitt minne och kommer ihåg allt.»

  Fru Brand spratt till ofrivilligt, detta var något
hon inte hade räknat med:

  »Kommer ihåg vad?»

  »Hur vi först träffades, du och jag, den där
natten på Strömgatan — det och hur jag följde dig
in ...»

  »Också vad hände sedan?»

  »Allt — allt, Irma!»

  Fru Brand slog sig ned på sängkanten och strök
sakta den unge studentens blonda lockar, samtidigt
som hon fäste sina underliga ögon på honom:

  »Då vet du, Evert, att jag älskar dig!»

  Evert Viborg ryste till vid beröringen och vände
bort blicken, han vågade ej, han kände det, trotsa
de avlånga kattpupillernas trollmakt.


  »Den gången, Evert, älskade också du — tokiga
pojke, vad är det för ont i att älska?»

  »I att älska så ...»

  »Se mig i ögonen, rakt in i ögonen, Evert — har
du aldrig längtat efter mig någon gång, nu sen dess
du kommer ihåg?»

  Evert böjde sig undan för den smekande handen:

  »Jag älskar Sigrid ...»

  »Sigrid är sinnessjuk — kanske obotligt ...»

  »Det är lögn!»

  Våldsamt stötande ifrån sig kvinnan vid sin sida,
hade Evert sprungit upp från bädden.

  »Evert!»

  »Det är lögn, säger jag dig!  Svart, avgrundsdjup 
lögn. — Sigrid är inte mera sjuk än du eller
jag — och du vet det!»

  Det gnistrade till hotfullt i Irma Brands gröna
ögon:

  »Vem har inbillat dig allt det där — din far
kanske?»

  »Jag har hört det av dina egna läppar, Irma, hört
det lika tydligt, som jag hör dig i detta ögonblick
— om det roar dig att veta det, kan jag tala om
för dig, att jag i går på Trädgårdsgatan av en
ren tillfällighet kom att vända om, sen jag gått,
och utifrån väntrummet hörde vart ord, du och din
värda medhjälpare talade vid varandra därinne — 
det tjänar ingenting till att spela komedi längre — 
jag vet nu, hurudan du är ...»

  Irma Brand blev askgrå i ansiktet — hon kom
mer än väl ihåg samtalet med Oswald Struensee,
hennes medbrottsling, ett samtal minst av allt
bestämt för en utomståendes öra, och inom sig
förbannade hon sin oförsiktighet — dock det var för
sent nu, det onda var redan skett.


  Ännu ville hon dock ej ge spelet förlorat:

  »Det är bra, Evert, men du är säkert klok nog,
att begripa, vad en bekännelse som den du gjort
innebär för dig i sakernas närvarande läge — ett av
de två: antingen måste du avstå från Sigrid ...»

  »Förr döden!»

  »Alldeles, du tog ordet ifrån mig — eller också
ville jag säga, finna dig i att bli röjd ur vägen — 
visserligen på ett smärtfritt och humant sätt — men
dock röjd ur vägen.»

  Hade Irma Brand räknat på att genom skrämsel
vinna sitt mål, misstog hon sig — i ett var Evert
helt och fullt sin fars son — rädd var han inte:

  »Gör som du vill — makten har du.»

  »Evert, du är tokig — det kan — det får inte
vara ditt sista ord!  Evert, se på mig — tänk på
den där dagen vi var tillsamman, du och jag!

  Vad kan hon ge dig, den där sippa societetsdockan, 
som inte jag kan skänka dig hundrafallt
— har du glömt mina kyssar?  Har du glömt mina
famntag?  Har du glömt ...»

  Gripande tag om hans axlar sökte hon dra
ynglingen till sig.  Evert rodnade av harm och blygsel,
lösgjorde sig med ett ryck från hennes grepp och
drog sig ifrån henne:

  »Låt bli mig, Irma — jag vill inte!»

  »Evert!»

  »Du hör vad jag säger — jag vill inte!»

  »Evert, det menar du inte — Evert, älskling, kom
bara ihåg den där gången — då ville du gärna — 
Evert, säg ja — för min skull, säg ja!»

  Hon klängde sig vid honom, smeksam som en
katta och bad, som om hon bett för sitt liv.

  Evert stötte henne med avsky ifrån sig:

  »Sköka!»


  Med gnistrande ögon och överläppen uppdragen,
blottande tänderna, sprang Irma Brand tillbaka, som
stungen av en orm, i sitt raseri mer lik en furie
än en människa:

  »Du vill inte? — Usla pojke, du trotsar min
makt — försmår min kärlek — stöter ifrån dig
som ett skabbigt djur den som vill dig väl?

  Gott, låt bara bli att klaga, då det är för sent: 
du skall få din vilja fram, vettvilling, och skyll sen
dig själv för följderna!»

  Innan Evert hunnit så mycket som lyfta en hand,
hörde han rigeln utifrån stängas med dubbla lås
och var åter ensam ...

  Evert kände med sig, att han bränt sina skepp
— av borgfrun på Bjurhammar hade han sett mer
än nog, för att veta, att hon lika litet var i stånd
att överse med den skymf, han tillfogat henne, som
Virgilii hämndlystna himladrottning med den spretæ 
injuria formæ som kom henne att, som skalden
säger, »störta i fördärv bland tusen äventyr och
tusen svåra värv» troernas folk och den dygdige
hjälten Aeneas.

  Hade Evert haft aldrig så litet anlag för
diplomatfacket, skulle han säkert nog, i betraktande av
den situation vari han befann sig, sökt, om ej annat,
så draga ut på tiden genom förhandlingar lämnande
huvudfrågan mer eller mindre öppen.

  Framför allt, han insåg det själv nu, borde han i
det längsta ha uppskjutit att låta henne veta, att
hon var genomskådad, han borde ha låtit henne förbli 
i den tron, att han fortfarande förlorat varje
minne av det ödesdigra mötet på Strömgatan och
vad därav följde, dragit ut på tiden och lekt med
henne, som fiskaren leker med laxen.  Nu var det
emellertid för sent att ångra sig, och sällsamt att 
säga, Evert kände ingen ånger, snarare tvärt om en
viss inre tillfredsställelse över att ha fått säga ut.

  Den unga odontologen var i grund och botten en
alldeles för ärlig, rättfram natur för att gå
smygvägar och blotta tanken på att köpa sitt liv genom
att hyckla kärlek och gå hennes oheliga nycker till
mötes fyllde honom med avsky och vämjelse.  Inte
ens tanken på Sigrid och fadern, båda liksom han
själv i den kvinnliga demonens våld, skulle kunnat
förmå honom till en dylik eftergift mot sitt innersta
jag.

  Länge mätte han rummets golv med oroliga steg,
då och då kastande en blick ut genom fönstret,
liksom spanande efter en hjälp, om vilken han mer än
väl visste, att den ej stod att hoppas på.

  Slutligen kastade han sig på sängen och somnade
åter. — Evert var, vi ha redan antytt det, av naturen
i inte så ringa grad fatalist — hade med andra ord
en halvt omedveten förnimmelse av att vad ej stod
att undvika måste tålmodigt uthärdas.

  Då han ånyo slog upp ögonen märkte han på
solens läge att dagen nalkades sitt slut.

  Evert kände att han var hungrig och kastande
en längtande blick på brickans innehåll, kunde han
inte undgå att erfara en viss lättnad vid tanken på
han utan fruktan för följderna kunde njuta av
innehållet.

  Hädanefter måste han ju i varje ny måltid — 
förutsatt att det komme att erbjudas någon — 
misstänka närvaron av det »smärtfria och humana»
medel till hans röjande ur vägen, på vilket fru Brand
under deras senaste stormiga mellanhavande blott
alltför öppenhjärtigt häntytt.

  Evert satte sig alltså ned och åt — den
dödsdömdes sista måltid, som han med ett bittert leende 
sade sig — från detta ögonblick kände han mer än
väl att varje ögonblick kunde bliva hans sista ...

  Ännu en gång närmade sig Evert fönstret och
kastade en blick ut över öarna och skären med
deras i aftonbelysning glittrande fjärdar och sund.

  Långt borta vid horisonten syntes bramseglen av
en bark på sydgående och rökarna från ett par
större lastångare och från Hävringehållet på väg
inåt skärgården kom en stor vit ångare, tydligen en
lustyacht av största slaget.

  Hade Evert varit sjöman och haft tillgång till en
stark kikare skulle han lagt märke till att
barkassdäverterna voro utsvängda, klara att i ett ögonblick
fira båtarna i sjön och att styrbordsankare hängde
ned lodrätt, redo att i vilken sekund som helst låta
kättingen rassla ut ur sitt klys.

  Evert tänkte ofrivilligt på allt vad konsuln
berättat honom om hans ännu obekanta styvmor, den
mäktiga amerikanska dollarfurstinnan och hennes
flytande palats med alla dess under.

  Så ungefär borde den se ut, den stolta »Thunder
Child», och ofrivilligt sporde han sig, hur Jonas
Viborgs maka skulle uppta underrättelsen om
makens död, och om det skulle lyckas henne att
utkräva vedergällning ...

  Evert spratt upp ur sina tankar — ute i gången
hördes steg — med varje sinne på helspänn lyssnade 
den dödsdömde, han hörde tydligt på ljudet
att det var flera personer som nalkades och förstod
att hans stund var kommen.

  Ett ögonblick greps han av ett vilt begär att slå
upp fönstret och gå bödlarna i förväg genom att
frivilligt söka döden i djupet.

  Dock det var endast ett ögonblicks ingivelse, över
igen, nästan lika fort som den kommit — i ett nu 
hade arvet från fadern: kamplusten, begäret att
ända in i det sista bjuda ödet spetsen, hittills så
att säga latent slumrande i hans innersta, vaknat till
liv, och kastande en hastig, spejande blick kring
rummet sökte han ivrigt efter ett tillhygge — lika
gott vilket.

  En på skrivbordet liggande pappersax var vad
som först föll honom i ögat.

  Hållen uppfälld i handen med det spetsiga bladet
som klinga och det trubbiga som parerstång utgjorde 
den ett ingalunda föraktligt vapen, helst i
förening med ett om den andra armen som sköld virat
sängtäcke.  I ett ögonblick var Evert väpnad,
beredd att sälja sitt liv så dyrt som möjligt.

  Han behövde ej vänta länge.

  Redan hade de annalkande stegen hejdat sig
utanför hans dörr.

  Evert hörde en kvinnlig stämma viska, samtidigt
som hans öra förnam en nyckels sakta prasslande
i nyckelhålet.

  Med ögat fäst på den redan gläntande dörren
kröp Evert ihop som en panter redo till språng.
Saxen höll han i högra handen med udden framåtriktad, 
färdig till stöt, medan den i täcket inlindade
vänstra låg snett över bröstet redo till försvar.

  Dörren gick upp och ur Everts hand föll saxen
klirrande i golvet.

  Ett halvkvävt glädjerop flög över hans läppar:
På tröskeln stod konsuln med fingret varnande på
munnen och automatpistol i handen ...

  »Pappa! — Sigrid!»

  Ett ögonblick senare låg Evert i sin fars armar
— ännu ett och Sigrid låg i hans.

  Dock det var ej tid till känsloutbrott — vart 
ögonblick var dyrbart och det gällde att utan
uppskov anträda återtåget.

  Redan hade flyktingarna hunnit halvvägs utför
torntrapporna, då plötsligt ljudet av röster och
skratt, hittills blott ett dämpat eko ur fjärran, i ett
nu trängde tydligt och klart fram till deras öron.

  Herr Schultze blev likblek i ansiktet:

  »Gott in Himmel — de har lämnat bordet!»

  Den lilla sjukvårdaren hade blott gissat allt för
rätt — under det konsuln och hans följe uppehöll
sig i tornet, hade middagen hunnit sitt slut och i
detta ögonblick strömmade bordsällskapet ur
matsalen ut i vikingahallen, för flyktingarna obönhörligen 
avskärande vägen tillbaka till laboratoriet och
baktrappan.

  Konsuln rynkade ögonbrynen:

  »Förbannelse!  Finns här ingen annan väg?»

  Daggan skakade bekymrad på huvudet:

  »Nej, vi måste igenom — eller stanna där vi
är ...»

  Jonas Viborg stod några ögonblick försänkt i
tankar, slutligen drog han djupt in andan, som den
där fattat ett viktigt beslut:

  »Det är djärvt — men är lyckan med kan det
gå ...»




XXV.

Häxkonster.

Det var i mer än ett avseende ett egendomligt
sällskap, som efter slutad middag hade bänkat sig
kring långborden i »Vikingahallen».

Vid första ögonkastet märktes kanske inte just
något särskilt i ögonen fallande — på sin höjd skulle
det i så fall varit den i högsätet tronande värdinnans
en smula teatraliska utstyrsel.

Irma Brand brukade ute på Bjurhammar i kretsen
av sina trogna, »Vikingahallen» till ära, gärna
skruda sig i en slags modern efterbildning av fornnordisk 
högtidsdräkt: en fotsid mantel av tungt rött
sammet — brämad med hermelin och en vit
sidenklänning med vida hängande ärmar.

På bröstet bar hon i briljanter Friklipparordens
samlingstecken, Ullsaxen och brukade — kanske för
att föra tankarna på féernas trollspön — bära i handen 
en lätt ebenholtsstav, i spetsen krönt av samma,
i hennes närhet allestädes återkommande symbol.

Samtliga de närvarande herrarna uppträdde
däremot i otadlig smokingdress och avveko i intet
avseende, åtminstone ej i yttre måtto, från vad man
dagligdags plägar komma samman med i det s. k. 
högre sällskapslivet, inom vilket, i förbigående sagt,
inte så få av de närvarande spelade en ingalunda
obetydlig roll.  Och likväl fanns där en skillnad,
subtil kanske och inte så alldeles lätt att lägga märke
till vid ett flyktigt ögonkast, men dock tydlig och
klar vid en närmare granskning.

  Samtliga dessa skenbart så korrekta herrar voro
i grund och botten intet annat än förbrytare — 
grova, gemena förbrytare till och med — och de
visste av att de voro det, och vad mer var att alla
de andra i laget också de hade reda på saken.

  Den mask av ärbar laglydighet, som de samt och
synnerligen buro ute i världsvimlet, hade de för
en gångs skull med välbehag kastat av, och ingen
gjorde här så mycket som ett försök ens att dölja
den lystna blicken, det cyniska grinet eller rovdjursleendet, 
blottande glesa tänder.

  Den jovialiska börsmannen, läkaren på modet,
den berömde uppfinnaren, den för sin rättrådighet
allmänt aktade lagkarlen, alla visade de sig här just
som de voro — njutningslystna, samvetslösa, utan
misskund eller förbarmande, då det gällde att på
andras bekostnad tillkämpa sig ägna fördelar — 
kort sagt som de förbrytare- och bandittyper de
innerst inne voro och alltid komme att förbliva.

  Det var ett sällskap, i vilket ingen behövde eller
gjorde sig besvär med att hyckla en dygd som han
aldrig ägt, ett ställe där ingen behövde ta hänsyn
till den så kallade »allmänna opinionen».

  Samtalstonen var också därefter och berättelser
om raffinerade bovstreck hördes på alla håll
omväxla med grovt oanständiga anekdoter hälsade
med cyniskt leende eller ohejdat skratt.  Den enda,
som ej deltog i den allmänna munterheten, var
värdinnan.


  Mörk till uppsyn satt hon i sitt högsäte,
lyssnande förströdd på det omgivande sorlet.

  Hon kunde inte förlåta Evert den henne tillfogade 
skymfen — framför allt inte, att hon ej lyckats
som vanligt få sin vilja fram och där hon satt
längtade hon av hela sitt onda hjärta efter den
stund, då gästernas avfärd skulle ge henne frihet
att i lugn och ro ägna sig åt att avnjuta hämndens
sötma.

  Irma Brand blickade upp, plötsligt ryckt ur sina
tankar genom den inträdda tystnaden.  För ett
ögonblick sen hade samtalet varit allmänt och så med
ett hade det varit som om en kall fläkt svept genom
rummet.

  De talande hade hejdat sig mitt i en mening, från
olika håll hördes ett par, tre halvkvävda utrop och
så blev det tyst — dödstyst i hallen.

  Irma Brand trodde knappt sina ögon.

  I spetsen för sin lilla skara stod Jonas Viborg
framför henne med en automatpistol i vardera
handen:

  »Hands up!»

  Där var något i konsulns röst och hållning som
inte lämnade i tvivelsmål att det ej var allvar å
färde.

  Flertalet av de närvarande hade dessutom hört
mer än nog om den djärve idrottsmannen och
storviltjägarens upplevelser för att veta, att han ej var
rätte mannen att skämta med — minst av allt vid
ett tillfälle som detta.

  Konsuln lät blicken glida längs borden och höjde
vapnen:

  »Nå, hur går det?»

  Det behövdes ej mer, i en handvändning voro
alla händer lyfta — vita knubbiga 
goddagspilthänder, smyckade med diamanter och klackringar,
magra, knotiga, darrande gammalmanshänder, röda
medicinarhänder med operatörens kortklippta naglar
och en och annan solbränd, hårig idrottsmannahand
— alla voro de lyfta.

  Konsul Viborg log ett bistert leende: han förstod
att vägen var fri.

  »Jonas Viborg: se på mig!»

  Irma Brand hade rest sig från högsätet och tagit
ett steg mot konsuln.

  Hållande med det ena vapnet bordsällskapet i
schack, vände han det andra mot den talande:

  »Sitt ned, fru Brand, eller jag skjuter!»

  Få skulle ha vågat trotsa en under dylika
förhållanden given befallning, men fru Brand vågade
det: orörlig som huggen i sten stod hon, med de
gröna kattögonen utan en blinkning liksom
fastsugna vid konsulns.

  Evert såg sin far blekna.

  Ett ögonblick såg det ut som hade han gjort ett
våldsamt försök att med uppbjudande av hela sin
viljekraft bryta de gröna ögonens trollmakt, dock
det var förgäves, häxan hade fått övertaget och
fåfängt sökte han vare sig vända bort blicken eller
sluta ögonen.

  Irma Brand tog ett sakta smygande steg framåt
golvet och Evert kände i det samma, Sigrid von
Axen, som stod vid hans sida vila tungt på hans
arm — ett ögonblick till och hon skulle ha segnat
till marken, om han ej hållit henne uppe i sina
armar. — Irma Brand tog ett nytt steg . . .

  »Akta er, jag skjuter . . .» kom det hest från
konsuln.

  Irma Brand log ett föraktfullt leende:

  »Du kan inte skjuta — kan inte, hur gärna du
vill — inte förr än jag vill, Jonas Viborg.»

  Stigande försiktigt åt sidan — konsulns finger låg
på trycket och ett vådaskott kunde lätt brinna av
— gick fru Brand lugnt fram till den orörliga
jätten, säkrade vapnen och tog dem ur hans händer.

  I ett nu voro de båda mörka loppen riktade
mot gruppen vid dörren:

  »Se så, mitt herrskap, nu är det vår tur, att säga: 
Hands up!»

  Herr von Ungeheuer, vill ni vara så vänlig och
skaffa hit några karlar och rep att binda det här
sällskapet med.»

  Den tilltalade, en grovt byggd, axelbred
sjömannagestalt med böljande gråsprängt Tirpitzskägg,
reste sig från sin plats vid bordet, gick fram till ett
hörn av hallen och öppnade en lönndörr, tydligen
lämnande väg till en spiraltrappa av samma slag
som den, konsuln och hans följeslagare gjort bruk
av för att nå laboratoriet.

  Sättande en silverpipa till läpparna blåste han en
gäll signal lutande sig ut över trappräcket:

  »Hallå, där nere — Schmidt, tag Lüsing och
några till och kom upp hit med några famnar smäcker 
lina — och låt det gå undan, det är brått!»

  Några minuter senare voro fångarna i händerna
på ett halvt dussin handfasta sjömän av allt utom
förtroendeingivande utseende.

  Irma Brand visade med en befallande åtbörd på
ett par av pelarnk i rummets mitt:

  »Bind dem där två och två, man och kvinna
ihop . . .»

  Ett par av sjörövarna — något bättre namn
förtjänade de ej — gjorde min av att närma sig 
konsulns orörliga gestalt, men hejdades av härskarinnan 
på platsen:

»Nej, inte den där — honom sköter jag själv
om.»

Läggande från sig vapnen på högsätet, närmade
hon sig konsuln med sin lilla ebenholtsstav i handen:

»Se hit, Jonas Viborg, se hit — se det glödande
järnet i min hand — akta dig, Jonas, det bränns!»

Tum för tum, steg för steg drev hon konsuln,
mannen med jättekrafter, mannen som inte visste
vad feghet ville säga, framför sig, alldeles som hon
i ungdomsåren med det glödande järnet drivit undan
de motspänstiga rovdjuren i lejonburen.  Steg för
steg drev hon honom, tills han stod med ryggen mot
en av pelarna:

»Stå nu stilla!»

Lyftande upp hans armar, som om det varit en
leddockas höll hon ett ögonblick sina två tomma
händer framför hans ansikte:

»Jonas Viborg, du ser den här hammaren och de
här grova spikarna?  Med dem tänker jag nu nagla
fast dig vid pelaren här — försök inte att rymma!»

Hon gjorde en rörelse liksom för att slå i en spik
och konsuln uppgav ett ångeststönande.

Irma Brand hånlog:

»Det gör ont, Jonas, jag vet det gott — men det
är också meningen . . .»

I ett nu hade hon upprepat samma procedur med
den andra handen — ångestsvetten stod konsuln ur
pannan:

»Djävul!»  Kom det med rosslande stämma hest
över hans läppar.

Irma Brand böjde sig ned:

»Nu tar vi fötterna, Jonas — spikar fast fötterna 
vid golvet med långa grova femtumsspikar — oj,
oj, vad det gör ont!»

  Konsuln, det behövdes blott en blick på hans
ansikte för att se, att han tydligt tyckte sig förnimma
alla korsfästelsens olidliga kval, stönade inte längre,
han tjöt:

  »Avgrundsande!  Satan!  Orm från helvetet!»

  Hans plågoande skrattade hånfullt:

  »Akta dig, Jonas, om du inte tiger, befaller jag
dig att bita av dig tungan och spotta ut den!  Se så,
nu tar vi andra foten ...»

  Konsuln, blek som ett lik, skälvde i varje lem,
där han stod med armarna över huvudet och ryggen
mot pelaren — men han teg: han hade för länge
sen upphört att tro på tillvaron av något för hans
plågoande omöjligt — åtminstone ifråga om
djävulskap.

  Irma Brand drog sig ett par steg tillbaka från
sitt offer, ungefär som en målare gör, sen han satt
in ett nytt penseldrag i bilden, och kastade en
triumferande blick på åskådarna, vilka alla med förtjusta
blickar följt händelseförloppet:

  »Säga vad man vill, en ganska vacker prestation,
mina herrar — eller vad säger Oswald?»

  Doktor Struensee nickade från sin plats vid
bordet:

  »Överlägset, Irma — låt nu se vad du kan göra
med de andra — om jag finge föreslå ...»

  Doktor Struensee fick aldrig tillfälle att yppa, vad
han hade att föreslå.  Han avbröts genom att dörren
till matsalen häftigt rycktes upp, på tröskeln stod
»innehavaren av stolen numro tre», bevakningschefen.

  Den populäre tidningsmannens jovialiska, 
rödblommiga ansikte var blekt som döden och hans
knän darrade under honom:

  »Håll upp med de där barnsligheterna — nu är
det allvar å färde: allt är upptäckt och det är slut
med oss!»

  I ett nu hade flertalet av de närvarande sprungit
upp från sina platser och trängt sig samman kring
olycksbudets bärare:

  »Vad i himlens namn menar du? — Sjung ut,
karl, vad är å färde?»

  »Det är ute med oss säger jag — hör ni inte
vad jag säger? — Det är slut, totalt slut med oss
allesamman!

  Stjärnlund ringde nyss på — han var uppe på
Dagens Nyheters redaktion — Sten Elgon har oss
alla i sina händer — vet om allt — Gyllenhjälmska
historien — Brandelius — Viborgs tand — buljongprov 
från banketten är i docenten Rubens laboratorium 
inlämnade till undersökning, ordenshuset på
Söder och Irmas hus på Trädgårdsgatan vid det
här laget i polisens våld!  Redan för två timmar
sen visste överståthållaren, polismästarn,
tidningarnas huvudredaktörer alltsamman och vid det
här laget skriks nyheten ut på gatan av
extranummersförsäljarna — i morgon kommer 
tidningarna ut med rubriker som små hus — och det
värsta är inte sagt än: Elgon är på väg hit med
folk och gevär — ett tjog om inte mer — de kan
vara här vilken minut som helst — polisen är säkert
inte heller långt efter — nu vet ni lika mycket som
jag och ge mig nu någon en konjak, förbanne mig,
känns det inte som den kunde behövas!»

  Bevakningschefens ord drunknade i en kör av
vilda eder och förbannelser, utstötta av bleka
läppar, redan hade en och annan börjat snegla åt 
dörren, då plötsligen Irma Brand, som vid första
underrättelsen om sina planers sammanstörtande stått
som träffad av blixten, sprang upp i högsätet:

  »Friklippare, lugn! — Lydnad och lugn, eljes är
vi alla förlorade!»

  I ett ögonblick var allt tyst — den första, vilda,
instinktmässiga skräckkänslan var över och alla
blickade upp till ledarinnan färdiga att blint lyda
hennes befallningar ända in i det sista.

  Irma Brand ryckte från halsen en fin guldkedja
med vidsittande nyckel och öppnade en liten
ståldörr i väggen ovanför högsätet:

  »Tro inte ett fall som det här inte är
förutsett — se här kuvert med edra namn liggande
färdigskrivna till reds.

  Var och en finner i sitt, vad han under de nästa
tio minuterna har att uträtta nere i kryptan och de
brandfria valven.

  Kapten von Ungeheuer, låt slå upp slussportarna
och göra ’Hajen’ klar att gå ut. — Du, Oswald, ser
till att alla portar och dörrar blir låsta och att
tjänstefolket kommer ur huset, så att ingen finns kvar,
som kan öppna inifrån — glöm inte, att en minut
mer eller mindre kan komma att avgöra allt ...»




XXVI.

Doris — Doris for ever!

  I en handvändning var en var av de närvarande
— fångarna naturligtvis undantagna — i feberaktig
verksamhet.

  Flertalet hade med den tyska u-båtsbefälhavaren
och hans folk i spetsen skyndat utför lönntrappan
ned i kryptan, somliga för att öppna de tunga
slussportarna, andra för att ombord ordna allt för
avfärden, andra åter för att ur valven hämta de
värdehandlingar och papper, det enligt var och ens
instruktion ålåg honom att svara för.

  Irma Brands organisatoriska snille hade inte ens
nu i denna stund av yttersta nöd, då allt tycktes
färdigt att störta samman omkring henne, lämnat
henne i sticket.

  Redan för länge sedan tillbaka hade tanken på
möjligheten av en kommande situation, görande
uppbrott och omedelbar flykt nödvändiga, inställt
sig hos henne och lugnt och i god ro hade hon
redan då vidtagit alla förberedelser för ett eventuellt
oförberett ögonblickligt uppbrott — förberedelser,
som nu kommo henne väl till pass.

  Så klokt var allt uttänkt och förberett, att en 
kvart knappt hunnit förflyta, innan allt var i
ordning, och samtliga medlemmar av bandet samlade
nere i kryptan, färdiga att stiga ombord på den
väntande u-båten.

  Endast ledarinnan själv dröjde kvar uppe i den
öde hallen.  Sittande i sitt högsäte stirrade hon med
ögon brinnande av hat på de fyra bundna fångarna
och på konsuln — skenbart fri och ledig, där han
med uppsträckta armar stod vid sin pelare, ehuru
i verkligheten den hårdast fjättrade av dem alla:

  »Alltså var det detta, Jonas Viborg, som var ditt
rätta ärende här över hos oss?

  Jag borde ha anat det — redan från första stunden 
jag såg dig, borde jag ha anat det — men jag
var dåraktig och lät för en gångs skull Sten Elgon
villa bort mig med tomma ord.

  Ärligt sagt, trodde jag inte, det var fara å färde,
så länge hon var borta . . .

  Men tro bara inte nu att ni skall få glädje av er
seger!  Bjurhammar och alla dess hemligheter är
dömt att försvinna i samma stund, Bjurhammars
härskarinna går i landsflykt.

  Irma Brands fäste skall aldrig förnedras till
ålderdomshem åt hjärnsvaga borgarbrackor eller
asyl för halvfnoskiga proletärungar — och du och
de dina skall alla dela Bjurhammars lott.

  Se hit, Jonas Viborg, se hit — ser du där inne
i lönnskåpet den där lilla blanka mässingshävstången?  
Ser du den?

  Det är Inigo Wilsons sista gåva till Bjurhammar
— makten att i nödens stund tillintetgöra sig själv!  
Ett grepp i den här nödbromsen, och jag förenar
pressluftcylindrar nere i djupet med bensin- och
råoljetankarna och låter bränslet genom hundragrenade 
rör pressas upp i trossbottnar, i väggar och 
tak, ända upp i den högsta tornkammaren — ett
tryck på den här knappen och samtidigt tänder
överallt kortslutning eld på det hela!»

  Konsuln stirrade med blodsprängda ögon på sin
plågoande, ur stånd att få fram ett ord — han
hade längesen upphört att hoppas och allt han
begärde var att av döden befrias från sina marter.

  Evert kastade en bönfallande blick på den
rödmantlade furien uppe i högsätet:

  »Irma, det är för ohyggligt — det kan inte vara
din mening . . .»

  Irma Brand kastade en iskall blick på sin fordna
älskare — varje skymt av kärlekstrånad var i denna
stund bannlyst ur hennes hjärta, i vilket numera
blott fanns rum för hämnlust och hat:

  »Jag varnade dig, Evert — varnade dig öppet
och ärligt, och du valde ditt öde själv: nu är det
för sent — tärningen har rullat och ödet måste ha
sin gång . . .»

  »Hör, hör — man kommer!»

  Den lilla sjukvårdaren, som med sänkt huvud och
bleka kinder stått stum vid sin pelare i hopplös
förtvivlan, var den som först uppfattat ljudet av tunga
slag på ytterporten.

  Även Evert lyfte på huvudet — var det möjligt,
att sent omsider i elvte timman hjälp hade kommit?

  Irma Brand lyssnade ett ögonblick och log
försmädligt:

  »Låt dem hållas — porten är stark, och med
mindre än att de skulle råka ha tillgång till en
petard . . .»

  En brakande explosion utgjorde svaret — de
anfallande hade tydligen varit förtänksamma nog, att
förse sig antingen med petarder eller åtminstone 
med något inte så alldeles föraktligt surrogat för
ifrågavarande nyttiga belägringsredskap.

  Fru Brand reste sig i högsätet och lade handen på
hävstången:

  »Så må då Bjurhammar brinna!»

  Det hördes ett svagt brusande ljud, ett susande
och porlande, som tycktes på en gång komma från
överallt och ingenstädes, så gott som omedelbart
åtföljt av en tydlig bensinlukt.

  Evert, lilla Schultze och flickan upphävde vilda
nödrop — redan ljöd i matsalen röster och steg . . .

  Irma Brand skrattade som en avgrundsande:

  »För sent! — För sent, karabinjärernas patrull!»

  Svaga rökringlar började än här, än där lista sig
ut genom fogar och springor . . .

  Utifrån matsalen hördes en befallande röst, klar
som tonerna ur en krigslur av silver:

  »Thornton och Helgesen — ned med dörren där
fort — det brinner överallt!»

  Jonas Viborg kände igen rösten och lyfte matt på
de tunga ögonlocken:

  »Doris! — Doris for ever!» Kom det hest över
hans torra, blodlösa läppar.

  Irma Brand for samman som träffad av ett
piskrapp och ryckte till sig en av konsulns tunga
automatpistoler:

  »Damen med Djävulshuvudena!  Välan då, låt
henne komma — levande skall hon aldrig återfå
er . . .»

  En våldsam krevad splittrade den tunga ekdörren
— träsplint och järnbeslag yrde i luften, och ett
tjockt gulgrönt rökmoln vältrade in genom
öppningen.

  Irma Brand höjde pistolen mot konsulns
huvud . . .

  Pang!

  Det blixtrade till inne i molnet, och splittrad flög
pistolen ur Irmas hand, lämnande henne vapenlös,
i mållöst raseri stirrande på sin blodiga,
sönderskjutna högra hand.

  Med ett språng var hon tillbaka vid högsätet, för
att med den vänstra rycka till sig det återstående
vapnet . . .

  Pang — pang — pang — pang!

  Den kom som en trumvirvel, Doris Viborgs
bekanta snabbeld.  För varje skott ryckte Irma Brand
till liksom vidrörd av brännande järn — hemska
fläckar, flytande ut som röda bläckplumpar, visade
sig än här, än där på det vita sidenet, men alltjämt 
höll hon sig uppe genom ett under av hat och
viljekraft — stapplade döende, förblödd, nästan
utan en droppe kvar i sina ådror, närmare, alltjämt
närmare sitt värnlösa rov — äntligen höjde hon
handen — dock det var för sent: innan hennes
domnande finger hunnit röra trycket, brakade bort
ifrån dörren ett sista skott, med kulan i tinningen
segnade Friklipparnas drottning död till golvet, och
i samma sekund var det, som hade trolldomen
brutits, som höll hennes offer fjättrat.

  Jonas Viborgs armar sjönko maktlösa ned, och
utan att ge ett ljud ifrån sig föll han avsvimmad
framstupa i samma ögonblick en blåögd, ursinnig
sköldmö i yachtuniform i spetsen för ett halvt tjog
raska amerikanska blåtröjor, alla väpnade till
tänderna, störtade in och befriade fångarna.

  Trots sitt massiva utseende var Bjurhammars
slott stort ingenting annat än en reveterad träbyggnad 
— Irma Brand hade haft alldeles för brått,
att ge sig till tåls under den för uppförandet av 
en stenbyggnad nödiga tiden — kanske räknade hon
också med, att ej på långmålet få sitta i orubbat bo.

  I ett nu var hela byggnaden ett enda hav av eld,
och genom rök och lågor måste befriarna bära
konsuln och Sigrid von Axen ut i det fria, i samma
stund som Sten Elgon, Gordon och baronen I spetsen 
för en trupp käcka ungdomar I skarpskytteuniform 
ryckte upp i språngmarsch på gårdsplanen,
visserligen för sent, att delta i befrielseverket, men
just lagom att med dundrande hurrarop hälsa de
brända, svedda, nedsotade räddarna vid deras
utträde ur slottets brinnande inferno ...




XXVII.

Efter branden.

Midnatt hade nyss slagit.

Vårnattens korta mörker, ytterligare förökat
genom en tät, kall dimma, svepande in utifrån öppna
havet, bredde sitt dok över nejden.

Mot land till lyste den töckniga luften blodröd
över den fläck, där Inigo Wilsons mästerverk låg
förvandlat till en glödande ruinhög.

Från havet kom med jämna mellanrum det
avlägsna ylandet av en ångares mistsirén, då och då
uppifrån däcket besvarat av »Thunder Childs»
skeppsklocka. Inne i biblioteket var varmt och ljust.

Fru Doris hade gästfritt inbjudit både baronen,
Gordon och direktör Elgon att tillbringa natten
ombord och än en gång sutto vännerna samlade som
så ofta förut vid sin kära »nightcap».

I ett hörn av rummet sutto Evert och Sigrid von
Axen, viskande tyst i varandras öra på älskandes
vanliga vis, då och då kastande en nyfiken, nästan
skygg blick på härskarinnan på platsen, där hon
satt vid bordet fördjupad i samtal med sin gamle
vän baronen, artisten Benell och den unga
försäkringschefen.

Yachtens läkare, doktor Pemberton, en gammal
jovialisk herre av utpräglat anglosachsisk husläkartyp 
med vänliga blå ögon under buskiga vita ögonbryn, 
kom just in från konsulns sjukläger:

»Han sover nu äntligen lugnt, Gud vare tack, och
jag tror, jag kan svara för att han, tack vare sin
järnfysik, är uppe igen frisk och sund om en vecka.  
Men nära ögat var det — i detta ögonblick är vår
vän Jonas lika fullkomligt nedbruten till själ och
kropp som om han gått genom den fordna spanska
inkvisitionens vänliga händer.»

Baronen nickade:

»Det är ungefär det, han gjort, misstänker jag,
inbillade smärtor är nog inte en bit lättare att
fördra än verkliga — snarare då, om något skall vara,
tvärtom.

För resten bär hans kropp syn för sägen rörande
vad han fått gå igenom — jag antar ni sett hans
händer och fötter?»

Doktor Pemberton sänkte ofrivilligt rösten till
en hemlighetsfull viskning:

»Jag förstår vad ni menar, sir Fabian — på både
ut- och insidan är där runda, blödande fläckar — 
jag skulle sannerligen inte trott det, om jag inte
nyss sett det med egna ögon.»

Baronen strök betänksamt sitt skägg:

»Det är där hans kött blivit sargat av häxans
osynliga spikar — ni har ju hört, vad pojken där
borta i soffan berättat?»

Doktor Pemberton tog sig med en förtvivlad
åtbörd om huvudet:

»Min Gud, det är ju så man kan bli galen — 
nu, mitt i vårt upplysta tjugonde århundrade . . .»

»Bah, doktor, hade ni bara följt med litet bättre,
skulle ni vetat, att man med hypnotism kan 
framkalla både brännsår efter inbillad eld och blåsor
efter inbillade spanska flugor — det är vetenskapligt 
konstaterat.»

»Himlen vare tack, jag har alltid hållit mig
fjärran från hypnotism, svartkonst och homeopati och
det tänker jag fortsätta med!»

»Och ändå kan ni inte jäva edra egna ögons
vittnesbörd, gamle vän?»

»Ja, där finns sannerligen mer mellan himmel
och jord än vår filosofi förmår fatta . . .»

»Sant, doktor, så sant som det är sagt — men
vad nu speciellt det här, vi talar om, angår så är
det en gammal, gammal historia: längtade stackars
Jonas efter helgonglorian, kunde han känna sig stolt
— han är i innevarande stund helt enkelt
stigmatiserad, varken mer eller mindre än den helige
Francisais av Assisi och den likaledes heliga Katarina
av Siena, att nu inte tala om sådana helgonkalenderns 
Deæ minores som Kristina från Stumleben,
Maria von Mörl och Louise Lateau — andra att
förtiga.»

»Hur är det med hans svalg?»

»Inte bra det heller, tandköttet och insidan av
kinden ser ut att vara illa brända — tungan med
för övrigt . . .»

»Jo, jo, doktor, radiumstrålning är inte att leka
med!»

»Hypnotism och radium — det ena är nästan
lika mystiskt som det andra — det är allt det där
nya, som gör att man känner sig gammal.»

Baronen log en smula ironiskt:

»Tja — nog var det lugnare med ricinolja,
åderlåtning och Roséns droppar . . .»

Doktor Pemberton suckade tyst — han vågade 
inte tala om, att baronen uttalat hans hjärtas
hemliga tankar.

»Thunder Childs» härskarinna skakade på
huvudet:

»Häxa eller inte, var det en egendomlig varelse, den
där kvinnan och jag ångrar inte att jag sköt henne.»

»Den synden, mrs Doris, tror jag ni inte får
svårt att få absolution för.

Tillåt mig att begagna tillfället att överlämna ett
litet minne av dagen . . .»

Den gamle herrn hade ur plånboken plockat fram
den lilla guldsaxen, han efter Irma Brands supé
hittat utanför porten på Trädgårdsgatan.

»Tack, sir Fabian, behåll den eller ge den åt
Jonas att sätta på klockkedjan, själv passade jag på,
innan elden drev oss ur hallen, att lägga mig till
med en bättre segertrofé.»

Stickande handen i fickan på sin uniformskavaj
plockade mrs Viborg fram ett glittrande
juvelsmycke: Irma Brands briljanterade Friklipparsax,
tecknet på hennes ledarskap inom orden:

»Ni känner vårt amerikanska motto: The spoils
to the victor!

Det var för övrigt rent underbart, hur hatet och
mordlustan höll henne uppe in i det sista — jag
formligen hällde bly genom henne och ändå stod
hon — först det sista skottet var det, som tog
henne.

Sannerligen, jag säger som doktorn: ’Det finns
mer mellan himmel och jord’ . . .»

»Min tro, om ni vill veta den, är att hon var
galen.»

»Galen? Irma Brand, ett medicinskt snille!»

»Det finns ett svenskt ordspråk som säger: man
behöver inte vara ett snille för det att man är galen 
— och lika visst är det, att man inte heller behöver
vara klok för det att man är ett snille.

Ett snille är ingenting annat än en högkomplicerad 
tankeapparat och det kan gå galet med den,
precis lika lätt — kanske lättare — än med en enkel
— en kronometer kan råka i olag lika väl som en
dalkarlsklocka.»

»Ja, men Sir Fabian . . .»

»Redan det att hon var psykiatriker är mina ögon
en ytterst misstänkt omständighet — så gott som
alla herrar psykiatrici förefaller mig vara mer eller
mindre konstigt möblerade i övre våningen.»

»Ni menar att umgänget med patienterna . . .»

»Säg mig med vem du umgås, skall jag säga dig
vem du är! — Nej, så enkelt tror jag inte saken
ligger: jag tror, med andra ord, inte, att herrarna,
vi talar om, blivit konstiga i knoppen för det de
äro psykiatriker, jag tror tvärtom, de blivit psykiatriker 
på grund av att de inte är riktigt klara i
huvudet.»

»Det där låter starkt som en paradox à la Sir
Fabian!»

»Ingalunda, saken är ytterst enkel: vad jag tror
är, att en medicinare, som råkar ha en skruv lös,
ofta nog just därför kommer att slå sig på psykiatri 
— kanske rent av driven av något slags halvt
instinktmässig självbevarelsedrift — den som har
till sitt yrke att bura in andra, bör, tycker han,
själv ha vissa chanser att gå fri och tack vare den
berömda s. k. läkarsolidariteten händer nog i regeln
att det går efter uträkning . . .»

Doktor Pemberton kastade en förfärad blick på
baronen:

»Det där är ju rena hädelsen, Sir Fabian — i
hela fakultetens namn måste jag inlägga protest!»

»Gå på med det doktor — gå på med det — min
åsikt tänker jag lika fullt behålla, säga vad ni
vill . . .»

»Galen eller inte galen, så var hon i varje fall
ett skadedjur av första ordningen och samhället
kan vara glad åt att vara både henne och hennes
’Friklippare’ kvitt.»

Sten Elgon rynkade med bekymrad min på
ögonbrynen:

»Om det bara vore så väl, mrs Viborg — ni tycks
glömma att om också läromästaren är borta, lever
lärjungarna alltjämt.»

Baronen tittade upp nyfiket:

»Vem var det egentligen som såg dem komma
undan?»

»Vi hade ett par vaktposter utställda åt sjön till
för att upprätthålla kontakten med yachten, och
båda karlarna såg deras båt kila ut ur viken som
en valfisk just i samma ögonblick som lågorna
började slå ut överallt.»

Doktor Pemberton gjorde en bekräftande
åtbörd:

»Jag såg dem, jag med — jag stod med Norris
och Blanchard uppe på bryggan och såg deras periskop, 
då de sneddade över fjärden åt nordost till.»

»De ämna sig säkert över till något av smugglarhålen 
i Finska viken och med ett redskap som den
där u-båten i sin hand, kan de hinna göra skada
nog, innan någon kan hindra det.»

»Det blir att ta upp jakten på nytt — det är hela
saken . . .»

»Damen med Djävulshuvudena» blev i detta ögonblick 
avbruten av mr Norris, hennes privatsekreterare:

»Jag kommer från radiohytten — var så god mrs
Viborg: goda nyheter, om jag inte tar fel!»

»Thunder Childs» härskarinna ögnade hastigt
genom telegrammet — och ett triumferande leende
lekte på hennes läppar:

»Svenska ångaren ’Magne’ telegraferar till
Vaxholms fästning och anmäler att han för en timme
sen ute på öppna sjön i dimman stött ihop med ett
flytande föremål — massor uppstigande luft och
oljefläckar på vattnet göra sannolikt att det är
fråga om en undervattensbåt . . .»

Baronen och Damen med Djävulshuvudena
utbytte en blick:

»Törs man fråga, var det där ägde rum?»

Fru Doris kastade en blick på telegrammet:

»I syd 53° ost från Landsorts fyr på cirka
femton minuters distans . . .»

Baron Klewenhüller lutade sig ett ögonblick ned
över det på bordet utbredda sjökortet:

»Fyrahundrasextiotre meter — det djupaste
stället i Östersjön — det torde räcka . . .»




XXVIII.

Epilog.

Doktor Pembertons prognos visade sig riktig.

Konsul Jonas Viborg tillfrisknade inom kort
fullständigt från följderna av den ödesdigra aftonens
ohyggliga upplevelser, ehuru den käcke idrottsmannen 
länge nog måste lida av de brännskador, han
erhållit under den korta tid, hans tunga och
tandkött varit utsatta för radiumplombens dödande
utstrålning.

Av »Hajen», dess passagerare och besättning
hördes aldrig vidare något — undersökningen av
ångaren »Magnes» skrov lämnade intet tvivel övrigt, om
att inte det föremål, den kolliderat med, varit
»Friklipparnas» rovfartyg.

Berövade sina anförares ledning blevo ordens
underordnade redskap ett lätt offer för den hetsjakt 
från myndigheternas sida, vi alla säkert ännu
ha i friskt minne — en hetsjakt, som av allt att
döma, i sinom tid kröntes med all önskvärd framgång, 
slutande med bandets fullständiga utrotande.

Fru Doris, ehuru att begynna med endast
måttligt uppbyggd över att plötsligen se sig som
styvmor, lugnade sig vid närmare eftertanke. Hennes 
älskade make och gemåls snedsprång hade ju ägt
rum vid en tidpunkt, då hon själv ännu gick klädd
i barnklänning och långfläta.

  Hon fann sig alltså undergivet i det oundvikliga 
och ej blott hedrade med sin närvaro Everts
och Sigrid von Axens bröllop, utan inbjöd de
nygifta att ombord på »Thunder Child» företa en
wedding-trip till Nordkap och Spetsbergen i hennes,
konsulns och herrskapet Benells sällskap; även
baronen var med på färden, upplivande gamla
minnen från gångna polarfäder och predikande sin
vanliga billiga klubbfilosofi sittande i rökhytten i en
bekväm korgstol med groggen och cigarrerna inom
lagom räckhåll.

  Frantz Schultze, den lilla rödhåriga tysken från
Chemin des Dames, och hans Schatz voro också de
med ombord — den förre som sjukvårdare och
hjälpreda åt doktor Pemberton — i stort sett en
angenäm sinekur — den senare som akterstäderska,
en förtroendepost som, jag är glad att kunna säga
det, aldrig missbrukades av den lilla före detta
hotellråttan. — »Daggan» var en klok liten dam
och hade lärt av livet, att ärlighet trots allt varar
längst.


