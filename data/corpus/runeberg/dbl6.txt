DANSK
BIOGRAFISK LEXIKON,

TILLIGE OMFATTENDE
NORGE FOR TIDSRUMMET 1537-1814.

UDGIVET
AF
C. F. BRICKA.

VI. BIND.
GERSON - H. HANSEN.

KJØBENHAVN.
GYLDENDALSKE BOGHANDELS FORLAG (F. HEGEL & SØN).
GRÆBES BOGTRYKKERI.
1892.
 


Gerson, George, 1790-1825, Bankier og Musiker,
blev født i Kjøbenhavn 14. Okt. 1790; hans Forældre
vare Stadsmægler Heimann G. og Sprinze (*c: Esperance) 
f. Melchior, begge af jødisk Tro ligesom Sønnen. I sit 
15. Aar blev han sendt til Hamborg for at uddanne sig til
Handelen. Her kom han, der besad stor musikalsk
Begavelse og allerede i Hjemmet havde modtaget
Undervisning paa Violin, navnlig af Koncertmester
C. Tiemroth, i Berøring med den berømte Violinist
A. Romberg, under hvem han uddannede sig videre,
ligesom han i Omgangen med denne dygtige Musiker og
hans Broder, den store Violoncellist B. Romberg,
erhvervede grundige Kundskaber i Musiktheori. Da
han i 1812 vendte tilbage til Kjøbenhavn, fik han
Ansættelse som Bogholder hos den bekjendte J. Hambro,
og denne kloge Pengemand lagde snart Mærke til det
begavede unge Menneske, der foruden at skrive en
sjælden smuk Haand og tale flere levende Sprog med
Lethed tillige viste sig i Besiddelse af et betydeligt
Forretningstalent, hvorfor han i 1816 optog ham som
Associé i sit ansete Firma. Samtidig spillede G. en
fremtrædende Rolle i det kjøbenhavnske Musikliv og
var navnlig, baade som fortrinlig Kvartetspiller og
som Komponist, et virksomt Medlem af «Selskabet til
Musikkens Udbredelse». Hans Kompositioner udgjøre
for hans korte Levetid en betydelig Mængde: 1 Symfoni,
2 Ouverturer, 5 Kvartetter og  1 Kvintet for Strygere,
2 italienske Scener med Orkester, 1 «Pater noster»
for Mandsstemmer (et i sin Tid meget yndet og hyppig 
opført Arbejde, der bl. a. gaves ved Musikforeningens 
første Koncert i 1837) og en Mængde Sangkompositioner 
til danske og fremmede Texter, hvoraf mange nydelig og fint
gjorte, m. m. Kun lidet heraf er dog udkommet
i Trykken, saaledes en Strygekvartet og 6 Sange, de 
sidste udgivne af Musikforeningen i 1842. I 1821 blev G. 
-- i den 
Anledning af Regeringen udnævnt til Hofraad -- af Hambro 
sendt til London for at afslutte et dansk-engelsk 5 
Procents Laan paa 3 Mill. £. Paa Hjemrejsen blev han 
i Hamborg ramt af et apoplektisk Anfald, der berøvede ham
Brugen af den venstre Haand og dermed for en Del
afbrød hans musikalske Virksomhed. I Okt. 1824
ægtede han Adelaide Nathan-David (f. 24. Juni 1795),
Datter af Grosserer Joseph N.-D. og Søster til Konferensraad 
C. G. N. David; men kun 4 Maaneder efter fandtes han 16. 
Febr. 1825 død paa sit Kontor, ramt af et Slagtilfælde. 
Hans Enke, der senere ægtede den neapolitanske Gesandt i 
Kjøbenhavn, Fyrst Pignatelli Ruffo, døde 27. Dec. 1891 i
Italien.

Tidsskr. f. Musik 1858, Nr. 3. 
Schytte, Musiklex. 
Musikforeningens Festskr. I. 
Abrahams, Meddelelser af mit Liv S. 75 ff.

C. St. Bricka.



Gerson, Julius Christian, 1811-94, Forfatter. 
G., der først bar Navnene Joseph Hartvig G., er født
15. Nov. 1811 i Kjøbenhavn af mosaiske Forældre:
Skræddermester Hertz G. og Frederikke f. Dehn. Faderen
var oprindelig velhavende, men det gik siden tilbage
for ham, hvorfor han kun ved Venners Hjælp og stor
personlig Opofrelse kunde føre den opvakte, lærelystne
Søn frem ad den studerende Vej. I sit 10. Aar kom
Drengen ind i v. Westens Institut, som han nogle Aar
efter af pekuniære Hensyn maatte forlade. Et Forsøg
paa at gjøre ham til Handelsmand mislykkedes, og
da der atter kunde skaffes Penge til Veje, blev det
besluttet, at den bekjendte Magister Lindberg skulde
dimittere ham til Artium. G.s Flid var upaaklagelig,
men Lindberg vilde ikke lade ham gaa op saa tidlig,
som han selv havde Lyst til, og nu vare Baandene
løsnede. G.s livlige Natur blev greben af æsthetiske
Interesser, og Pligtlæsningen forsømtes. Resultatet
blev, at G.s Examen faldt uheldig ud. Saa gik der en
Tid i Sorg baade for Sønnen og Forældrene, indtil hans
Lyst til at gaa Theatervejen sejrede. Han kastede sig
med ungdommeligt Mod ud i Livet og forlod i Følge med
et omrejsende Skuespillerselskab Kjøbenhavn, hvorpaa
han i 3-4 Maaneder rejste rundt i Jylland og spillede
Komedie. Snart følte han sig meget skuffet og ilde til
Pas mellem sine udannede Fæller, og under et Ophold i
Skive forlod han derfor Selskabet, skjønt han næsten
aldeles var blottet for Existensmidler. Efter et Par
Timers Ophold paa Byens Hotel fik han imidlertid af
Proprietær Bjørn til Grinderslevkloster i Salling
Opfordring til at overtage en Huslærerplads i dennes
Hus, og fra det Øjeblik af, da han betraadte dette,
daterer 
sig en forandret Livsanskuelse hos ham. I dette
kristelige Hjem lød der daglig Salmer og aandelige
Sange, her var en hjærtelig Omgængelse og en sund
Aand, hvilket alt sammen gav G.s poetiske Natur rig
Næring. Her bestemte han sig til at gaa over til
Kristendommen, og efter at have modtaget Undervisning
af den dygtige Præst Jens Møller, Udgiveren af
«Haandbog for Præster» og «Beskrivelse over Danmarks
gejstlige Embeder», døbtes han i 1832 med Navnet
Jul. Chr. Fra denne Tid skriver sig en Række af hans
religiøse Digte. -- I 3 Aar opholdt han sig hos Bjørns,
indtil Higen efter større Udvikling atter førte ham
til Hovedstaden, og fra nu af begyndte han den Kamp,
som han Aarrækker igjennem har ført for at faa sine
digteriske Evner anerkjendt og samtidig dermed skaffe
sig Livets ydre Existensmidler. Snart studerede
og underviste han i Kjøbenhavn, snart overtog han
Huslærerpladser paa Landet (paa Livø i Limfjorden
og paa Læsø). En kort Tid opholdt han sig i Norge,
kom saa atter til Kjøbenhavn, hvor han først fik
Ansættelse ved «Berlingske Tidende» og derpaa blev
Korrektør ved «Rigsdagstidenden», hvorefter han i
1855 blev Redaktør af «Fyns Stiftstidende», hvilken
Stilling han beklædte i 8 Aar, indtil Udgiveren,
Hempel, døde. Saa vendte han atter tilbage til sin
Plads ved «Rigsdagstidenden», hvor han var ansat i
28 Aar, indtil han selv var 72. Siden 1878 har han
haft Statsunderstøttelse. 1891 fik han Titel af
Professor. Han er ugift. G. døde 28. Febr. 1894.

G. har udgivet en stor Mængde Skrifter i forskjellig
Retning, saaledes en Mængde Børnebøger i bunden og
ubunden Form («Maanedsskrift for Børn» (1845-47,
sammen med H. V. Kaalund), «Den nye Børneven»
(1849-50), «Skolen og Hjemmet» (1852) o. fl.);
end videre Fortællinger i Prosa («Af det daglige
Liv» (1870), «Som det gaar i Livet» (1874), «Ud
af Livet» (1878) o. fl.), Digtninger paa Vers
(«Tre Livsmomenter», 7 Oplag, 1860-87, «Hjalmar
og Solblink», en Æventyrdigtning (1872), «Kala»,
en Æventyrdigtning (1873), osv.), en hel Række
Digtsamlinger («Hjemlige Toner» (1885) osv.),
dramatiske Arbejder («Intrigen i Præstegaarden»,
versificeret Lystspil i 3 Akter, opført paa det
kgl. Theater 1847, «Det var godt gjort», Lystspil
med Sange, opført i Kasino 1883, osv.). I en
Mængde Tidsskrifter og Dagblade har han leveret
originale Arbejder og desuden offentliggjort mange
Oversættelser efter Auerbach, Samarow, J. Hahn-Hahn,
Rückert, Heine osv. I nogle Aar redigerede han «Dansk
Folkelæsning» og «Illustreret Ugeblad», og han har
endelig skrevet «Fem Breve til Clara Raphael fra en
ung Hustru» (1851).
Næsten alle hans Arbejder fra en modnere Alder
have været udgivne med hans fulde Navn; tidligere
benyttede han Forfattermærkerne «Julius» og 
«Christian Alfred».

Hans Forfatterfysiognomi røber Renhed, Gudsfrygt
og Fromhed. Han skriver et klart Sprog, og der er
Sandhed og Simpelhed over Fremstillingen. Handlingen
i hans Skildringer skrider jævnt fremad, og
Karaktertegningen er gjennemgaaende korrekt, men
ikke særlig interessant. Hans Flugt er ikke høj,
og han har mere Fornuft end Begejstring. Undertiden
røbe hans Arbejder et ret frisk Lune, og der kan
af og til i dem fremdukke en Selvironi, som ikke
sjælden karakteriserer den Stamme, hvorfra han er
udgaaet. Han kan sikkert siges altid at have virket
i det godes Tjeneste.

Erslew, Forf. Lex.
Søndagsposten 1872, Nr. 428.

Nic. Bøgh.



v. Gerstenberg, Heinrich Wilhelm, 1737-1823, Digter, 
fødtes 3. Jan. 1737 i Tønder. Hans Fader var Vagtmester Heinrich 
Wilhelm v. G. H. W. v. G. gik først i Skole i Husum, derefter
1751-57 i Gymnasiet i Altona. Allerede i Skolen
skrev han Vers, og ved sin Afgang der fra oplæste
han en Afskedsode, «Der Sieg der Musen». Med et
Par velstaaende Tanters Understøttelse kom han paa
Universitetet i Jena for at studere Jura og blev her
Medlem af et i 1730 stiftet poetisk Selskab. I denne
Kreds opstod hans kjedelige «Prosaische Gedichte»
(Altona 1759) og den i Rokokostil forfattede Blanding
af Vers og Prosa, som bærer Titelen «Tändeleien»
(Lpz. 1759), samt hans første dramatiske Forsøg,
«Turnus». De juridiske Studier, som han næppe havde
gjort meget ved, afbrødes ved den glimrende Succes,
han opnaaede med «Tändeleien», der bleve roste af
Lessing i «Literaturbriefe». Efter ogsaa at have
forsøgt sig som Kritiker i sin Ven Chr. Weisses
«Bibl. d. schönen Wissensch.» vendte han i Efteraaret
1759 tilbage til Holsten, hvor hans Tante ejede
en lille Gaard i Nærheden af Hohenwestedt (v. for
Neumünster), men Landlivet synes ikke at have
fængslet ham længe, og i 1754 se vi ham som Kornet i
dansk Militærtjeneste. Begyndelsen paa hans militære
Løbebane var lovende nok: 1760 blev han Kornet, 1765 
Secondritmester i oldenborgske Kyrasserregiment og ved 
dettes Opløsning 1767 forsat til sjællandske
Dragonregiment. I det korte og ublodige
Felttog mod Rusland i Sommeren 1762 erhvervede han sig
som Adjudant General, Grev Saint-Germains Velvilje,
avancerede til Ritmester og fik sikker Udsigt til at
blive ansat som Referent 
for de holstenske Militæranliggender i
Krigsdepartementet. I Tillid til denne gode Udsigt
havde han i 1765 giftet sig med Sophie Trochmann,
Datter af Raadmand T. i Slesvig; men da Frederik V
døde, og Saint-Germain gik af, blev alt anderledes. I
Steden for at faa den lovede, godt gagerede Plads
blev han sat paa Ventepenge, og dette uventede Slag
blev betydningsfuldt for hele hans Fremtid, i det den
Gjæld, han havde haft ved Brylluppet, voxede hvert Aar
med den tiltagende Børneflok og forfulgte ham som en
ond Skæbne, selv efter at han havde opnaaet et Embede,
saaledes at han egentlig hele sit Liv igjennem kom til
at kæmpe med Pengesorger. Hans Forfattervirksomhed,
som i hans Soldatertid havde været mangfoldig og til
Dels original, lammedes af Pengenøden, og naar man
læser hans Tragedie «Ugolino» med det mærkelige, fra
Dante laante Sujet «Sultedød», skulde man næsten tro,
at han havde været paavirket af Tanken om, hvorledes
det kunde gaa ham selv og hans Familie.

Som Officer laa G. først i Slesvig; her skrev
han under Psevdonymet «Ole Madsen» en lille
«Handbuch für einen Reuter» (Altona 1763) samt efter
Anakreontikeren Gleims Forbillede «Kriegslieder eines
kön. dänischen Grenadiers bei Eröffnung des Feldzugs
1762» (Slesvig 1763), 3 smaa Digte i alt. Sammen
med sin General var G. gjentagne Gange kommen til
Kjøbenhavn og bleven indført i den tyske Kreds,
som Bernstorff havde draget til Hovedstaden; og da
han i 1763 for Alvor flyttede der til, modtoges han
med aabne Arme i denne Kreds, bl. a. af Klopstock,
J. A. Cramer og J. H. Schlegel, og bidrog selv tillige
med sin unge Hustru, der var lige saa musikalsk
begavet som han selv, i høj Grad til at oplive det
selskabelige Samliv, saa at det unge Pars «Hytte»
i Lyngby blev et yndet Samlingssted for den tyske
Kreds fra Bernstorff Slot. I denne Periode naaede
G.s Digterberømmelse sit Toppunkt. I 1765 skrev han
en fri Oversættelse efter Beaumont og Fletcher, «Die
Braut»; i de næste 3 Aar skrev han sine mest bekjendte
Digtninger, nemlig «Der Skalde» (1766), «Ariadne auf
Naxos» (1765) og «Ugolino» (Hamb. 1768), og gjorde
samtidig, om end kun forbigaaende, Opsigt med sine
«Briefe üb. Merkwürdigkeiten der Litteratur»
(Slesv. 1766-67), hvori han stræbte at indføre
Smag for nordisk Oldtid og Mythologi i den tyske
Litteratur. Digtet «Der Skalde» er dediceret til hans
Ven, Hofpræst, senere Universitetskansler i Kiel,
Digteren Joh. Andr. Cramer, paa hvis Landgods Sandholm
ved Sjælsø i Nordsjælland han havde fundet et Par 
Kæmpehøje i Skoven, som satte ham i Skjaldestemning. Digtet 
har ikke stor poetisk Betydning, men G. blev derved den første 
tyske «Barde», og af ham er Klopstock først bleven paavirket i 
denne Retning. «Ariadne» er en tragisk Kantate, som i sin Tid 
jævnlig blev opført til Musik af forskjellige, og var det første tyske
Melodrama. Af en Piece fra 1770, hvori G. kritiserer det italienske 
Syngespil, samt af Breve fremgaar, at han tænkte paa at skabe et 
sammenarbejdet Hele af Text og Musik, ja, at han endog tænkte 
sig Muligheden af en Programmusik uden Ord. Tragedien «Ugolino» 
er et sært Virtuosnummer, et Kunststykke snarere end et 
Kunstværk; det mangler den tragiske Skyld, den rette tragiske 
Spænding og en egentlig tragisk Løsning; det er med ét Ord kun 
pinligt; ikke desto mindre blev det spillet med stor Succes i Berlin 
i 1769. Af de omtalte holstenske Litteraturbreve skrev G. det 
meste selv, skjønt han gjærne vilde give det Udseende af, at han 
havde en Masse Medarbejdere paa forskjellige Steder; iblandt 
Medarbejderne vare Etatsraad C.Fleischer og Overkrigskommissær P. Kleen, 
sammen med hvilke han i 1765 udgav den sorøske «Samling 
af Skrifter til de skjønne Videnskabers og det danske Sprogs 
Opkomst». Det betydeligste Bidrag i Litteraturbrevene er G.s egne 
Betragtninger over Shakspeare, hvortil der oprindelig var knyttet 
en meget nedsættende Bedømmelse af Wielands Shakspeare-Oversættelse,
som fremkaldte en fleraarig litterær Fejde imellem de to 
Digtere. I Aarene 1768-70 skrev G. Recensioner til «Neue Zeitung» 
i Hamborg, hvis Redaktør ønskede at knytte ham fast til Bladet, 
men et Tilbud om fast Ansættelse i den danske Statstjeneste trak
stærkere, og han blev i Kjøbenhavn. I 1769 blev W. Sekretær i tyske 
Kancelli og 1770 Sekretær ved  Gehejmekonferencen. Under Struensees 
Ministerium  udnævntes han i 1771 til Kommitteret i det tyske  Kammer 
under Finanskollegiet. Efter Struensees Fald, hvoraf han blev uberørt, 
blev han Medlem af Kommercedeputationen og i 1773 Kommitteret og tysk 
Sekretær i det paa ny organiserede Rentekammer og endelig i 1775 
udnævnt til dansk Resident og Konsul i Lybek.

I denne Stilling kunde han godt have fundet det fornødne 
Otium til litterære Sysler, hvis han blot var bleven frigjort for det 
gamle økonomiske Tryk. Hans musikalske Anlæg og Tilbøjelighed, 
hans udstrakte Omgang, som her forøgedes med Medlemmerne af 
«Göttinger Hainbund», hans storartede Gjæstfrihed i Forbindelse 
med de stedse stigende Krav, som 7 opvoxende Børn og en sygelig 
Hustru nødvendigvis maatte stille, forøgede
vistnok Gjælden fra Aar til andet. Indflydelsesrige
Venner i Hovedstaden søgte endelig at hidføre en
Grundforbedring i G.s Kaar ved i 1783 at skaffe
ham Tilladelse til -- tvært imod al Skik og Brug --
at sælge sit Embede for 20000 Thlr. Dermed vilde
G. have været ude over alle Vanskeligheder,
hvis han havde faaet et andet Embede, men den
yngre Bernstorff og Schimmelmann ansaa ham --
ikke uden Grund -- for upaalidelig i Pengesager og
lidet energisk af Karakter; forgjæves søgte han et
Amtmandsembede, forgjæves blev han i 1788 indstillet
til Bibliothekar ved det store kgl. Bibliothek
(sammen med Jac. Baden og D. G. Moldenhawer). G.,
som knap nok havde bjærget det halve af Salgssummen
for sit Embede, blev nu en urolig Projektmager,
som forsøgte snart det ene og snart det andet, uden
at gjennemføre noget. Da hans Kone var død i Eutin
1785, hvor han foreløbig var flyttet hen, tænkte han
endog paa at bringe sine Affærer paa Fode ved et rigt
Parti, men ogsaa dette glippede. Her i Eutin kom han
imidlertid til at omgaas meget med Digteren Voss,
som var Rektor her, og som ved sin roligere og mere
energiske Naturs Indflydelse fik ham til at udarbejde
sit sidste poetiske Udkast, det tragiske Melodrama
«Minona od. die Angelsachsen» (Hamb. 1785), som han
selv ansaa for sit bedste Skrift, men heller ikke
her havde han Held med sig; det kolde, udvandede og
langtrukne Produkt vandt aldrig Bifald. I Efteraaret
1786 flyttede G. til Altona og endelig, 3 Aar efter,
kronedes hans uafladelige Ansøgninger og hans Venners
Bestræbelser med Held; han blev i 1789 udnævnt til
Justitsdirektør ved Lottoet. Her i Altona fandt han
ogsaa i 1796 en anden Hustru, en anden Moder til
sine Børn og en trofast Plejerske paa sine gamle
Dage, nemlig Sophie Ste-mann, Datter af en holstensk
Kjøbmand, der var bleven ruineret i England under
Kolonialkrigen. Forbindelsen med denne ædle Kvinde
skaffede ham en nogenlunde rolig og lykkelig Alderdom,
medens hans usvækkede Syn og hans næsten ubegrænsede
Frihed tillode ham at sysle med sine Yndlingsstudier;
men digte vilde han ikke mere, og det var kun med
Vanskelighed, at hans Ven Gähler fik ham til at udgive
det bedste af sine Skrifter i 3 smaa Bind under Titel
«Vermischte Schriften» (Altona 1815-16). Hvad han
studerede, var Filosofi, især Metafysik; Læsningen
af Kants Skrifter foryngede ham i den Grad, at han
endog i Treserne tænkte paa at søge et filosofisk
Professorat i Kiel. Sine filosofiske Skrifter har
han for det meste selv tilintetgjort; der findes kun
trykt nogle faa
korte Afhandlinger. Han døde i. Nov. 1823 og ligger begravet 
paa Kirkegaarden i Altona. Udrustet med et mangesidigt Talent, 
en omfattende Litteraturkundskab og en sjælden Evne til at forme 
sit Sprog vilde denne Mand maaske være bleven en af sin Tids 
store Digtere, hvis han havde ejet en Lessings Energi og faste Tro
paa sig selv.

Allg. Deutsche Biographie IX.

C. A. Nissen.



Gert, s. Gerhard.



Gertner, Johan Vilhelm, 1818-71, Maler, 
var født i Nyboder 10. Maj 1818. Han begyndte i sit 13. Aar at gaa paa 
Kunstakademiet; men han gik det langsomt igjennem, og selv efter at han 
var bleven Elev af Modelskolen, varede det 3 Aar, inden han vandt
de 2 Sølvmedailler (1837). Derpaa konkurrerede han 2 Gange om 
Guldmedaillen, uden dog at opnaa den. Han havde imidlertid 
begyndt at udstille 1836, 2 Billeder, hvoraf det ene, «Thorvaldsens 
Atelier paa Charlottenborg», som et lovende Ungdomsarbejde blev 
kjøbt til den kgl. Malerisamling. I en Del af Værkstedet ses 
adskillige af Thorvaldsens bekjendteste Arbejder, medens nogle 
Personer ere tilstede, saaledes Billedhuggeren C. F. Holbech og 
Arkitekten Theophilus Hansen. Et andet mindre Billede blev 2 Aar 
efter kjøbt af Kunstforeningen, og hans uden Tvivl bedste Ungdomsværk, 
«En Hyrdedreng, der driver en Flok Faar», kjøbtes i 1839 
til den kgl. Malerisamling. Heri var et Spor, som Kunstneren 
maaske med Held kunde have fulgt, i det, hvad han havde set 
simpelt og naturligt, var gjengivet med en kraftig Sans for Farve 
og en flittig Udførelse. Men G. var ingen aandelig Begavelse, og 
han vendte sig snart fra en friere kunstnerisk Virksomhed til 
Portrættet, hvor Naturstudiet kunde foregaa under selve Arbejdet i
Malerstuen, og hvortil han medbragte betydelige Fortrin i sin sikre, 
om end noget overfladiske, Formsans, i sin Evne til at træffe, om 
end ikke altid en behagelig, Lighed og i sin kraftige, vel beregnede
Farve. Men hans Portrætter maatte paa Grund af, at hans Natur 
savnede det dybere aandelige Blik, nødvendigvis blive meget 
forskjellige. Medens man i Portrætter af Hall og Monrad kun fik 
en temmelig plump, legemlig Lighed, som det snævre Atelierlyses
tunge, sorte Skygger kun gave et endnu aandløsere Præg, kom 
derimod G.s Fortrin langt mere til deres Ret i Saadanne Portrætter 
som af Bankieren Gedalia og Kjøbmand Schuldt fra Hamborg; selv 
det sortladne i hans Farve paa den Tid var ligesom mere paa sin 
Plads der end i de førstnævnte Portrætter. At
fremragende Personer dog ogsaa kunde lykkes for
ham, havde han allerede vist i sit Profilportræt af
Thorvaldsen, som dog i de senere Gjentagelser fik
noget konventionelt og virtuosmæssigt i Behandlingen,
og i Stiftsprovst Trydes Portræt, der i 1843
hædredes med Udstillingsmedaillen. Da han ikke havde
været udenlands, fik han samtidig Akademiets mindre
Rejsestipendium, for at han ved en Rejse kunde opfylde
en statutmæssig Forpligtelse, inden han fik Adgang til
at gjøre Medlemsstykke. I Steden for rolig at gjøre
Brug af Rejsepengene indlod han sig i en fleraarig
Strid med Akademiet om sin formentlige Ret til at
blive Medlem ogsaa uden at have rejst, men
endte med at opfylde Akademiets Fordring ved at gjøre en Rejse til Dresden, hvor han
bl. a. malede et Portræt af Nordmanden 
Landskabsmaler J. C. Dahl. Efter Hjemkomsten fik
han til Opgave at male C. V. Eckersbergs Portræt,
og paa dette dygtige, om end ikke særlig vindende,
Billede af den aldrende Mester blev han 1850 Medlem
af Akademiet og giftede sig 5. Avg. s. A. med Anna
Elisabeth Petersen (f. 1830), Datter af Slotsgartner
Peter P. Professortitelen fik han 1858. Han havde i
1856 malet et fra hans øvrige Kunst meget forskjelligt
Billede, nemlig et Portræt af hans tarvelige, jævne,
gamle Moder. Heri er Koloriten finere og ædlere,
navnlig levende er det smukke clair-obscur ved Øjnene,
om end den noget smaalige Gjennemførelse svækker den
maleriske Virkning. Det blev senere indkjøbt til den
kgl. Malerisamling. Til de Portrætter, der bedst
ville bevare hans Navn, hører ogsaa Portrættet af
Grev A. V. Moltke (1852).

G. har under hele sit Kunstnerliv tillige raderet og
lithograferet, men i sine senere Aar dog især med
Blyant tegnet en Mængde Portrætter, hvoraf en stor
Del udmærke sig ved god Lighed og bevare Mindet om
mange Personligheder, hvis Portrætter ellers ikke
haves. Største Delen af denne Samling er nu i det
national-historiske Musæum paa Frederiksborg. Ligesom
G. hverken havde Elever eller dannede Skole, saaledes
stod han under hele sin Livsbane som en ejendommelig,
fra de herskende Kunstretninger ganske forskjellig
Skikkelse, tilmed lidet skattet, for ikke at sige
undervurderet, af den Kunstanskuelse, som den Gang
førte Ordet. Han døde, tilsyneladende endnu i sin
kraftigste Alder, 29. Marts 1871. Hans Enke har senere
(1876) ægtet Professor, Overlæge C. L. Studsgaard.

Illustr. Tid. Nr. 602.
Weilbach, Konstnerlex.

Ph. Weilbach.



Gertrud, o.1154-1197, Knud VI's Dronning. 
G., som var en Datter af Hertug Henrik Løve af Sachsen og Bajern, blev først 
gift med Hertug Frederik af Schwaben (1166). Efter hans Død 
(1167) trolovedes hun med Knud (1171) og synes at have opholdt 
sig i Danmark i de følgende Aar. Brylluppet fandt Sted i Febr. 
1177 i Lund, og Knud gjordes til Statholder i de skaanske
Landskaber. Da Kong Valdemar I døde 12. Maj 1182, besteg han 
Tronen. G. var en halv Snes Aar ældre end sin Husbond, men 
denne var alvorlig og sat af Væsen og Karakter, ældre end efter 
sine Aars Tal, siger Arnold af Lybek, og han anvender paa ham 
det Vers, at han, «kyskest selv, med sin kyske Viv sine Dage
henleved». G. døde 1. Juli 1197 og ligger begravet i Væ Kirke i Skaane.

Weeke, Lunde Domkapitels Gavebøger.

Johannes C. H. R. Steenstrup.



Gertsen, Henrik, --1368, Biskop i Roskilde,
var ikke, som det almindelig siges, Provst i Roskilde, før han blev Biskop; der 
foreligger her en Forvexling med den Mag. Henrik, der døde 1342 
som Provst. Med Sikkerhed vide vi intet om H. G., før han 1350 
besteg Bispestolen i Roskilde efter Jacob Poulsen. At han blev 
valgt til dennes Efterfølger, skyldes sandsynligvis den Beredvillighed, 
hvormed han 21. Nov. 1350 overlod Kong Valdemar Kjøbenhavns
Slot og By tillige med sit Gods i Serridslev og en Mølle for sin 
(Bispens) Livstid. Vi finde ham da ogsaa bestandig som en trofast 
Ven af Kongen, meget anvendt i Statssager og meget føjelig 
lige over for Kongens Ønsker. Da Valdemar 1352 drog til Tyskland,
var H. G. en af de 5 Statholdere, som skulde styre Landet 
i Kongens Fraværelse. Aaret efter døbte han Margrethe Valdemarsdatter, 
1356 førte han Forsædet i den af Valdemar nedsatte 
Kommission, der skulde gjøre Forslag til Foranstaltninger af 
landøkonomisk Interesse, 1357 overdrog han Kongen sine Besiddelser i
Arts Herred, 1362 forhandlede han paa Kongens Vegne i Lybek, 
1366 i Stralsund. Sidstnævnte Aar følte han sig imidlertid saa 
svækket af Alderdom og Svagelighed, at han fik Tilladelse af Paven 
til at antage en Præst til Medhjælper. Han døde 18. Okt. 1368 
og blev begravet i Roskilde Domkirke, til hvilken han havde 
skjænket betydeligt Gods, samtidig med at han i Kirken lod 
opføre et Alter til Ære for St. Anna. 

Script, rer. Dan. VII, 154. 161.

Mollerup.



Gertsen, Jacob, d. 1410, Ærkebisp, s. Ulfstand.



Gertz, Martin Clarentius, f. 1844, Filolog. 
G. er født i Svendborg 14. Dec. 1844 som Søn af Bagermester
M. C. G. og A. H. N. f. Grøn. Mænd i Svendborg
bekostede hans Skolegang i Odense Kathedralskole,
hvor han indtraadte 1859, og hvorfra han dimitteredes
1864 (med Udmærkelse). Filologisk Embedsexamen tog
han 1870. Kort efter blev G. Madvigs Medarbejder
ved Udgivelsen af «Adversaria critica» og dyrkede
nu særlig den sproglige og textkritiske Side af
Filologien, paa hvilket Omraade han snart efter
optraadte med selvstændige Arbejder. Efter Madvigs
Tilbagetræden blev G., i Jan. 1880, hans Efterfølger
som Professor ved Universitetet. -- G.s textkritiske
Studier have hidtil væsentlig samlet sig om den
latinske Sølvalders Forfattere, navnlig Valerius
Maximus, Qvintilian, Seneca Rhetor og Filosofen
L. Annæus Seneca. Stor Fortjeneste har G. af Studiet
af den sidstnævnte Forfatter. Han begyndte her med,
for vore Skoler, at udgive «Tre Dialoger af Seneca»
(1873). Kort efter fulgte hans Doktordisputats:
«Studia critica in L. A. Senecæ dialogos»
(1874). Efter den Anerkjendelse, dette Arbejde fandt,
udgav G. (i Berlin 1876) samme Forfatters «Libri de
beneficiis et de clementia»; senere, efter et Ophold
ved Bibliotheket i Mailand, sit Hovedværk, Udgaven af
L. A. Senecas «Dialogorum libri XII» (1886). Madvig
havde i «Adversaria critica» paavist den rigtige Vej
til en kritisk Behandling af Senecas Text; det er G.s
Fortjeneste ved nye Haandskriftkollationer i de af ham
udgivne Værker at have tilvejebragt et fast Grundlag
for fremtidige Arbejder og selv med stor Dygtighed
at have benyttet dette Materiale. -- I de senere Aar
har G. inddraget Middelalderens Latinister under
sine Studier; Frugterne heraf ere Fremdragelsen af
Digtet «Vetus qverela» (i «Theolog. Tidsskr.» 1887)
og navnlig Udgaven af And. Sunesens «Hexaëmeron»
(1892). -- Der er for øvrigt næppe nogen Side
af den græske og latinske Filologi, som G. ikke
dyrker, og hvortil han ikke yder Bidrag. Han har
bl. a. udgivet «Udvalgte Skrifter af Lukianos» (1883)
samt Oversættelser af Værker af denne Forfatter og i
«Nord. Tidsskr. f. Filol.» 1889 meddelt vægtige Bidrag
til Fortolkningen af Lovindskriften fra Gortyn. I
denne alsidige Dyrken af sin Videnskab viser G. sig,
ikke mindre end i sine textkritiske Arbejder, som
Madvigs Discipel.

1887 indtraadte G. i Undervisningsinspektionen for de
lærde Skoler og har fra 1888 været dens Formand. 1883
blev Kan Medlem af Videnskabernes Selskab; siden 1877
har han deltaget i 
Redaktionen af «Nord. Tidsskr. f. Filologi» og er
(fra 1890) Medlem af Bestyrelsen for Udgivelsen
af Oversættelser af historiske Kildeskrifter. I
1874 ægtede G. Anna Catharina Møller, Datter af
fhv. Kjøbmand i Middelfart P. H. M.

Universitetets Reformationsprogram 1874.

K. F. Kinch.



Getreuer, Christian Peter, 1695-1730, Præst,
blev født i Odense 16. Jan. 1695; hans Forældre
vare Maler Christian Zacharias G. og Anne Margrethe
Pedersdatter. Stamfaderen skal have tjent en holstensk
Hertug og af denne være benævnet «mein Getreuer»,
hvorfra Familienavnet siges at oprinde. Efter at
være dimitteret fra Odense Skole 1714 tog han Aaret
efter Attestats og var derefter et Par Aar Huslærer i
Sjælland. 1716-21 laa han paa Valkendorfs Kollegium
og vendte saa tilbage til sin Fødeby, hvor han var
beskæftiget med Undervisning. 1723 maatte han prædike
for Kong Frederik IV og blev strax derefter kaldet til
Sognepræst i Ønslev paa Falster, hvor han allerede
døde 3. Febr. 1730, kun 35 Aar gammel. Da han havde
faaet Embede, ægtede han Dorthe Cathrine Kamp fra
Kjøbenhavn. G. er Forfatter af adskillige Rimerier til
Kongehusets Forherligelse, ligesom han ved flere af
de fremtrædende Begivenheder paa sin Tid maatte give
sine «Suk» Luft i Sange. Da han ogsaa vilde øve sin
Rimekunst paa den religiøse Poesi og i den Hensigt
omskrev de gamle Kirkesalmer paa «bekvemmere Toner»
og «bedre Vers», fraraadede hans Biskop ham denne
Nyhedssyge: «Lad eders Bønder blive ved den gamle
aleneste Gud!»

I. Barfod, Den falsterske Gejstligheds Personalhist. II, 268 f.

A. Jantzen.



Getreuer, Christian Peter, 1710-80, Legatstifter,
var Søn af Malermester Zacharias G. (den foregaaendes
Broder) og Anna Margrethe f. Wildwasser og født i
Odense 10. Marts 1710. I sin Ungdom følte han
sig hendragen til Kunsten -- han udsmykkede endog
1738 Bankens Generalforsamlingssal paa Børsen
med malede Tapeter med allegoriske Figurer --, men
vendte dog snart Kunsten Ryggen og blev 4. Marts
1749 Hofmalermester og -forgylder. Som saadan havde
han Arbejdet paa en stor Del Slotte og offentlige
Bygninger, men klagede desuagtet allerede 23. Marts
1749 til Kongen over, at den kgl. Bygmester Eigtved
ikke skaffede ham alt det Arbejde, han som Hofmaler
og Hofforgylder mente at kunne gjøre Fordring
paa. G. samlede sig en 
stor Formue. Han havde 12. Avg. 1733 ægtet Marie
Thomasdatter Riis (født 20. Nov. 1698 d. 28. Marts
1778). Ved Ægtefællernes Testamente af 1. Juli 1776, 
udvidet 7. Juli 1779 og konfirmeret af Kongen 10. 
Marts 1786, oprettedes de Getreuerske Stiftelser. 
Legatmassen, 93000 Rdl. (hvor af en ringe Del er 
Legatkapital for Kjøbenhavns fattige; Hovedmassen 
er et Familiefideikommis) sattes ved kgl. Paabud 
under Magistratens Overbestyrelse, skjønt Magistraten 
havde rejst stærke Indvendinger mod at overtage dette 
Hverv. G. døde i Kjøbenhavn 22. Okt. 1780.

F. J. Meier.



Geuss, Joachim Michael, 1745-86, Professor, 
er født 23. Avg. 1745 i Krummendich i Wilstermarsk,
hvor hans Fader, Nicolai Frederik G. (d. 1785),
var Præst. Fra 1762-66 studerede han ved Gymnasiet
i Altona, kom derefter til Kiel og der fra til
Kjøbenhavn, hvor han bl. a. blev Informator
i Grev Tramps Hus. Han kom imidlertid hurtig
ind paa Embedsbanen. 1769 blev han Informator i
Mathematik og Fortifikation for Landkadetterne,
og under Struensee blev han udnævnt til Rektor ved
den Realskole, som paatænktes oprettet i Steden for
Waisenhuset, men som ikke kom i Stand. 1774 blev han
Professor extraord. i Mathematik ved Kjøbenhavns
Universitet, hvor han 1782 rykkede op til ordinær
Professor. Livlig og foretagsom, som han maa have
været, syslede han imidlertid med andet end med sin
Videnskab. Hans første trykte Arbejde (1766) er Theses
til en Disputats i Altona om det italienske Sprogs
Oprindelse; i Kjøbenhavn oversatte han en Del Bøger af
forskjelligt Indhold, ligesom han skrev Recensioner
i Badens Journal, og endelig var han virksom i det
1769 oprettede danske Landhusholdningsselskab. Han
blev Medlem af det 1773 og i 1779 Præsident for
det, hvad han vedblev at være til sin Død; han var
særlig Medlem af dets «Kunstkommission» og dets
«Præmieskriftskommission». Væsentligst Betydning
har han dog maaske som mathematisk Militærforfatter,
navnlig paa Minerkunstens Omraade; hans Bøger om denne
Videnskab (1774 og 1776) vakte Opsigt, og han var
samtidig Medarbejder i Bøhms «Magazin für Ingenieurs
und Artilleristen» i Giessen. Han var Medlem af
Videnskabernes Selskab i Kjøbenhavn (siden 1779)
og Throndhjem ligesom af det fysiografiske Selskab
i Lund. Ved sin Død, 29. Nov. 1786, efterlod han sig
en ganske betydelig teknisk Bogsamling. -- 1782 havde
han ægtet Mette Sophie Horn, Datter af Justitiarius i
Hof- og Stadsretten, Etatsraad Frederik H.; hun havde
tidligere været gift med Søkapitajn Erik Torm Rasch
(d. 1781), og som 
Enke efter sin anden Mand skjænkede hun 1795 hans
efterladte Manuskripter til Universitetsbibliotheket i Kjøbenhavn.

O. Malling, Tale til Erindr. om J. M. G., 1787. 
Index libr. et instrument., quæ reliquit J. M. G., 1787. 
Worm, Lex. ov. lærde Mænd. 
Nyerup, Lit. Lex.

C. Nyrop.



Geveke, Jacob, 1617-99, Officer. 
fødtes 9. Sept. 1617 i Burg paa Femern, hvor Faderen
var Borgmester, og det første, der vides om ham, er, 
at han i Svenskekrigen 1643-45 havde Ansættelse i den 
Del af den danske Hær, der kæmpede i Skaane. Senere tjente 
han som Kapitajn i Flandern, og her har han sandsynligvis fornyet
eller gjort Bekjendtskab med U. C. Gyldenløve, den
Gang i spansk Tjeneste, og gjennem ham i 1657 paa ny
opnaaet Ansættelse i Danmark, hvortil han nu forblev
knyttet. 1658 under Kjøbenhavns Belejring var han
Oberstlieutenant i Gyldenløves Dragoner, og med dette
berømte Korps deltog han bl. a. i de kraftige Udfald
13. Avg. og 23. Avg., der gjorde hans Chefs Navn
frygtet i den svenske Lejr og saa væsentlig bidrog
til at løfte Stemningen i den belejrede By. Hans
gode Forhold under disse og senere Begivenheder
paaskjønnedes af Frederik III, der 1661 udnævnte ham
til Kommandant i Nakskov, og 1672 avancerede han til
Oberst. Ved den saakaldte Skaanske Krigs Udbrud 1675
fik han Tilladelse til at nedlægge Kommandantposten
i Nakskov og at hverve et Rytterregiment, der bar
hans Navn og indlemmedes i Hovedhæren, som drog ind
i Meklenborg. I Spidsen for dette Regiment deltog
han i Stormen paa Wismar 13. Dec. 1675 og i Slaget
ved Landskrone 16. Juli 1677, medens Regimentet det
mellemliggende Aar hørte til det dansk-brandenborgske
Korps, der under Kurfyrst Frederik Vilhelms Anførsel
kæmpede i Nordtyskland. I Slutningen af 1677 blev han
paa ny Kommandant i Nakskov, gik af ved Hærreduktionen
1679, men optoges igjen i Hæren med Ventepenge 1681
og blev 1683 for 3. Gang Kommandant i Nakskov. 1685
blev han forsat til den ansete Kommandantpost paa
Kronborg og 1692 Generalmajor. 1694 i sin høje
Alderdom -- Kongens «ældste» Tjener kalder han sig --
afskedigedes han af Krigstjenesten, i det der som
Pension og paa Grund af lang og tro Tjeneste blev
givet ham Lundegaard (nuværende Christiansdal) paa
Laaland at nyde kvit og frit for Livstid.

G. var 2 Gange gift: 1. med Jeanne Marie Stenier,
Enke efter en Lic. Wallraven, 2. med Elisabeth
Cathrine Daldorff (begr. i Nakskov 30. Juni 1698),
Datter af Henning D. til Flügge paa 
Femern. Han var -- maaske igjennem disse Giftermaal
-- en ret velstaaende Mand, der havde flere
Ejendomme. Han ejede saaledes Søllestedgaard paa
Laaland fra 1665-70, og 1678 tilskjødede hans
Svigerfader Daldorff ham Øllingsøgaard, som han 1686
afhændede til Christian V. Det er lejlighedsvis blevet
bemærket om ham -- uvist med hvilken Ret --, at han var
en brutal Soldat; af de talrige Breve, der findes
opbevarede fra ham til Christian V og de øverste
styrende i Krigskollegiet, fremgaar det, at han er
en velstuderet Mand, der med Lethed fører Pennen paa
Tysk og Fransk og frejdig, ofte jovialt fremsætter
sine Tanker. Han døde i Nakskov 9. Dec. 1699.

S. A. Sørensen.



Geyse (Geiso), Johan Erhard, --1707, Officer, 
var af en hessisk Adelsslægt, Brodersøn af en fra
Trediveaarskrigen bekjendt General. Han havde
tjent forskjellige Fyrster, sidst (fra 1676)
Kurfyrsten af Brandenborg som Generalmajor af
Kavalleriet og «Oberst over begge Livgarder», da
han i Febr. 1678 blev dansk Generallieutenant til
Hest og til Fods. Han fik Kommando over et Korps paa
4 Rytterregimenter, 8 Batailloner og 20 Kanoner,
hvormed han i Maj-Avg. s. A. deltog i Belejringen
af Baahus. Efter at denne var opgivet, førte
G. sine Tropper tilbage til Skaane, men da kort
derpaa Fr. v. Arenstorff (I, 320 ff.) fjærnedes
fra Overkommandoen, vilde G. ikke tjene under
hans Efterfølger Wedel, som han regnede for
sin Undermand. Kongen føjede ham og gjorde ham
til Gouvernør over Militsen og Fæstningerne i
Hertugdømmerne. 1681 kommanderede han et Indfald
i den gottorpske Del af Ditmarsken for at demolere
nogle Skanser og blev s. A. dekoreret med det hvide
Baand. 1686 deltog han i Belejringen af Hamborg,
men da han stadig laa i Strid med andre Generaler,
navnlig Wedel, og med Generalkommissariatet, og da
han, efter at Arenstorff atter var tagen til Naade,
heller ikke vilde underordne sig denne, bevilgede
Kongen i Begyndelsen af 1687 hans Ansøgning om
Afsked. Han døde 1707.

v. Schøning, Die Generale der brandenburg. u. preuss. 
Armee 1640-1840, Berl. 1840.

H. W. Harbou.



Gheysmer, Thomas, --1431--, Munk. Paa Kjøbenhavns
Universitetsbibliothek bevares et middelalderligt
Pergamentshaandskrift, der slutter med en Optegnelse,
hvorefter den fromme Klosterbroder T. G., født i
Stralsund, i Aaret 1431 har ladet 
Borgeren Henrik Duvel skrive dette «Compendium» til sine Brødres 
Nytte. Haandskriftet indeholder foruden en Verdenskrønnike og 
nogle theologiske Skrifter en Danmarkskrønike, der bestaar af et 
Udtog af Saxos Værk og en Fortsættelse deraf indtil 1341. Ved 
en Misforstaaelse af Langebek, der udgav denne Krønnike i 2. Bind 
af «Scriptores», blev T. G. tidligere opfattet som Forfatter hertil; 
dette var han dog ikke, saa vist som Krønniken aabenbart er 
skrevet af en dansk Mand i Valdemar Atterdags første Aar. 
Værket frembyder stor Interesse; allerede i Fremstillingen af det
13. Aarhundrede medtager Forfatteren adskillige Folketraditioner, 
som ikke have fundet Plads i Aarbøgerne, og af det følgende 
Aarhundredes Begyndelse giver han en mere indgaaende Skildring end 
nogen anden Kilde. Den ubekjendte Forfatter har været en 
varmtfølende Patriot, der var dybt greben af Fædrelandets Ulykker, og 
dette giver hans Fremstilling Liv og Farve. Denne Krønnike blev 
da ogsaa meget læst; i det 15. Aarhundrede blev den endogsaa 
oversat paa Plattysk og trykt, ligesom den for en stor Del ligger
til Grund for den danske Rimkrønnikes Skildringer.

Usinger, Dänische Annalen S. 88.

Kr. Erslev.



Gianelli, Giovanni Domenico, --1801--, Billedhugger,
var Søn af Kunstakademiets Gibser Domenico Maria G. fra Lucca 
(d. 1801) og født i 2. Halvdel af det 18. Aarhundrede. Som Elev 
af Kunstakademiet udførte han en Buste af Prokurator P. Bugge 
(d. 1794). I 1797 vandt han den mindre og den store Sølvmedaille 
i Modelskolen, endnu s. A. den mindre Guldmedaille og 1799 den 
store Guldmedaille. Foruden disse Arbejder har han kun udstillet 
nogle Buster, deriblandt A. P. Bernstorffs (1803). Efter Faderens Død 
blev han Akademiets Gibser; men endnu s. A. (1801) søgte han 
om Tilladelse til at rejse til London, hvilket han ogsaa gjorde, 
men, som det synes, adskillige Aar senere. Fra London 
hjemsendte han 1819 en Buste af Hertug Vilhelm Frederik af Gloucester, 
der var Æresmedlem af Akademiet, men blev kun agreeret, ikke,
som han havde forlangt, optaget til Medlem paa denne Buste, 
som heller ikke, hvad der især krænkede ham, blev opstillet i 
Akademiets Forsamlingssal. «John Dominick G.», som han nu kalder 
sig, maa være forbleven i England og er vistnok død der.

Weilbach, Konstnerlex.

Ph. Weilbach.



Gianelli, Harald, 1803-32, Medaillør, 
var en Søn af ndfr. nævnte P. L. G. og blev født 18. Febr. 1803. Han var, efter hvad 
der siges, skrutrygget og svag fra Fødselen og skal yderligere have 
gjort sit til at nedbryde sit Helbred, indtil han endnu i ung Alder 
forfaldt til Drik og efter næsten et Aars tiltagende Sygelighed døde
4. Febr. 1832. Hans Fader var død, da han var 4 Aar, Moderen 
havde giftet sig igjen med en Svoger, der sad i smaa Kaar, saa 
at H. G. maatte søge Understøttelse for at studere ved Akademiet. 
Han synes imidlertid at have vist saa meget Talent, at Akademiet 
kunde anbefale ham, og i nogle Aar nød han en Understøttelse
af 2 Rdl. om Ugen. I Modelererklassen vandt han 1825 den mindre 
Sølvmedaille, 1827 en Pengepræmie, medens han samtidig uddannede 
sig til Medaillør, men han naaede kun at faa udført nogle Øvelsesarbejder,
der dog vakte Akademiets Opmærksomhed. Af andre 
Billedhuggerarbejder af ham kjender man kun en Buste af Maleren 
C. A. Lorentzen (d. 1828), udført efter en Maske af den afdøde 
og udstillet 1829.

Weilbach, Konstnerlex.

Ph. Weilbach.



Gianelli, Peter Leonhard (eller Pierleonardo), 1767-1807, Medaillør, 
var en Broder til ovfr. nævnte Giovanni Domenico G. 
og blev født i Kjøbenhavn 27. Okt. 1767. Allerede som Barn kom 
han paa Akademiet og vandt i faa Aar begge Sølvmedaillerne og 
1789 den lille Guldmedaille som Billedhugger. Han vendte dog
snart Billedhuggeriet Ryggen for at kaste sig over Medaillørkunsten, 
og Abildgaard, hvis Velvilje han havde vundet, satte igjennem, at 
Akademiet tilstod ham et Rejsestipendium som Medaillør 1791. 
Han var borte paa 6. Aar, og efter sin Hjemkomst ved Juletid 1796 
blev han agreeret og 1798 Medlem af Akademiet paa et nyt 
Stempel til dettes store Sølvmedaille. Tiden den Gang var 
imidlertid saa isnende kold lige over for Kunsten og Kunstnerne, særlig 
Billedhuggere og Medaillører, at G. fandt det rettest at søge 
Ansættelse som Medaillør ved Mønten, en Stilling, han opnaaede 
1800. Hans Virksomhed her, og overhovedet som Kunstner, var 
imidlertid kun kort og ringe, i det han allerede 23. Dec. 1807
afgik ved Døden. Som Billedhugger gjorde han 1787 en Apollo, 
der, ligesom hans Konkursarbejde for Guldmedaillen: Cain og 
Abel, fortjener at nævnes; hans Stempler til de faa Medailler, han 
fik udført, -- som den over Martin Vahl og den til Minde om
Søslaget 2. April -- ere fortræffelig gjorte, og som Medaillør staar 
G. ved Siden af Arbien og Adzer og over Schneider, Wahl, 
Meybusch o. a. ældre. G. havde 8. Marts 1802 ægtet Anna 
Margrethe Louise Boyesen (f. 1778); hun overlevede ham i mange Aar, 
indgik i 1810 nyt Ægteskab med Gibseren Giambattista G. (d. 1825), 
Broder til hendes afdøde Mand, og afgik ved Døden i Juni 1851. 
I sit første Ægteskab var hun bleven Moder til ovfr. nævnte Harald G. 

Kjøbenhavns Skilderi 1807, Sp. 345. 
Weilbach, Konstnerlex. 
Thiele, Thorvaldsen I, 156. 171. 
Meier, Wiedewelt S. 169 f. 174.

F. J. Meier.



Gie-, jvfr. Gje-.

 1704-62, Præst">

Giese, Adam Ludvig, 1704-62, Præst, 
blev født 12. Maj 1704 og havde 3 Aar været Hospitalspræst i Wernigerode, da han 
1735 «mod al' hans Søgen og Tanke» efter Grev Stolbergs 
Anvisning blev kaldet til Kjøbenhavn som Kabinetspræst hos 
Enkefyrstinden af Ostfriesland. 6 Aar efter (1741) ansattes han som
tysk Garnisonspræst sammesteds, og i dette Embede forblev han 
til sin Død, 26. Jan. 1762. Han var ivrig Pietist, og det var 
ham, der i en Prædiken ytrede, at Frederik V «privilegerede» 
Synden, da han oprettede de kgl. privilegerede Komedier. I øvrigt 
var han en nidkjær Præst og særdeles dygtig Prædikant, hvorom
adskillige trykte Prædikener vidne. De bleve for største Delen 
udgivne enkeltvis og tillige oversatte paa Dansk. Senere foranstaltedes 
en Samling deraf. Til Brug ved Gudstjenesten i Garnisons Kirke 
udgav han en (tysk) Salmebog (1745 og oftere), som hører til hin
Tids kjærnefulde Salmesamlinger. Han er ogsaa selv Forfatter af 
flere Salmer. G. var 2 Gange gift: 1. med Christine Margrethe 
f. v. Schlegel; 2. med Bertha Sophia f. Romstorf (d. 1767, 70 Aar gammel).

Nyerup, Lit. Lex.

A. Jantzen.



Giese, August, 1620-- , Byskriver, Forfatter, 
Søn af Byskriveren i Husum Joachim G. og Salome Moldenit, fødtes 29. Sept. 
1620. Han studerede Lovkyndighed i Kønigsberg og Helmstedt, 
det sidste Sted især under Vejledning af Herman Conring. Efter 
sin Hjemkomst fulgte han sin Fader i Bestillingen, ligesom han 
blev Raadmand, og udmærkede sig i disse Stillinger ved sin 
fremragende Begavelse og Forretningsdygtighed; ikke des mindre blev 
han sammen med de øvrige Raadmænd afskediget af den hertugelige 
Regering paa Gottorp paa Grund af en Strid med Byens 
Sognepræst (1688?). Han var en kundskabsrig og fordomsfri 
Forfatter, der behandlede mange forskjellige offentlige Forhold; men 
de fleste af hans Skrifter kom ikke i Trykken. Med sin Hustru, 
Borgmesterdatteren Anna Axen, havde han en Datter og 7 Sønner. 
Hans Dødsaar opgives ikke.

J. M. Krafft, Ein zwey-hundert-jähriges Jubel-Gedächtniss S. 256 ff. (195). 
Moller, Cimbria lit.

A. D.Jørgensen.



Giese, Frederik, 1625-93, Kammersekretær, Amtmand,
fødtes i Husum 15. Juni 1625 og var en Broder til den foregaaende. 
G. fik en god Opdragelse og blev, 14 Aar gammel, for at lære 
«Kancellistilen» sendt til det hertugelig gottorpske Kancelli, hvor 
han blev i 4 Aar og viste særlige Anlæg for den administrative
Virksomhed. 1644 sendtes han med Christian Rantzaus Anbefaling 
til den danske Rigsmarsk Anders Bille, hvorefter han fik Ansættelse 
som Krigssekretær. 1647 udnævntes han til Avditør i Jylland, og 
1652 udvalgte Anders Bille ham til Hovmester for en ung Slægtning 
paa en 4aarig Rejse, som gik gjennem Frankrig, Italien, 
Tyskland, England og Holland, og hvorved G., der navnlig lagde 
sig efter Politik og Finansvæsen, fik en gunstig Lejlighed til at 
uddanne sig yderligere til sin lange Virksomhed i Statens og særlig 
Rentekammerets Tjeneste. Efter Hjemkomsten udnævnte Kongen 
ham til Generalavditør, hvilken Stilling han beklædte med Dygtighed 
under Kjøbenhavns Belejring. Efter Regeringsforandringen 1660 
betroedes ham en indflydelsesrig Stilling som Sekretær i 
Skatkammerkollegiet. Mangfoldige efterladte, med hans Haand skrevne 
Koncepter, Forestillinger til Kongen o. a. udvise, at hans 
Virksomhed har været betydelig, og godtgjøre det urigtige i den 
Paastand, at G. aldrig lærte at skrive forstaaeligt dansk. Fra 1669 
ses G. tillige at have fungeret som Assessor i Kollegiet. 1680 
udnævntes han til Admiralitets-, 1684 til Kancelli- og Kammerraad. 
1692 søgte og fik han en Retrætepost som Amtmand i Ringsted 
med adskillige Forbedringer i Gagen, Skattelettelser o. l. i Anledning 
af sin lange og tro Tjeneste. Ved i lange Tider ikke at 
modtage sin Løn erhvervede han en betydelig Fordring paa Kronen, 
hvorfor han fik Udlæg i Jordegods i Ringsted Amt. Heraf 
oprettede han Giesegaard, der endnu bærer hans Navn. 1665 havde 
han ægtet en Datter af Landkansler i Holsten Johan Schønbach, 
Margrethe Elisabeth S., som levede mange Aar efter, at han 
12. Febr. 1693 var afgaaet ved Døden.

Univ.-Progr.
Danske Herregaarde VII: Giesegaard.

G. L. Grove.



Giesecke, Karl Ludvig, 1761-1833, Mineralog, 
blev født 1761 i Augsburg. Faderen, Metzler, var Skrædder, og Sønnen 
tog først Navnet Giesecke 1790, da han, efter at have studeret i 
Altdorf, Halle og Gøttingen, optraadte som Skuespiller i Wien. 
Under denne Virksomhed var G. ogsaa Skuespilforfatter. Det 
mest fremtrædende Arbejde er vel Texten til Operaen «Tryllefløjten»,
som G. først mange Aar efter Operaens Fremkomst 
vedkjendte sig at være Forfatter til. 1804 opgav han Theatervirksomheden 
og kastede sig af al Magt over Mineralogien, som han efter 
alt at dømme dog maa have syslet med længe i Forvejen. For 
at danne sig en Levevej som Mineraliehandler søgte G. at faa 
samlet de meget begjærede nordiske Mineralier, navnlig Zeolither. 

Som kgl. preussisk «Bergrath» nævnes han 1805, da han fik 
den danske Regerings Tilladelse til paa det færøske Handelskompagnis
Bekostning at rejse til Færøerne, hvor han opholdt sig
i Avg. og Sept. 1805, samlede Mineralier og besøgte næsten alle 
ØerneHele Samlingen fra Færøerne tilintetgjordes sammen
med G.s Manuskripter og Bøger under Kjøbenhavns
Bombardement  1807.. Han opholdt sig Vinteren 1805-6 i Kjøbenhavn og 
rejste om Foraaret til Grønland, ligeledes for at samle Mineralier. 
Hensigten var at fuldføre Rejsen i 2 1/2 Aar, men Krigen mellem England
og Danmark foraarsagede, at G. maatte blive 7 1/2 Aar i 
Grønland. Han fik derved Lejlighed til at berejse hele den da 
kjendte danske Del af Grønland. Under Rejsen førte han en 
Dagbog, som er bleven et vigtigt Kildeskrift for Studiet af 
Grønlands Mineralogi, navnlig efter at F. Johnstrup har udgivet det
hidtil kun i Manuskript værende Værk i Trykken (1878), ledsaget 
af en udførlig Biografi over G. I de 7 1/2 Aar, G. berejste 
Grønland, foretog han meget betydelige Indsamlinger af Mineralier og
Bjærgarter, hvoriblandt ikke faa nye Arter, som strax med 
Begjærlighed bleve undersøgte og bearbejdede af flere af Datidens 
bekjendteste Videnskabsmænd (Allan, Thomson og navnlig Stromeyer). 
De 2 første Aars Samlinger, som G. hjemsendte i Slutningen 
af 1807, bestode særlig af en Del sjældne Mineralier fra 
Sydgrønland. Skibet blev taget af Englænderne, og Mineraliesamlingen 
blev sammen med den øvrige grønlandske Last, det 
førte, solgt ved Avktion i Edinburgh og kjøbt af 2 Privatmænd. 
Senere blev Samlingen erkjendt for at være G.s, og han fik Æren
for at have fundet de deri værende nye Mineralier, som vare 
blevne beskrevne og analyserede af andre. G.s andre mineralogiske 
Samlinger fra de følgende Aar gav han dels til Danmark (nu i 
Mineralogisk Musæum), dels til Udlandet. I Grønland indsamlede 
G. ogsaa baade Dyr og Planter samt førte en meteorologisk Journal. 
Han forlod Grønland 1813, var Vinteren 1813-14 i Edinburgh og 
fremlagde i Foraaret 1814 for det derværende Royal society en
Afhandling: «On the mineralogy of Disco island» (trykt 1823). 
Sommeren 1814 og Vinteren 1817-18 opholdt han sig i Kjøbenhavn 
og ordnede sine Samlinger. Under dette Vinterophold var 
G. -- sammen med H. C. Ørsted og Admiral Løvenørn -- Medlem 
af en Regeringskommission, der skulde overveje Muligheden 
for en Besejling af Grønlands Østkyst (Grønlands hist. 
Mindesmærker III, 762 f.).

Allerede 1814 blev han valgt til Professor i Mineralogi i 
Dublin, hvilken Stilling han beklædte til sin Død, 5. Marts 1833. 
G. blev udnævnt til Kommandør af Danebrog 1818, Medlem af 
Videnskabernes Selskab 1817 samt desuden af en Del udenlandske
lærde Selskaber. En fuldstændig Fortegnelse over G.s Virksomhed 
som videnskabelig Forfatter findes i Johnstrups ovenomtalte Biografi; 
han har ikke udgivet noget paa Dansk.

Gieseckes mineral. Rejse i Grønland, udg. af F. Johnstrup, 1878. 
Allg. Deutsche Biographie IX.

K. Rørdam.



Gigas, Emil Leopold, f. 1849, Litteraturhistoriker. 
E. G., født i Kjøbenhavn 23. Avg. 1849, er en Søn af Grosserer V. T. G, 
og Hustru (f. Dehli). Han blev Student 1868, valgte at studere 
klassisk Filologi, men dyrkede ved Siden heraf med stor Iver 
Musikken og dens Theori samt Kunsthistorie. Paa Rejser, som 
han foretog i Selskab med Faderen, fik han dog Lyst til Studiet
af romanske Sprog og dyrkede navnlig Spansk med Forkjærlighed. 
Da de romanske Sprog ved Universitetet kun repræsenteredes af 
Fransk, besluttede han sig 1876 til at underkaste sig en 
Magisterkonferens i dette Sprog i Forbindelse med Italiensk (som Hovedfag). 
Efter Konferensens Afslutning rejste han til Spanien, studerede 1877 
romanske Sprog i Paris og foretog 1880 med offentlig Understøttelse 
historiske Studier i Arkivet i Simancas. G., der i Aarene 1875-83
virkede som musikalsk Recensent ved «Fædrelandet» og «Dagbladet», 
blev 1883 ansat som Assistent ved det store kgl. Bibliothek og vandt 
s. A. ved sin væsentlig historiske Afhandling: «Grev Bernardino 
de Rebolledo» den filosofiske Doktorgrad. Han har foruden en Del
mindre Afhandlinger, der til Dels angaa komparativ Litteraturhistorie 
og ere trykte i Tidsskrifter (Plauti «Menæchmi», 1874, og 
«Amphitruo», 1877), ogsaa skrevet adskillige Artikler i Dagblade. 
Han har nu valgt Historien til sit væsentlige Studium og er for 
Øjeblikket optagen af Udgivelsen af «Lettres inédites de divers 
savants de la fin du 17. et du commencement du 18. siécle», efter 
Originaler i det st. kgl. Bibliothek; 1. Bind heraf udkom 1890.

Univ. Progr. ved Reformationsfesten  1883.

Thor Sundby.



Giseler, Tile (Tilemann), --o.1532, Admiral, 
er en af de Sømænd, som Kong Hans tog i sin Tjeneste, da han under sine 
Kampe med Sverige og Lybekkerne blev Gjenskaberen af en dansk 
Flaade. Navnet staves paa forskjellige Maader (Gisel, Gisler, Gitziil 
osv.); maaske har han været af frisisk Oprindelse. Fra 1506 af 
forekommer han jævnlig sammen med Jens Holgersen Ulfstand, 
Søren Norby, Otte Rud o. a. som Fører for Flaaden. 1509 var 
han saaledes sammen med Søren Norby og Otte Rud ved Aabos 
Erobring i Finland; 1511 var han med paa det store Tog i Østersøen, 
som Jens Holgersen og Søren Norby foretoge. Under Christian II
indtog han ligeledes en betydelig Plads. I Aaret 1516 var 
det saaledes ham, der paa Fru Mette Iversdatter Dyres Vegne 
opbragte et af Sten Stures Skibe ved Travemünde (IV, 377). 
Omtrent paa denne Tid synes han ogsaa at have været forlenet med 
Øland. 1518 anførte han tillige med Søren Norby Flaaden paa Toget 
til Sverige. Senere tumlede han sig tillige med Søren Norby i 
Finland. Han var netop kommen tilbage her fra, da Christian II 
19. Marts 1523 paa Livstid forlenede ham med Dronningholm i 
Nordsjælland, og 10. April s. A. afløb han fra Kjøbenhavn 
med den store Flaade paa 20 Skibe, der førte den landflygtige Konge 
med Kone og Børn til Veere i Zeeland. Her fra udløb han atter i 
Sept. med nogle Skibe for at undsætte det belejrede Kjøbenhavn, 
og det lykkedes ham ogsaa at naa ind i Byen. Ved Kjøbenhavns 
Overgivelse i Jan. 1524 traadte han i Frederik I's Tjeneste mod en
Aarsløn af 480 Mark, Frihed for al borgerlig Tynge i Kjøbenhavn 
og særlig Sold og Løn i Krigstider, men maatte opgive sin Forlening 
Dronningholm. Til Omslaget har maaske bidraget, at hans Hustru 
og Børn vare i Gustav Vasas Fangenskab, hvilket formodentlig var 
sket ved Finlands Erobring af Svenskerne i 1523; Frederik I søgte 
paa denne Tid at komme i Besiddelse af dem for at have dem 
som Gisler. I denne Konges Tid var han den vigtigste danske 
Skibsfører. Skipper Clement tjente 1525 under ham som «Underadmiral»,
men løb i en mørk Septembernat bort fra Kjøbenhavn 
med et Par af de bedste Skibe, netop som T. G. skulde føre en 
Flaade til Gulland. I de følgende Aar kæmpede han mod Skipper 
Clement og deltog i Slaget 1526, hvorved Søren Norby blev 
fordreven. Dog sendte han endnu paa denne Tid i al Hemmelighed 
ved en Kjøbmand, der stod i Forbindelse med Christian II, Bud 
til denne, at naar Kongen havde fast Fod at staa paa og blot 
vinkede ham med en Finger, vilde han atter tjene Kongen med 
Liv og Sjæl. Frederik I forstod dog at knytte ham nøje til sig. 
Han overlod ham en Byggegrund ved «Vingaarden» i Kjøbenhavn, 
og 1531 fik hans Sønner Jørgen og Balthazar Tilladelse til at maatte 
bo i Kjøbenhavn, frie for al Tynge. 1532 førte han som Admiral 
den lille Eskadre, som i Marts Maaned med Peder Skram som 
Høvedsmand skulde forsøge at bringe Akershus Undsætning, og tog 
ved denne Lejlighed 5 af Christian II's største Skibe. Senere 
deltog han i det store Tog til Norge under Knud Gyldenstjerne og 
har ogsaa medbeseglet Christian II's Lejdebrev af 1. Juli. Dermed 
forsvinder ethvert Spor af den raske Sømand. Han maa være 
omkommen kort efter; thi i den skibbyske Krønnike omtales han som 
en af de «Pirater» fra Kong Hans' Tid, der vare omkomne paa 
en ulykkelig Maade, ved Drab eller Forlis.

Allen, De rebus Chr. II exulis S. 9.

A. Heise.



Gisico, --1300--, Biskop. 
Efter Navnet at dømme har denne Mand været en Udlænding, og han hørte til ominikanerordenen. I Følge en Ytring af ham selv havde han i Aaret 1263 opholdt sig 
i Rom. Han var Sortebrødrenes Subprior i Odense, da han 1286 
blev valgt til Stiftets Biskop. Ærkebiskop Jens Dros i Lund
indviede ham. Det var en urolig Tid, da G. tiltraadte Bispestolen. 
Imidlertid er det ikke ved Strid, men ved Fredens Gjerning, at 
denne Biskop er bleven navnkundig. Vi skulle ikke dvæle ved de 
forskjellige Danehoffer, hvori han efter sin Embedsstilling deltog,
da det ikke vides, at han paa disse har indtaget nogen Særstilling. 
Hans Hovedbedrift var, at han gjenopførte St. Knuds Kirke og 
Kloster i Odense, der havde lidt betydelig Skade ved Ildsvaade. 
Et mærkeligt Minde om dette store Foretagende, der støttedes ved 
Indsamlinger (Afladsbreve) over en stor Del af Landet, er den 
Indskrift, som han i Aaret 1301 lod anbringe lige under Taget paa 
begge Ydersider af Kirkens Skib -- «vort Fædrelands mest storartede
Indskrift» --, der først i vore Dage til fulde er bleven tydet. 
St. Knuds Klosterskole sørgede G. for at faa ret i Skik, og han 
gav Midler til Lærerens og Disciplenes Underholdning. Af Stiftets 
Præster gjorde han sig fortjent ved at give dem Ret til testamentarisk
Disposition over deres Gods. Paa Stiftets Slotte, Ørkel ved 
Svendborg og Aalevad paa Laaland, opholdt han sig meget. Navnlig 
synes det sidste at have været hans Yndlingssted. -- Hans Dødsaar 
kjendes ikke med Vished, men det er vistnok o. 1304.

Script. Rer. Dan. VII, 225 f. 
Suhm, Hist. af Danm. X og XI. 
Saml. t. Fyens Hist. og Topogr. I, 276 ff. 
Ny kirkehist. Saml. VI, 795 ff.

H. F. Rørdam.



Gíslason, Konráð, 1808-91, nordisk Filolog, 
fødtes paa Gaarden Langamýri i Skagafjarðar Syssel 3. Juli 1808 af Forældrene 
Gísli Konráðsson og Efimía Benediktsdatter. Faderen (f. 1787) var 
Bonde, men en ganske mærkelig Mand, Avtodidakt, med indgaaende 
Kjendskab til sin Fødeøs Litteratur og Personalhistorie -- ogsaa 
selv Digter --, bekjendt i vide Kredse for sine Kundskaber, saa 
at han ad privat Vej sattes i Stand til den sidste Del af sit Liv 
at leve for Forøgelsen og Ordningen af sine litterære Samlinger 
(med Bolig paa Øen Flatey paa Vestlandet, hvor han i en Alder 
af næsten 90 Aar døde 1877). Nogen Paavirkning fra dennes Side 
spores dog mærkelig nok ikke hos Sønnen. Sin første Undervisning 
fik K. G. af Moderen, hvortil senere kom nogen Vejledning
af en Slægtning, der var Præst; han udmærkede sig som Barn ved 
en stærk Hukommelse og tidlig udviklet Forstand, med Forkjærlighed 
for Regning som det eneste Fag, hvori han mente at finde nogen 
Klarhed. Hans Bestilling var at vogte Faarene, og i et efterladt
avtobiografisk Udkast skildrer han stemningsfuldt det ensomme 
Friluftsliv, han som Hyrdedreng levede under hele sin Opvæxt, 
med Afsmag for Opholdet inden fire Vægge. I sit 18. Aar sendtes han 
efter islandsk Skik paa Fiskeri til Sydlandet og kom her i Berøring 
med daværende Overlærer H. Scheving paa Bessastaðir, der vakte 
hans Interesse for Studeringer, og ved hvis Hjælp han blev optagen 
i den derværende lærde Skole. 1831 dimitteredes han til Kjøbenhavns
Universitet, hvor han ved Adgangsexamen ikke naaede Udmærkelse, 
en Skuffelse, der efter hans eget Sigende for en Tid 
forvandlede hans Iver for Studeringerne til Ligegyldighed. Som 
Brødstudium havde han valgt Retsvidenskab, drev ved Siden af mange 
Haande anden Læsning, men samlede sig dog efterhaanden om 
Studiet af oldnordisk Sprog og Litteratur, hvorom hans Udnævnelse 
til Arnamagnæansk Stipendiar 1839 afgiver Vidnesbyrd. Det var 
ogsaa videnskabelige Hensyn, som bragte ham til 1846 at opgive 
en allerede erholdt Udnævnelse til Adjunkt ved den til Reykjavik 
flyttede Latinskole. 1848 udnævntes han til extraordinær Docent 
samt Lektor i de oldnordiske Sprog ved Kjøbenhavns Universitet 
og blev s. A. Medlem af den Arnamagnæanske Kommission; efter 
1853 at have faaet Professortitelen ansattes han 1862 som Professor 
ordinarius i de nordiske Sprog, fra hvilket Embede han 1886 tog 
Afsked. 1853 var han bleven Medlem af det danske Videnskabernes 
Selskab; ved Lunds Universitets anden Sekularfest, 1868, udnævntes 
han til Æresdoktor i Filosofi, og fra 1865 var han Sekretær i det 
kgl. nordiske Oldskriftselskabs Oldskriftafdeling. Som kongevalgt 
Medlem for Island deltog han i den grundlovgivende Rigsforsamling
1848-49. 1855 havde han ægtet Karen Sophie Bøhm, f. Pedersen 
(d. 1877). Dette Ægteskab var barnløst, og ved sin Død, 4. Jan. 
1891, havde han, der uagtet tidligere Aars trykkende økonomiske 
Forhold efterlod sig en Kapital paa o. 16000 Kr., til Universalarving
indsat tden Arnamagnæanske Stiftelse, dog med Tillæg af 
visse Bestemmelser, navnlig til Sikring af en aandssvag, adopteret 
Stifsøns Underhold.

Som Medudgiver af det 1835 stiftede islandske Aarsskrift 
«Fjölnir» fremtraadte K. G. første Gang for Offentligheden. I 
dette med ungdommelig Begejstring ledede Organ, hvis Opgave 
var at vække den islandske Befolkning ved at bringe den under 
Paavirkning af den nye Tids Aandsliv, saaledes som dette andensteds
i Evropa havde fundet Udtryk i Poesi, Politik og nationale 
Bevægelser, har han, foruden forskjellige velskrevne Oversættelser 
og Bearbejdelser, navnlig offentliggjort flere Artikler om nyislandsk
Retskrivning, i hvilke han under Paavirkning af Rask og Grimm 
kæmper for radikalt at omforme denne efter den gjældende Udtale, 
uden dog at kunne trænge igjennem med de foreslaaede og af 
Tidsskriftet for en Tid delvis antagne Regler. K. G.s første større
videnskabelige -- ligeledes paa Islandsk skrevne -- Arbejde er 
hans 1846 udgivne «Um frum-parta íslenzkrar túngu í fornöld» (Om 
Grundbestanddelene af det islandske Sprog i Oldtiden), en oldislandsk 
Lydlære, grundet paa de ældste og bedste Haandskrifter, af hvilke 
der meddeles righoldige Prøver, aftrykte med Bibeholdelse af 
Oldskrifternes talrige Forkortelsestegn, ja endog saa vidt muligt med 
de samme Bogstavformer -- en Udgivelsesmaade, hvortil han lejlighedsvis 
med Forkjærlighed vender tilbage. Bogen, der afgiver et 
betegnende Vidnesbyrd om Forfatterens overordentlige Grundighed 
og uovertrufne Nøjagtighed i Materialets Indsamling og Opstilling
samt hans Klarhed og Konsekvens i dets Benyttelse, har siden sin 
Fremkomst været et vigtigt Hjælpemiddel for Studiet af Oldsproget.

Ved Siden af grammatiske Studier syslede K. G. tidlig med 
lexikalske Arbejder og Textudgaver. Han stod i Forbindelse med 
Englænderen R. Cleasby, der forberedte en oldnordisk Ordbog, og 
Resultatet af hans herved foranledigede Samlinger imødesaas med
Længsel; heraf fremkom dog fra hans Side intet, hvad vistnok stod 
i Forbindelse med de efter Cleasbys Død angaaende Ordbogens 
Fuldendelse trufne Bestemmelser (s. Art. G. Vigfusson). Derimod 
udgav han 1851 en paa Islandsk skreven dansk-islandsk Ordbog. 
Af de af ham besørgede Oldskrifter maa, ved Siden af en Række 
mindre Islændingesagaer, udgivne for det 1847 grundlagte «Nordiske 
Litteratursamfund», hvoraf han var Medstifter, særlig fremhæves 
den af det kgl. nordiske Oldskriftselskab bekostede Njáls Saga 
(«Njála»). Af denne Saga udkom 1. Bind (Texten), der udgaves 
med Bistand af E. Jónsson, efter mangeaarige Forberedelser 1875, 
udstyret med et kolossalt, om umaadelig Flid og vidtgaaende
Nøjagtighed vidnende Variantapparat, men, som det synes, for Textens 
Vedkommende anlagt efter temmelig eklektiske Principper. Det 
1889 udkomne 2. Bind udgjøres væsentlig af Undersøgelser og 
Kommentarer over Skjaldepoesien, hvorimod der ikke fra Udgiverne
selv foreligger nogen udførligere Redegjørelse for Udgivelsesmaaden 
og Vurdering af Haandskrifterne. 

Skjaldepoesien, hvis Behandling i «Njála» II er saa stærkt 
fremtrædende, var efterhaanden bleven K. G.s Specialitet. Han 
ansaas vistnok med rette for den ypperste Kjender af denne 
vanskelige Litteraturgren, til hvis Fortolkning med den nødvendige 
Berigtigelse af de enkelte Vers hans dybtgaaende Kjendskab til 
Oldsproget og ualmindelige Fortrolighed med Skjaldedigtningens 
Aand gjorde ham særlig vel skikket. I Retning af Skjaldepoesiens 
Oplysning gaa ogsaa de fleste af hans ikke faa i Aarenes Løb
offentliggjorte større eller mindre Afhandlinger, af hvilke de fleste 
ere optagne i «Aarbøger for nord. Oldkyndighed og Historie»; nogle 
ere dog fremkomne andensteds, saaledes den i «Videnskabernes
Selskabs Skrifter, 5. R., hist.-filos. Afd.» IV (1872) trykte vigtige «Nogle 
Bemærkninger om Skjaldedigtenes Beskaffenhed i formel Henseende». 
Et Udvalg af Skjaldevers, berigtigede og med Anmærkninger oplyste,
fandtes ved hans Død færdigt til Udgivelse og vil i den nærmeste 
Fremtid foreligge Offentligheden. 

K. G., hvis ydre Optræden var præget af en overordentlig
Beskedenhed, og som blandt den yngre Slægt levede næsten som 
en Eneboer, var til Trods for sit stille og tilbageholdne Væsen, 
uden Sans for det praktiske Livs Forhold, en lidenskabelig Natur 
med stærke Følelser og skal i sine unge Dage ingenlunde have
manglet Anlæg for kammeratlig Lystighed, ligesom han lejlighedsvis 
kunde lægge baade Vid og Munterhed for Dagen. Tilsvarende 
formelle Fortrin findes ogsaa i hans første, paa Modersmaalet 
skrevne Artikler -- foruden de alt berørte har han i islandske
Aviser («Norðri», «Íslendingur») offentliggjort forskjellige 
sproglig-grammatiske Indlæg, rettede imod G. Vigfusson og holdte i 
udpræget polemisk Form. Hans videnskabelige Produktion, der er 
fuldt ud vederhæftig, methodisk og udtømmende, tynges derimod af 
et umaadeligt Bevismateriale, idelige Digressioner og manglende 
Overskuelighed, i det Forfatteren øjensynlig ingen Vægt lægger 
paa Formens Lethed eller ydre Anordning, ja endog synes at nære
en vis Uvilje mod til Fordel for et større Publikum at gjøre 
Hensigtsmæssighedshensyn gjældende.

Erslew, Forf. Lex. 
Lunds Univ. andra Secularfest 1868. 
Arkiv f. nord. Filologi VII, 293 ff. og 378 ff. 
Timarit XII.

Kr. Kaalund.



Gíslason, Magnús, 1704-66, Amtmand. 
Tilhørende en velstillet Familie fødtes M. G. 1. Jan. 1704 paa Gaarden Reykhólar i 
det nordvestlige Island. Forældrene vare Gísli Jónsson og dennes
Hustru, Margrét Magnúsdatter. Tidlig forældreløs opdroges han af 
ansete Slægtninge, særlig hos Biskoppen i Skalholt, og fra den 
derværende Skole dimitteredes han 1721. Efter nogle Aars fortsatte 
Uddannelse indskreves han 1724 ved Kjøbenhavns Universitet, 
hvor han i de følgende 5 Aar studerede. 1729 vendte han tilbage 
til Island, da han Aaret i Forvejen var udnævnt til Landsskriver
her, 1732 blev han Lagmand, 1752 konstitueredes han som Amtmand, 
i hvilket Embede han 1757 fik fast Ansættelse, og som han 
betjente til sin Død paa Bessastaðir, 3. Nov. 1766. Han var gift 
med Thorun Gudmundsdatter og efterlod sig kun ét Barn, en Datter,
der blev Stammoder for den bekjendte islandske Slægt Stephensen. 
M. G. var en baade dygtig og afholdt Mand, hvis Anseelse 
forøgedes saa vel ved gunstige ydre Livsvilkaar som ved den 
Omstændighed, at han var den første indfødte, der opnaaede Stillingen 
som Amtmand paa Island. Han hører til den Kreds af islandske
Embedsmænd, der ved Midten af det 18. Aarhundrede arbejdede 
for ved Statshjælp paa kunstig Vis at ophjælpe de islandske Næringsveje.

Æfi og minning . . Magnusar Gislasonar, Kph. 1778. 
J. Espolin, Íslands árbækur. Safn til sögu Islands II, 151 ff.

Kr. Kaalund.



Gíslason, Ólafur, 1692-1753, Biskop, 
Søn af Bonden Gísli Ólafsson i Ytri Njarðvik i Gullbringu Syssel, er sandsynligvis født 
17. Febr. 1692. Efter at have gjennemgaaet Skalholt Latinskole 
var han adskillige Aar Domkirkepræst (*c: biskoppelig Kapellan) ved 
den derværende Kathedralkirke, blev Herredsprovst og beholdt 
samme Værdighed, da han forflyttedes til det anselige Kald Oddi 
i Rangárvalla Syssel. Da Bispestolen i Skalholt 1743 var bleven 
ledig, udpegedes han af den daværende Kirkevisitator, den senere 
Biskop L. Harboe, som Kandidat til denne, uagtet han ingen 
Universitetsuddannelse havde faaet. Kun modstræbende fulgte han 
Kaldelsen, men udnævntes dog 1747 til Biskop, hvilket Embede han
indehavde til sin Død, 2. Jan. 1753. O. G., der var en 
retsindig og velvillig Mand, men temmelig ubetydelig og ogsaa i 
legemlig Henseende uanselig, synes at have manglet Evne til at 
gjøre sig gjældende og var i sin Embedstid kun lidet fremtrædende. 
Hans Kjendskab til den biskoppelige Forretningsgang og hans Anlæg for
Lægekunsten fremhæves.

J. Lorck, Beyträge zu der neuesten Kirchengeschichte in den dän. Reichen I, 629 ff. 
(sml. Ny kgl. Sml., 4to, 1844). 
Pontoppidan, Annales eccles. Dan. IV, 265 f. 
P. Pétursson, Hist. eccles. Island. S. 472 ff. 
Espolin, Íslands árbækur.

Kr. Kaalund.

 s. Gjø-.">

Giø-, s. Gjø-.



Gjedde, jvfr. Gedde.



Gjedde, Brostrup, 1628-68, Overberghauptmand, 
Søn af den ndfr. nævnte Ove G., blev født 2. Febr. 1628. Han studerede 
1646 i Leiden, blev s. A. Hofjunker og var 1649 i Corfits Ulfeldts 
Følge paa hans Gesandtskabsrejse til Holland. Imidlertid havde 
hans Fader bestemt ham til Studier af Bjærgværksvæsenet; han 
uddannede sig 1651 ved Rejser til Sachsen og Bøhmen, og da 
han kom hjem, blev han 1652 sendt til Norge som Kommissarius 
for at undersøge Bjærgværkernes Tilstand. 1653 fulgte hans 
Udnævnelse til Overberghauptmand, og 1654 oprettedes der paa hans
Forslag et Bergamt, for hvilket han blev Præsident; 2 Aar efter 
overdroge Participanterne i Kongsberg Sølvværk ham Bestyrelsen af 
Værket, og det var paa hans Forslag, at de senere, 1661, afstode 
det til Kongen. Trods sin Interesse for Virksomheden i Norge 
tilbragte han imidlertid en stor Del af sin Tid med Rejser til 
Danmark og Udlandet og kom snart i en meget tyngende Gjæld. 
Den politiske Omvæltning i Danmark 1660 fik ogsaa Følger for 
ham; Ditlev Biilche, en Søn af Kongens Yndling Kammerraad 
Peter B., blev 1664 udnævnt til Berghauptmand, og det kom til 
heftige Rivninger mellem ham og G., hvis Stilling derved blev 
grundig rokket. Under et Ophold i Kjøbenhavn 1668 blev han 
tilmed af sine Kreditorer truet med Arrest; snart efter døde han 
i Christiania 8. Maj (eller efter en anden Beretning 2. Marts) s. A. 
Han var gift med en tysk Dame, Anna Sabina v. Gersdorff.

Brünnich, Kongsberg Sølvbergverk S. 117 ff.

J. A. Fridericia.



Gjedde, Frederik Eiler, 1641-1717, Søofficer, Stiftamtmand, 
var Søn af ndfr. nævnte Ove G. Han nævnes første Gang 
1677 som Chef for Orlogsskibet «Neptunus», hvormed han 1. Juli 
deltog i Slaget paa Kjøge Bugt og sekunderede Niels Juel 
saa godt,  at han med Ære omtaltes af denne til Kongen; kort
Tid efter forfremmedes han til Schoutbynacht. 1687 udsendtes han 
som Viceadmiral til Nordsøen med en liden Eskadre for at forjage 
Sørøvere; 2 Aar senere var han atter underlagt Hovedflaaden under 
Niels Juel, der dog ikke udrettede noget dette Aar. 1695 førte 
han Kronprinsens Brud, Prinsesse Louise af Meklenborg, fra Warnemünde 
og var Aaret hernæst Chef for en Øvelseseskadre i Sundet. 
Aar 1700 havde han en Kommando i den store Flaade, som under 
Gyldenløve skulde forhindre Svenskerne under Wachtmeister i at 
forene sig med en engelsk-hollandsk Flaade; imod Forventning 
gik Wachtmeister gjennem Flinterenden, medens G. passede paa i 
Drogden, og Foreningen blev derved alligevel iværksat. Flaaden 
maatte nu indskrænke sig til at forsvare Hovedstaden og kunde 
saaledes ikke forhindre, at Svenskerne 4. Avg. landsatte Tropper 
ved Humlebæk; 14 Dage senere sluttedes dog Krigen ved Freden 
i Traventhal. 1702 blev G. hvid Ridder. 1704-6 var han ansat 
som Overdirektør for Norges Indrulleringsvæsen, af hvis Ordning 
han indlagde sig en Del Fortjeneste. 1707 udnævntes han til 
Gehejmeraad; 1710-12 og senere 1712-13 var han Medlem af 
General-Kommissariatet i Søetaten. 1713 afgik han fra Marinens 
Tjeneste og ansattes som Generalpostdirektør, derefter (s. A.) som
Stiftamtmand i Fyn, hvor han forblev til sin Død, og hvor han 
ejede Godserne Hindema og Nordskov i Svendborg Amt. 
G. var 3 Gange gift: 1. (1682) med Susanne Elisabeth
Adeler (f. 13. Nov. 1663 d. 3. Marts 1685), Datter
af Admiral Cort A.; 2. (1687) med Sophie Amalie
Løvenhjelm (f. 6. Sept. 1671 d. 21. Okt. 1698),
Datter af Generallieutenant Hans L.; 3. (1707) med
Abel Cathrine v. Buchwald. Han havde 3 Sønner, for
hvilke Ludvig Holberg i 1709 var Lærer. I en anonym
Supplik fra Odense 1716 erholder G. kun et daarligt
Skudsmaal; Beskyldningerne vare saa grove, at Kongen
beordrede Summus Theologus, Dr. Bartholin til i
Forening med 2 Provster at undersøge Sagen; forinden
var G. imidlertid død, og Anklagen, som formodentlig,
efter hvad der i øvrigt findes oplyst om ham, næppe
har været retfærdig, bortfaldt dermed. I Skrivelser
til Konseillet fra den Tid, han var i Admiralitetet,
angaaende Stridigheder med Kollegiets øvrige Medlemmer
om Lægen Jens Bing (II, 272) viser han sig som en
sindig og fordomsfri Karakter. Han døde i Odense
13. April 1717.

Hist. Tidsskr. 3. R. I, 117 ff.

C. With.



Gjedde, Ove, 1594-1660, Rigsadmiral, 
Søn af Brostrup G. og Dorthe Pallesdatter Ulfeldt, blev
født 17. Dec. 1594 paa sin Faders Gaard Tommerup
i Skaane. Fra 1609-12 gik han i Sorø adelige
Skole og studerede derpaa 1612-14 ved flere tyske
Universiteter. Efter et kort Ophold i Danmark i
Anledning af sine Forældres Død rejste han 1615
atter udenlands, denne Gang for at uddanne sig som
militær. Først var han i Nederlandene, hvor han
tjente i Grev Ernst Casimir af Nassau-Oraniens
Garde og navnlig lagde sig efter Kjendskab til
Fortifikation; derefter gik han til Tyskland og deltog
i Belejringen af Byen Brunsvig. Noget senere vendte
han tilbage til Danmark og var 1616-18 Sekretær i
Kancelliet. Fra denne rolige Stilling kastede han sig
ind i et temmelig æventyrligt Foretagende. Han blev
paa Kongens Vegne Chef for den Eskadre, der skulde
søge at faa grundlagt en dansk Handel paa Ostindien
og særlig paa Ceylon. 29. Nov. 1618 gik han til Søs
fra Kjøbenhavn om Bord paa Skibet «Elefanten»; men
først i Slutningen af Jan. var hele den lille Flaade
samlet ved Øen Wight i Kanalen. Her fra tiltraadtes
saa den langvarige og besværlige Sejlads. Under det
grønne Forbjærg erobredes et Par Skibe fra en fransk
Fribytter; O. G. vilde have dem sendt hjem, for at der
kunde fældes Dom over dem som Priser, men Skibsraadet
modsatte sig det, og de bleve optagne i Eskadren. Hans
Stilling var i det hele vanskelig. Eskadren var ikke
alene Kongens, men 
ogsaa det danske ostindiske Kompagnis, og dettes Repræsentanter 
paa dets Skibe stredes stadig med ham, der som sagt var Kongens 
Admiral, om Myndigheden. Paa et af Skibene fandtes desuden
Hollænderen Marchelis de Boshouwer, Prins af Migomme og den 
ceylonske Kejsers Afsending (II, 547 f.), med hvem det kom til 
stadige Rivninger, indtil hans Skib skilte sig fra den øvrige Flaade. 
Baadsmændenes Opsætsighed, Modvilje hos flere af de om Bord 
værende danske Adelsmænd, hyppige Sygdomme og Dødsfald 
foruden Storm og Uvejr, der ofte splittede Eskadren, rejste Hindringer 
og Vanskeligheder, som O. G. dog i det hele synes at have mødt 
med Dygtighed. I Juli 1619 passeredes det gode Haabs Forbjærg, 
men først i Maj 1620 kastede man Anker ved Ceylon, Rejsens 
Maal. Her viste sig imidlertid nye Skuffelser. Boshouwer, der 
for øvrigt i Mellemtiden var død, havde vakt store Forhaabninger 
om sin Herres Magt og givet store Løfter, men dels havde han 
vistnok brugt for stærke Ord, dels havde under hans Fraværelse 
indfødte Fyrster samt Portugiserne formindsket Kejserens Territorium og 
Indflydelse. Der gik flere Maaneder hen, inden G. i det hele 
kom i personlig Forbindelse med Kejseren, der væsentlig kun 
havde Magten over Distriktet Kandy. Dog førte Forhandlingerne 
med ham i Avg. til et tilsyneladende taaleligt Resultat, i det han 
overlod Landet Trinkonomale til Kongen af Danmark, lovede at 
hjælpe med til Opførelsen af en Fæstning der og tilsagde de 
danske Toldfrihed og store Handelsprivilegier. Imidlertid opfordrede 
den nederlandske Kjøbmand Roland Crappé (IV, 107), som før 
O. G. var sejlet til Indien for det ostindiske Kompagni, og som 
havde faaet Byen Trankebar paa Koromandelkysten anvist til 
Opholdssted af Fyrsten af Tandschor, G. til at komme der hen, og i 
Sept. 1620 landede han da ogsaa der. Men heller ikke her vare 
Forholdene lette, Crappé var vanskelig at komme til rette med, 
og den indiske Fyrste søgte at faa saa store Fordele som muligt 
ud af Forbindelsen med de fremmede. I Nov. blev der dog 
endelig sluttet en Traktat med Fyrsten, hvorved Trankebar 
overlodes til Kongen af Danmark, og vigtige Privilegier tilstodes
Kongens Undersaatter. O. G. forblev nu her i flere Maaneder, 
sikrede den nye Koloni, der fik Navnet Dansborg, ved Anlægget 
af et Fort og lagde Grunden til en Kirke. I Febr. 1621 rejste 
han tilbage til Ceylon, men her ventede ham igjen Skuffelser, i 
det man ikke var begyndt paa den paatænkte Fæstning, og 
Forholdene i det hele ikke vandt nogen Fasthed. Saa satte han i 
Maj Kursen hjem ad, men naaede først Kjøbenhavn i
Marts 1622. Den ejendommelige Expedition havde gjort
hans Navn bekjendt, men med Resultatet følte han
sig næppe særlig tilfreds; han betragtede sig som
forurettet af det ostindiske Kompagni, af hvilket
han havde ventet en Belønning for sin Virksomhed,
og han nægtede senere at indskyde Penge i det.

Faa Aar efter knyttedes O. G.s Virksomhed til
Norge. Han blev 1622 Lensmand over Brunla og
Numedalen, ombyttede 1637 Brunla med Tønsberg
og. 1640 igjen dette Len med Bratsberg. Uden at
have noget af Hovedlenene var han dog en betroet
Mand; han havde Tilsyn med Galejerne, blev 1639
Landkommissær, i hvilken Egenskab han skulde modtage
Bevillingerne til den norske Landekiste, dernæst 1640
Oberstlieutenant ved det akershusiske Regiment af den
norske Milits og laa adskillige Gange i Slotsloven
paa Akershus Slot i Statholderne Christoffer Urnes
og Hannibal Sehesteds Fraværelse. Mest optagen var
han dog i denne Periode af sit Liv af de norske
Bjærgværker. Han ejede Jærngruber og var en af
Hovedparthaverne i det Kompagni, som 1628 overtog
Kongsberg Sølvværk. Numedalen, hvori Kongsberg
ligger, og som han hidtil havde været forlenet med,
overdroges samme Aar til Kompagniet, og han tilbragte
i en Aarrække den meste Tid paa sin Gaard Tidslegaard
ved Bjærgværket; fra 1630 havde han Direktionen over
det og tog en ivrig Del i hele Virksomheden. Han
modsatte sig 1642 bestemt Regeringens Forslag om
Smeltehyttens Afstaaelse til Kongen, men fra det
nævnte Aar opholdt han sig dog oftere i Kjøbenhavn
og kom til at staa Værket fjærnere.

Med Svenskekrigens Udbrud 1643 begynder den tredje
Periode af O. G.s Virksomhed. Kongen bestemte sig
til paa ny at benytte ham i Flaadens Tjeneste. I
Jan. 1644 udnævntes han til Admiral over den af de
norske Defensionsskibe bestaaende Flaade og fik i
Marts Ordre til med denne at gjøre den af de Geer i
Holland udrustede Flaade saa megen Skade som muligt,
naar den viste sig i Nordsøen. Defensionsskibene vare
dog i alt andet end god Stand, og Flaaden maatte
rekruteres fra Kjøbenhavn. I Maj forenede han sig
ved Flækkerø med Pros Munds Eskadre, og i Forening
sejlede de saa ud i Nordsøen, hvor de 25. Maj leverede
de Geers Admiral, Martin Thijssen, en uafgjørende
Fægtning. De danske Skibe gik tilbage til Flækkerø,
hvor der holdtes Krigsforhør over nogle forsømmelige
Officerer og paatænktes et nyt Angreb. Dog blev der
ikke noget af et saadant, og O. G. fik i
Juni Ordre til at forsvare Farvandet mellem Norge og
Jylland og blokere Gøteborg. Han formaaede imidlertid
ikke at opretholde denne Blokade, da Thijssen i
Avg. kom til Kattegat, og dette gjentog sig i Nov.,
da den fjendtlige Admiral vendte tilbage fra sit
sejerrige Togt til Østersøen; O. G. maatte da søge
Ly med sine Skibe i Marstrand.

I Løbet af denne Tid havde der udviklet sig et
venskabeligt Forhold mellem G. og Norges Statholder
Hannibal Sehested, og det var muligvis paa dennes
Anbefaling, at han i Marts 1645 optoges i Rigsraadet
og udnævntes til Rigens Admiral, skjønt han ikke havde
indlagt sig synderlig Fortjeneste i det foregaaende
Aar. I Rigsraadet viste han sig ogsaa som en af
Sehesteds faa Tilhængere, da denne foreslog at sende
Flaaden fra Sundet op til Baahus Len, men det blev
ikke til hans Ære eller Held, at Kongen gik ind paa
Sehesteds Ønske. I Maj sejlede Flaaden nord paa, men
uden for Gøteborg faldt et af Skibene i Svenskernes
Hænder, og samme Dag strandede Generaladmiralskibet
«St. Sophie» og sank med alle sine Kanoner; Mandskabet
reddedes vel, men Ø. G. brækkede ved denne Lejlighed
sit Ben. 3 Dage efter kom Flaaden med uforrettet Sag
tilbage til Kjøbenhavn. Christian IV var forbitret og
forlangte Undersøgelse, men en saadan vides dog ikke
at have fundet Sted, og der mærkes ikke senere til
nogen Unaade mod ham fra Kongens Side. Om Sommeren
1646 førte han Christian IV paa Flaaden til Norge og
beskæftigede sig atter i disse Aar med Norges indre
Forhold; 1647 fik han Privilegium paa at drive et
Sølvbjærgværk paa en af sine derværende Ejendomme. Han
havde imidlertid 1646 faaet Jungshoved Len i Sjælland,
som han beholdt til 1649; da fik han Herridsvad Kloster
i Skaane (til 1650) og derefter Helsingborg. 1650
mistede han Bratsberg og var saaledes ikke længere
norsk Lensmand.

Under Mellemregeringen efter Christian IV's Død deltog
han som Rigsembedsmand i den øverste Styrelse, var
i Avg. 1648 øverstbefalende paa den Eskadre, hvorpaa
Frederik III sejlede til Norge for at hyldes, og blev
ved Kongens Kroning i Nov. slaaet til Ridder. Han skal
paa dette Tidspunkt have sluttet sig nøje til Corfits
Ulfeldt, men var selv svagelig og hans Indflydelse
ikke stor. Da Rigshofmesteren og Hannibal Sehested
styrtedes 1651, blev ogsaa hans Stilling truet; der
gik Rygter om, at han skulde staa til Regnskab for den
nu 6 Aar gamle Tildragelse med Skibet «St. Sophies»
Stranding, og at han skulde betale 70000                                              
Rdl. i Erstatning for sin Forsømmelse ved den Lejlighed. Men 
Stormen drev over, og han viste sig ivrig til at yde Kronen 
Forstrækninger, saaledes 1653 med et Skib, og ønskede i Modsætning 
til sine fleste Standsfæller ikke Krongods i Udlæg derfor. Dog 
var han ikke fornøjet med Regeringens Optræden over for ham;
Indsættelsen af en Kommandant paa Helsingborg Slot, der hidtil 
havde ligget umiddelbart under ham som Lensmand, følte han 
som en Krænkelse, og muligvis har ogsaa Oprettelsen af 
Admiralitetskollegiet 1655 staaet i Forbindelse med en vis Mistillid til ham og
hans Dygtighed. Det blev ikke heller overdraget ham at føre 
Flaaden under Krigen 1657. Derimod fik han sammen med Christen 
Skeel i Marts s. A. det Hverv at bestyre de Midler, som indkom 
ved Stændernes extraordinær Bevilling til Forsvaret, og i Juli
overdroges der ham sammen med nogle andre Rigsraader 
Fuldmagt til at varetage alle nødvendige Forretninger i Anledning af 
Krigen i deres Kollegers Fraværelse fra Hovedstaden. Efter 
Fredslutningen i Roskilde fik han Hald Len som Erstatning for det 
afstaaede Helsingborg. Ved Pinsetid rejste han dog over til 
Skaane for at ordne sine Sager og var der endnu, da Carl 
Gustav brød Freden i Avg. Følgen var, at han blev fængslet af 
Svenskerne. Han var en Tid arresteret i Helsingborg, men førtes 
siden til Malmø, hvor han synes at have gjenoprettet sit gamle 
venskabelige Forhold til Corfits Ulfeldt; i hvert Fald laante han 
Penge af ham. Først i Sept. 1660 blev han løsladt, kom til 
Kjøbenhavn og deltog i det store Stændermøde. Men han var 
sygelig og døde 19. Dec. s. A. -- Han havde 1. Sept. 1622 ægtet 
Dorthe Knudsdatter Urne, der døde 6. Juli 1667.

M. Henrichsøn, Ligpræd. ov. O. G., 1663. 
Schlegel, Saml. z. Dän. Gesch, I, 2, 37 ff. I, 3, 29 ff. 
Lind, Kristian IV og hans Mænd p. Bremerholm S. 49 ff.

J. A. Fridericia.



Gjellebøl, Reier, 1737-1803, Præst, 
født 1737 (døbt 22. April) paa Gjellebøl i Høland. Faderen, Berger G., og 
Moderen, Gunhild Knudsdatter, vare Bønder. Han deponerede 1756 og tilbragte saa, 
efter at have taget Attestats, 18 Aar som Lærer, deraf 6 Aar som 
Huslærer hos General Andreas Hauch paa Kronborg, hvis Søn 
han med flere andre dimitterede. Under sin Lærervirksomhed 
oversatte han fra Tysk nogle Salmer og skrev en Ny Testamentes 
Bibelhistorie (1773) samt en «Synopsis historiæ sacræ» (1768) i 
Spørgsmaal og Svar til Brug for Studenter, en Bog, der røber en 
orthodox Forfatter og giver et interessant Bidrag til det theologiske 
Studiums Historie hos os. Foruden disse Skrifter leverede han 
1771 en Beskrivelse over Høland, som maa henregnes til vore 
bedre Bygdebeskrivelser, om end dens etymologiske Forklaringer 
ere værdiløse. Ved denne Bog blev han navnkundig. Den er 
tilegnet Struensee, og han hilses her som den, der «sætter Grænsen 
for de mægtiges Begjærlighed» og «har Lyst og Mod til at tage 
sig de afmægtige an». 13 Exemplarer af Bogen vare solgte, da 
Struensee faldt, og G. maatte hu i et Brev af 23. Avg. 1772 
ydmygelig bede om Forladelse for den Fejl, han som en «arm Supplikant»
havde begaaet. Han fik den og blev s. A. Sognepræst til 
Valle i Sætersdalen, hvor han havde megen Møje under sine 
Bestræbelser for Skolevæsenet. En Beskrivelse over Sætersdalen, som 
han fuldførte 1777, indbragte ham 1780 Landhusholdningsselskabets
Præmie. 1782 blev han forflyttet til Stavanger, hvor han blev valgt 
til Provst og virkede til sin Død 1803 (begr. 1. Dec.). Gift 13. Jan. 
1773 med Maria Lisetta Dorothea Stahl (f. 13. Juni 1754 i Celle,
d. 10. Dec. 1833), Datter af Conrad David S. og Anna Dorothea 
f. Biermann. 

Luxdorphiana S. 476 ff. 
Faye, Christianssands Stifts Bispe- og Stiftshist. S. 402.

D. Thrap.



Gjellerup, Karl Adolph, f. 1857, Forfatter, 
er en Søn af Præsten Carl Adolph G. (f. 1808 d. 1860) og dennes anden Hustru, Anna Johanne Elisabeth f. Fibiger (f. 1826), en Søster til Dia F. og Mathilde F. 
(Clara Raphael), s. V, 134 og 142. Han fødtes 2. Juni 1857 i 
Roholte ved Faxe, hvor Faderen var Sognepræst, til han i 1858 
forflyttedes til Landet-Ryde Kald paa Laaland. Da han 2 Aar efter 
døde, og Enken sad i smaa Kaar med mange Børn, kom Sønnen 
i Huset hos hendes Fætter Johannes Fibiger (V, 141), der Aaret 
i Forvejen var bleven residerende Kapellan ved Garnisonskirken i 
Kjøbenhavn. Drengen fik Undervisning i Haderslev Læreres Skole. 
Han siges under sin Skolegang at have været en stille, artig Dreng, 
der især var Religionslærerens Yndling. 1874 blev han Student. Han
hørte til en Slægt af Præster; det var da naturligt, at han ved 
Universitetet valgte det theologiske Studium. I Studenteraarene 
levede han meget afsondret og gik helt op i sine Bøger. Ved Siden 
af Fagstudiet dyrkede han især Æsthetik, læste græske, engelske og
navnlig tyske Klassikere. Allerede i Skolen var han bleven stærkt 
grebet af Schiller, siden paavirkedes han især af Goethe, Heine og 
Shelley; men Schiller yndede han stadig fremfor alle andre, og de 
litterære Forsøg, hvormed han i Studentertiden syslede, prægedes 
af denne Forkjærlighed. Derimod var han oprindelig lidet tiltalt 
af den nyere dansk-norske Digterskole, der stødte hans akademiske 
Smag.

Hans Studier førte ham imidlertid bort fra Kristendommen. 
Af Naturen var han ikke religiøs, og de engelske og tyske Digtere 
i Forbindelse med Tübinger-Skolens Bibelkritik paavirkede hans
Følelse og Tanke i fritænkersk Retning. Dette Omslag medførte 
ogsaa, at han kom til at betragte den af Georg Brandes vakte 
litterære Bevægelse med andre Øjne. Dens franske Præg stødte 
ham ikke mere; han «gik med Ungdommens Absoluthed over Stag». 
I Sommeren 1878 afsluttede han sine Universitetsstudier med at tage 
theologisk Embedsexamen. Men hans Ærgjerrighed stod nu til at 
vinde Navn som Digter. Han havde tidligere i «Nær og fjærn» 
skrevet nogle Satirer mod Henrik Scharling. Et Par Dage efter, at 
han var færdig med sin Examen, begyndte han paa en Novelle, «En 
Idealist», der udkom s. A. under Psevdonymet «Epigonos». Aaret 
efter udgav han under Navn Fortællingen «Det unge Danmark». 
De to Bøger ere ikke synderligt værd. De vidne om, at Forfatteren
er meget belæst eller rettere forlæst -- den første er stærkt smittet 
af Heine --, men hverken om rig Erfaring eller medfødt Kunstnergave. 
Bøgerne gjorde desuagtet en Del Opsigt ved deres hidsige 
Fritænkeri og bevirkede, at Forfatterens Navn bed sig fast. Hans
Fritænkeri løb hyppigst ud i Angreb paa Theologien; det var, som 
han skulde have sine theologiske Læreaar svedt ud; han viste sig 
stadig som den krængede Theolog. Saaledes ogsaa i «Antigonos» 
(1880), en Fortælling fra det 2. Aarhundrede efter Chr., der bunder i 
Bibelkritik, og i Digtsamlingen «Rødtjørn» (1881). I denne findes der 
ved Siden af Angreb paa Theologien tillige Forsøg paa at sætte 
Darwinismen paa Vers med en anspændt Muskel- og Blodbegejstring,
der ikke klæder Forfatteren. Disse evolutionistiske Digte vare et 
Udslag af hans samtidige Studier i engelsk Filosofi og Biologi. Han 
var i Efteraaret 1878 traadt i Forbindelse med Dr., siden Professor,
H. Høffding (hvis Moder er G.s Faster) og var under hans Vejledning 
begyndt paa disse Studier. De gave en mere værdifuld Frugt 
i Afhandlingen «Arvelighed og Moral», der i Foraaret 1881 fik 
Universitetets Guldmedaille. Han havde forbavsende hurtig sat sig ind 
i det store Materiale, hvorpaa Bogen er bygget, og gjengav Stoffet 
meget klart. Afhandlingen udkom samme Efteraar, udvidet og 
omarbejdet, i enkelte Punkter saa stærkt, at hans Venner fraraadede
ham at betegne den trykte Bog som prisbelønnet af Universitetet, 
hvad han ikke des mindre gjorde. Flere af Tilføjelserne (især nogle 
Udtalelser om Selvmord) vakte Forargelse og gave Anledning til en 
kultusministeriel Skrivelse af 3. Nov. 1881, der bestemte, at 
prisbelønnede Afhandlinger fremtidig skulde opbevares i Universitetets 
Arkiv, for at man kunde «kontrollere eventuelle Misbrug i lignende
Retning». G.s Forlægger lod derhos Betegnelsen paa Titelbladet 
overklistre. -- I Sammenhæng med G.s Studier i engelsk Filosofi 
kan nævnes hans Digt ved Darwins Død («Aander og Tider», 1882). 
-- Samme Aar udgav han en større Roman, «Germanernes Lærling», 
hvori han delvis har villet skildre sin egen Udvikling. Han er her 
skredet betydelig frem som Fortæller; han lærte i denne Tid 
adskilligt af moderne franske Prosaister som Flaubert og Brødrene 
Goncourt. Bogen er G.s endelige Opgjør med Theologien. En 
lovlig nærgaaende Skildring af en theologisk Professor og et saarende 
Citat voldte, at Bogen vakte en hel Del Anstød, der bl. a. viste 
sig i, at Stipendiebestyrelsen en kort Tid beslaglagde Regensens 
Exemplar af Bogen og siden forbød, at det blev indlemmet i 
Bibliotheket.

G. havde hidtil været det litterære Venstres enfant terrible. 
Hans udæskende Voldsomhed, hans begejstrede Hylding af Georg 
Brandes («vor Helligaands Ridder, vor St. Georg!» i «Rødtjørn»), 
hans hidsige Hug til Theologien havde givet ham Ry som en af 
de rødeste af de røde. Det var imidlertid kun ved at forstrække
en enkelt Side af sit Væsen, han var kommen til at staa  
saa yderlig. Han var i sit Hjærte hverken politisk eller social 
radikal. Hans Reaktion mod Theologien drev ham til at være yderliggaaende 
ogsaa i disse Retninger, men da denne Reaktion var kogt ud, gled 
han efterhaanden tilbage i sit naturlige Leje. I hans to næste 
Bøger, «Romulus» og «G-Dur» (begge fra 1883), er der intet, som 
kan forarge. De bleve da ogsaa modtagne med noget af den 
Glæde, som følger den omvendte Synder. De to Bøger ere helt
eller delvis skrevne under en Rejse, han s. A. foretog gjennem 
Tyskland, Schweits, Grækenland og Rusland og siden skildrede i 
«En klassisk Maaned» (1884) og «Vandreaaret» (1885). Det er 
forstaaeligt, at han ved under denne Rejse at faa de hjemlige Forhold
paa Afstand kunde komme til Klarhed over sig selv og maatte føle 
sig fremmed mellem sine Partifæller, da han atter kom hjem. Den 
Gang var tilmed det litterære Venstre i Opløsning. Drachmann 
foretog sin Svingning med «Ostende-Brügge», og det litterære 
Venstre fordreves fra «Morgenbladet» af Berg. G. havde derhos 
altid følt sig ilde berørt af visse Sider af Partiets Liv, der stundum 
kunde faa en Karakter, som Saarede det kvindelig fine i hans 
Væsen. Men hvad der forbavsede, var, at han ikke brød med 
dem, fra hvem Forargelsen tit var kommen, men derimod med
Georg Brandes. De havde kjendt hinanden fra 1879, og G. havde 
siden da siddet beundrende ved Brandes' Fødder, hængt ved ham 
og apotheoseret ham. Nu trak han sig ikke blot tilbage fra ham, 
men rettede snart efter (i «Vandreaaret») et lidet pietetsfuldt Angreb 
paa ham. Samtidig brød han med mange andre, han før var knyttet 
nær til. Disse Brud og det Ægteskab, han 24. Okt. 1887 indgik 
med Eugenia Anna Caroline f. Heusinger (f. 24. Sept. 1852, Datter af
en Gymnasiallærer i Dresden og tidligere gift med Kapelmusikus 
F. Bendix (II, 48), en Fætter til Georg Brandes), have sat dybe 
Spor i hans senere Produktion, navnlig i «Brynhild» (1884), hans 
bedste poetiske Værk, i «Minna» (1889) og «Min Kjærligheds Bog»
(1889, 2 Opl.), i «Bryllupsgaven» (1888) og «Thamyris» (1887).

Efter Bruddet med det litterære Venstre er G. vendt tilbage 
til de Idealer, han fra først af dyrkede, og har især skrevet om 
klassiske, heroiske og historiske Æmner («St. Just», 1886, «En 
arkadisk Legende», 1887, «Hagbard og Signe», 1888). Et 2 1/2aarigt 
Ophold i Dresden har sat Frugt i «Minna» og «Bryllupsgaven». 
Hans gamle Kjærlighed til Schiller er vaagnet paa ny; den mærkes 
i hans sidste Skuespil, «Herman Vandel» (1891), og har betaget ham 
i en saadan Grad, at han lader sig afbilde i en Dragt à la Schiller, 
og det er næppe tilfældigt, at der i «Minna» flere Gange tales 
om Heltens Schillerske Profil. Men G. har med al sin Selvbevidsthed 
bestandig haft et vist Hang til at klynge sig til en anden og 
efterligne ham.

G. er en betydelig Begavelse, et klart og hurtigt Hoved, 
usædvanlig arbejdsom og uddannet i flere Retninger; han har 
dyrket Musik en Del og skrevet en Bog om Wagner (1890), han maler 
og sysler stadig med Filosofi. Derimod turde det være rigtigt, hvad 
man oftere har sagt, at hans Begavelse snarere henviser ham til 
videnskabeligt Arbejde end til Digtning. Han har af Naturen liden 
Sans for Vers eller Øre for Sprogets Velklang, og trods ihærdigt 
Arbejde lykkes det ham kun sjælden at faa Lyd i sine Linjer. 
Han kan finde fortræffelige Ord og dristige Rythmer, men Verset 
selv har ingen Saft. Hans Digte virke tit som en Art historiske 
Studier, men han synes da at nære en vis Forkjærlighed for 
mæssighederne hos sine Forbilleder. Dette skæmmer selv hans 
«Brynhild», der ellers rummer saa mange storladne og stolte Vers. 
Hans Prosa læses gjennemgaaende med større Nydelse end hans 
Poesi, især efter at han har kastet alt det brogede over Bord. 
Hans Stil er lidt bleg og kølig, men lind og let og gjennemsigtig. 
Ogsaa fra Indholdets Side tiltales man mest af hans Prosaværker, 
især Fortællingerne, fremfor alle «Minna», hvis første Halvdel er 
noget af det lødigste, han har skrevet. - G. fik fast Digtergage 
i 1889.

Niels Møller.



Gjellerup, Sophus Michael, f. 1838, Historiker. 
Han er en Halvbroder til den foregaaende og fødtes 22. Avg. 1838 i Roholte. 
Moderen hed Sara Elisabeth f. Behrendt (d. 1852). Student fra 
Herlufsholm 1857 og theologisk Kandidat 1864. Ved Siden af 
Skolegjerning kom han tidlig ind paa litterære Sysler og skrev en
Biografi af Biskop Jens Dinesen Jersin (1868-70), et fint Arbejde med 
gode Bidrag til Skole- og Kirkehistorien i det 17. Aarhundrede. 
Sammen med C. F. Bricka udgav han en Samling gamle Ligprædikener 
under Titelen «Den danske Adel i det 16. og 17. 
Aarhundrede» (1874-75), der imidlertid standsede med 1. Bind. I «Hist. 
Tidsskrift» har han leveret flere Bidrag, hvoraf bør fremhæves hans 
«Bemærkninger om Samfundsforholdene, især Opdragelsen, hos den 
danske Adel i Tidsrummet 1536-1660» (1873). 1872-79 var han 
beskæftiget med Redaktionen af det fra det store kongl. Bibliothek
udgivne «Bibliotheca Danica» (s. III, 165). Siden 1879 Assistent ved Universitetsbibliotheket og siden 1887 tillige Notar ved det 
theologiske Fakultet. Er Medlem af den danske historiske Forenings 
Bestyrelse (siden 1870), af Selskabet for Udgivelse af Kilder til 
dansk Historie og af Kommissionen for Afholdelse af almindelig 
Forberedelsesexamen. 

C. F. Bricka.



Gjelstrup, Adam Gottlob, 1753-1830, Skuespiller og Landskabsmaler, 
er født 11. Okt. 1753 paa Møen og blev af sin Fader 
sat i Malerlære hos en «Amtsmester»; han gjorde Svendestykke 
og vilde rejse udenlands for at uddanne sig til Kunstner. Han 
kom dog ikke længere end til Augustenborg, hvor han i en Avis
læste en Bekjendtgjørelse om, at det kgl. Theater i Kjøbenhavn 
søgte en Skuespiller og Tenorist, og øjeblikkelig vendte han om 
igjen og meldte sig ved Theatret. Til sin Debut 10. Okt. 1777 
havde han valgt Henrik i «Henrik og Pernille», men hans første 
Forsøg faldt saa uheldig ud, at der var Tale om øjeblikkelig at 
afskedige ham. Han fik dog Tilladelse til 10 Dage senere at 
forsøge sin Lykke igjen, denne Gang som Arv i «Den honette 
Ambition», og vandt da her et ganske exempelløst Bifald. 
Forklaringen paa, at G. havde været saa slet den første Aften og saa
fortræffelig den næste, laa i hans egen Person. Han var usædvanlig blond, 
næsten hvidhaaret, havde et overordentlig ungdommeligt 
Ansigt med bløde, ligesom endnu uudviklede Træk; men 
dette Ansigt, der var udtryksløst, naar han som Henrik skulde 
spille med det, som det var, blev i Stand til ved nogle ganske 
faa Penselstrøg at antage de mest forskjelligartede, løjerligste 
Udtryk. G. kunde spille saa omtrent alt muligt undtagen netop sig 
selv, og hans Færdighed i at føre Penselen hjalp ham til med 
fremragende Dygtighed at kunne maskere sit Ansigt. Denne 
diskrete Maskeren af Ansigtet var noget nyt den Gang ved Theatret, 
og G. dannede i saa Henseende Skole for den efterfølgende Tid. 
Maleriet opgav han ikke, og i sine Fritimer færdedes han meget 
ude i Naturen, studerede den, kom i Berøring ude paa Landet 
og i Byen med de forskjelligste Mennesker og studerede ogsaa
disse. Og Resultatet heraf var, at G. efterhaanden skabte et rigt 
Galleri af de mest heterogene Figurer. Hans Fantasi var 
nemlig lige saa rig, som hans Blik var skarpt for Folks Ejendommeligheder,
og føjer man hertil et bredt og saftigt Lune, parret med en 
vidunderlig udviklet Evne til at opfatte og tilegne sig enhver 
Dialekt, vil man kunne forstaa, at Kunstneren meget hurtig blev 
af stor Betydning for Scenen, Jysk, fynsk, sjællandsk og 
holstensk talte han med samme Fuldkommenhed, og lige stor var 
han, hvad enten han spillede den gamle Gnier, Arv, Bulderbassen,
Jøden eller Gadedrengen. Men havde G. ogsaa et frodigt Lune, 
var han til Gjengjæld belemret med en lige saa stor Lunefuldhed, 
og denne virkede alt andet end heldig paa hans Kunst. Hvordan 
han spillede, afhang ene og alene af, i hvilket Humør han var,
og derfor var han enten uovertræffelig morsom eller ogsaa 
fuldstændig slet i sit Spil.

Allerede i Foraaret 1780 følte han sig tilsidesat af sine 
overordnede og tog ved Sæsonens Udgang øjeblikkelig Afsked. Hans 
Hustru (s. ndfr.) fik ham dog overtalt til atter at gaa til Theatret, 
og allerede i Dec. s. A. spillede han igjen og havde kun det 
Udbytte af sin Bortgang, at han maatte ansøge om paa ny at faa 
fast Ansættelse, hvilken ogsaa gaves ham i Febr. 1781. Hans 
Lunefuldhed forlod ham dog ikke, og sidst i 1790
fandt han saaledes en Aften, da Kongehuset var
nærværende, paa at spille og synge Florians Rolle
i «Den sværmende Filosof» næsten med en Avtomats
Ubevægelighed. Kronprinsen blev saa opbragt derover,
at han gav Ordre til at sætte G. i Blaataarn, hvor
han skulde blive, til han havde gjort Direktionen
Afbigt, og det var først efter lange Overtalelser,
at det lykkedes at bevæge G. til at falde til
Føje. Men trods alle sine Kapricer var G. Publikums
Yndling, hvem man aldrig blev kjed af at se, saa
højst forskjellig og saa udmærket var han i alle
sine Roller. Nogle af sine største Triumfer fejrede
han i det Holbergske Repertoire. «Jeppe paa Bjærget»
omtales af Rahbek som en Mønsterpræstation, udarbejdet
indtil de mindste Detailler af G., som i sit Exemplar
af Komedien havde optegnet en Mængde Enkeltheder
vedrørende sit Spil; Studenstrup i «11. Juni», Jens i
«Jacob v. Thybo», Ephraim i «Diderik Menschenschrek»,
Jesper Ridefoged i «Erasmus Montanus» og Arv i «Den
honette Ambition», i «Maskeraden», i «Henrik
og Pernille», i «Kilderejsen» samt i «Julestuen»
hørte til hans mest fortrinlige Roller, hvortil
komme Roller som Sadelmageren i «Kun sex Retter»,
Tony Lumpkin i «Fejltagelserne», Bittermann i
«Menneskehad og Anger», Ascher i «Kinafarerne»,
Æbeltoft i «Gulddaasen», Goldfinch i «Vejen til
Ødelæggelse», Bridoison i «Figaros Giftermaal» og
Jacob Plump i «Forvandlingerne». Efter at Hauch var
bleven Chef for Theatret, tog dog G.s Lunefuldhed
til i en saadan Grad, at han i 2 Aar paa Grund af en
foregiven Sygdom afholdt sig fra at spille, hvilket
bragte de yngre, navnlig H. C. Knudsen og Lindgreen,
ind i mange af hans Roller; men næppe var Hauch
afgaaet, før G. igjen, 22. Okt. 1798, optraadte paa
Scenen og som Bærhid i «De to gjerrige» hilstes med
endeløs Jubel. Faa Aar efter maatte Hauch imidlertid
atter overtage Chefsposten, og dette var ensbetydende
med G.s Bortgang fra Scenen, hvilken han sidste Gang
betraadte 1. Dec. 1803 som Constans i «Adolf og
Louise». Fra dette Øjeblik skyede G. Theatret som
en Pest, talte aldrig om det og levede udelukkende
for at pleje sin sindssyge Datter, over for hvem
han lagde den mest rørende Selvopofrelse for Dagen,
og for Landskabsmaleriet. Han turede stadig omkring
i Sjælland og malede en stor Mængde Smaabilleder, der
gjorde, at han blev anset for at være lige saa genial
en Maler som Skuespiller. I Aarene 1822-27 udstillede
han enkelte af sine Arbejder paa Charlottenborg,
hvor de fandt Kjøbere,
og den geniale, men højst originale Kunstner levede
lige til 10. Febr. 1830, da et Slagtilfælde gjorde
Ende paa hans Liv. Kun nogle ganske faa Venner --
ikke en eneste Skuespiller eller Maler -- fulgte ham
til Graven.

Overskou, Den danske Skueplads III-IV. 
Weilbach, Konstnerlex. 
Museum 1890, S. 516 ff.

Edgar Collin.



Gjelstrup, Cathrine Marie, 1755-92, Skuespillerinde. 
I en tidlig Alder kom den lille Jomfru Morell, som
var født 3. Marts 1755, og hvis Fader var fransk
Violon, ind paa det kgl. Theaters Danseskole, men
som saa mange andre forlod ogsaa hun Balletten for
at forsøge sig i Skuespillet. Hun debuterede paa
det kgl. Theater 3. Nov. 1773 som Pernille i «Det
aftvungne Samtykke», og med hende fik Pernillerne
den Fremstillerinde, som de havde savnet siden
Caroline Walters Dage. Den fyldige Brunette med de
mørke, talende Øjne havde et ualmindelig heldigt
Udvortes for Scenen, men dog særlig for det Rollefag,
hun valgte, og som Kammerpigen overhovedet, hvad
enten det nu er den danske Pernille eller den franske
Soubrette, staar hun maaske uovertruffen paa den
danske Scene. Baade Rosenstand-Goiske og Rahbek
ere enige om at fremhæve hendes store Dygtighed,
der blandt andet lagde sig for Dagen ved den Maade,
paa hvilken hun forstod at karakterisere de enkelte
Kammerpigeroller og holde den ene forskjellig fra den
anden. Pigen Annette i «Den politiske Kandestøber»
var en ganske anden end Pernillerne i «Den honette
Ambition», «Julestuen», «Det lykkelige Skibbrud»,
«Jacob v. Thybo» osv., og den danske Kammerpigetype
var atter grundforskjellig fra Pernille i Goldonis
«Huset i Oprør», Lise i «Aabenbar Krig» og Toinette i
«Den indbildte syge», hvilken sidste Rolle berømmes
som en af hendes allerypperste. Hun udstrakte dog
sin Virksomhed videre end til dette ene Felt, paa
hvilket hun glimrede saa højt; ved Hjælp af sine gode
Stemmemidler var hun til stor Nytte i Sangspillet,
og med afgjort Held optraadte hun i saa forskjellige
Roller som Lady Sneerwell i «Bagtalelsens Skole» og
Mette i «Kjærlighed uden Strømper». I 1778 blev hun,
der forinden havde staaet i Forbindelse med den fra
Hofrevolutionen 1772 bekjendte Officer Køller-Banner,
gift med den ovennævnte A. G. Gjelstrup, men hendes
Ægteskabs Lykke formørkedes ved, at deres Datter
var sindssyg. Først i Halvfemserne begyndte hun at
skrante, og da hun 12. Marts 1792 skulde spille
Lisette i «Det gavmilde Testament», ytrede hun,
at det dog var mærkeligt, om hun som den 
tredje Hovedperson i dette Stykke skulde dele
Skæbne med Londeman og Clementin, der begge for
sidste Gang vare optraadte heri. Hendes Anelse slog
til, og hun betraadte ikke oftere Scenen. Hun
kastedes kort efter paa Sygelejet og forlod
først dette ved sin Død 29. Okt. 1792.

Edgar Collin.



Gjelstrup, Peder Nielsen, 1581-1630, Professor,
var født i Gjelstrup i Egebjærg Sogn i Ods Herred
i Nov. 1581. Forældrene, Niels Sørensen og Ane
Christensdatter, vare simple Bønderfolk; men da
Sønnen havde Lyst til Læsning, satte de ham i Skole
i Nykjøbing i Sjælland, hvorfra han 1595 gik over til
Roskilde Skole. Da Faderen imidlertid døde Aaret efter
(Moderen var allerede tidligere død), saa maatte
Sønnen siden sørge for sig selv. Ved Udholdenhed
og Flid lykkedes det ham dog at komme frem. Da han
havde en god Stemme, førte han an blandt Peblingerne,
som sang Diskant. Siden gik han den gamle Dr. Niels
Hemmingsen til Haande indtil hans Død (1600), og
endelig blev han «Deputator» blandt Disciplene,
der nøde Kosten i Duebrødrekloster. Nok er det, han
fægtede sig igjennem, indtil han 1605 i en Alder af
næsten 24 Aar blev Student. Han var nu saa heldig,
at den ansete Theolog Professor H. P. Resen tog ham
i Huset, og dermed var hans Fremtid sikret. Thi da
Resen bemærkede hans Flid og gode Evner, beholdt
han ham hos sig i hele hans Studietid, hjalp ham
til at blive Kommunitetsprovst, og da han 1610
havde taget Magistergraden, anbefalede han ham til
Kansler Chr. Friis til Borreby, som gav ham Midler
til at rejse udenlands, indtil han 1613 kunde faa
det kgl. Rejsestipendium. I 4 Aar færdedes han nu
vidt om Lande, og der var ikke ret mange bekjendte
Lærdomssæder i Tyskland, Frankrig og Italien, som
han ikke havde besøgt, da han 1614 kaldtes hjem for at
overtage en Lærerplads ved Universitetet. I de 16 Aar,
han beklædte denne Stilling, var han først Professor i
Latin, siden i Græsk og endelig i Logik. Efter længere
Tids Brystsvaghed døde han 1630. De af ham udgivne
Skrifter ere mest Oversættelser og Disputatser. --
Hans Ægteskab 1617 med Lisbet Petersdatter fra
Flensborg, der tjente i Statholder Breide Rantzaus
Hus, skaffede ham en hel Del Ubehageligheder fra hans
Medlæreres Side, fordi han havde staaet i Forhold
til hende før Brylluppet. Hun overlevede ham i mange
Aar og skjænkede 1656 hans efterladte Bogsamling til
Universitetet.

Vinding, Acad. Haun. S. 265 ff. 
Rørdam, Kbhvns Universitets Hist. 1537-l621 III.

H. F. Rørdam.



Gjenner, s. Genner.



Gierlew, Andreas Christian, 1774-1845, Generalkonsul,
var født 25. Avg. 1774 i Roskilde, hvor Faderen, Andreas Nicolai G. 
(f. 1745 d. 1811) var Raadmand og Byfoged, samtidig med at han 
beklædte Embedet som Birkedommer i Selsø og Bistrupgaard
Birker. Moderen hed Marie Cathrine f. Mariager (f. 1741 d. 1794). 
Efter at G. fra 1784 havde nydt Undervisning i sin Fødebys lærde 
Skole og i 1791 var blevet dimitteret til Universitetet, tog han fat 
paa det theologiske Studium og fik Attestats i Aaret 1797. I 1799 
blev G. Alumnus paa Borchs Kollegium og har utvivlsomt i Aarene 
efter Embedsexamen og indtil 1801 været beskæftiget med Studier 
i Kjøbenhavn. Sidstnævnte Aar tog G. virksom Del i Oprettelsen 
af Studenterkorpset, og efter at have opnaaet flere akademiske 
Rejsestipendier tiltraadte han om Efteraaret en Udenlandsrejse, 
som skulde faa afgjørende Betydning for hele hans liv. Rejsen 
gik først til Tyskland, hvor G. gjorde Bekjendtskab med Filologen 
F. A. Wolff og med Niemeyer, og hvor han navnlig besøgte Leipzig, 
Berlin og Gøttingen. Efter et Aars Ophold i nævnte Land rejste 
han til Paris, hvor han traf sin Ven H. C. Ørsted og sluttede et,
som det synes, varmt Venskab med Digteren Baggesen, sammen 
med hvem han i 1803 tiltraadte en Rejse over Schweits til Italien, 
hvor han i Rom omgikkes med W. v. Humboldt, Thorvaldsen og 
Zoëga. Først i Jan. 1805 rejste G. paa ny imod Nord for over 
Wien og Tyskland at vende tilbage til Kjøbenhavn.

Efter sin Hjemkomst synes G. at have begyndt en litterær 
Virksomhed, der utvivlsomt maa have henledt Opmærksomheden 
paa ham og medført, at der overdroges ham flere Hverv. Saaledes 
blev han i Begyndelsen af Aaret 1807 Sekretær i den almindelige 
Skolekommission, hvad især skal være foranlediget ved en af ham 
skreven Artikel, «Om den offentlige Opdragelse og Undervisning i 
Frankrig», som fremkom i Engelstofts «Universitets- og Skoleannaler». 
S. A. blev G. udnævnt til Fuldmægtig i General-Landøkonomi- og 
Kommercekollegiets Sekretariat for Handels- og Konsulatssager, en 
Udnævnelse, som muligen til Dels kan være fremkaldt ved hans 
omtrent samtidig udgivne livlige Rejsebeskrivelse: «Breve over 
Italien og Sicilien» (2 Dele). 1810 traadte G. i Udenrigsdepartementets
Tjeneste, i det han blev udnævnt til Konsulatssekretær i Tunis, 
hvad muligvis Statsminister Niels Rosenkrantz kan have fremkaldt, 
i det denne utvivlsomt har været G.s Velynder. G. rejste til sin 
nye Stilling i Okt. 1810, men ankom først i Avg. 1811 til Tunis, 
hvor han efter Kommandørkapitajn Holcks Afgang tillige faktisk 
forestod Konsulatet. I Aaret 1815 blev han udnævnt til virkelig 
Kancelliraad og s. A. til Konsul i Tunis, en Stilling han udfyldte
til sine foresattes fuldkomne Tilfredshed, men som finansielle Hensyn 
tvang ham til at opgive i 1818, i det Postens Indtægter ikke 
svarede til de Udgifter, denne paalagde dens Indehaver, og han
dertil havde lidt betydelige Tab ved Handelshuset Rybergs Fallit. 
Da G., der kom tilbage til Kjøbenhavn i 1819 og det følgende 
Aar var blevet Legationsraad med Etatsraads Rang, ikke mente at 
kunne vende tilbage til Tunis, blev han i Aaret 1822 entlediget
i Naade med Vartpenge. Fra 1822 opholdt G. sig i Kjøbenhavn, 
beskæftiget med litterære Sysler og med sine Børns Opdragelse, 
indtil han endelig, efter 9 Aars Ventetid og efter forgjæves at have 
søgt flere Embeder, i 1831 paa ny traadte i Statens Tjeneste, i det 
Konsulatet i Christiania overdroges ham, en Post, som han med 
Titel af Generalkonsul beklædte, lige til han temmelig pludselig 
bortkaldtes ved Døden 2. Sept. 1845, faa Maaneder efter at han 
var blevet udnævnt til Kommandør af Danebrog.

G. var uden Tvivl en begavet og dygtig Mand, der næppe 
kom til at indtage den Plads, hans Evner og Kundskaber 
berettigede ham til at vente. Han var to Gange gift: 1. med 
Wilhelmine Josepha f. Holsten (f. 13. Marts 1791 d. 5. Juni 1812), hvem 
han ægtede 22. Sept. 1810, og som var en Datter af Kommandør 
Chr. H. og Anna Elisabeth f. Faye. 3 Aar efter hendes Død 
ægtede G. (8. Juni 1815) Elisabeth Robinson, Datter af den engelske 
Konsul i Tunis Bryan Valentin R. 

Erslew, Forf. Lex. 
Breve fra og til H. C. Ørsted. 
L. Daae, Breve fra Danske og Norske.

C. Zytphen-Adeler.



Giersing, Niels, 1783-1835, Landøkonom, 
var født 23. Juni 1783 paa Sandbygaard ved Ringsted og var en Søn af Proprietær 
Peder Jensen G. og Magdalene Cathrine f. Fogh. Han blev Student 
1801 og juridisk Kandidat 1806; s. A. blev han Ejer af Godset 
Nøragergaard og senere af Hesselberggaard og Appelsberggaard, 
alle paa Sjælland. Da det ved kgl. Resolution af 30. Maj 1828 blev 
bestemt, at et Interimsinstitut for Agerdyrkning og Forstkultur 
skulde anlægges paa Mørup Hovedgaard under Sorø Akademi, blev 
G. udnævnt til Forstander for dette. Skolen aabnedes 1830, men 
nedlagdes efter faa Aars Forløb. En samtidig Forfatter udtaler, at 
den selv under den forstandigste Bestyrelse maatte mislykkes. Tiden 
her hjemme var næppe endnu moden for slige Agerbrugsskoler, og 
Ordningen paa Mørupgaard var for en Del upraktisk. -- G. var en 
ret produktiv Forfatter. Foruden nogle Oversættelser har han
udgivet: « Praktisk Anvisning i Landøkonomi» I-II (1825-29), «Om 
Hestes, Kvægs og Faars Fodring m. v.» (1826) og «Praktiske 
Iagttagelser, grundede paa mange Aars Erfaringer om den for 
Fædrelandet vigtige Smørproduktion» (1828) -- Skriftet er en 
Redegjørelse for den «Behandlingsmaade af Mejeriprodukterne, hvilken 
et holstensk Fruentimmer, Mad. Johnsen,» fulgte paa Bregentved, 
og er et for sin Tid godt Skrift --; endelig udgav G. en 
Redegjørelse «Om  Agerdyrknings- og Forstinstituttet paa Mørupgaard»
(1831). Han ægtede 20. Maj 1811 en Datter af Gehejmestatsminister 
Ove Malling, Frederica Amalia M. (f. 1788 d. 1869). Han blev 1830 
Kammerraad og døde 8. Jan. 1835 Paa Mørup.

Erslew, Forf. Lex.

H. Hertel.



Giessing, Christoffer, 1723-91, Personalhistoriker og Genealog. 
Denne flittige Mand var født i Marts 1723 paa Gaarden Langholt 
i Vendsyssel, hvor hans Fader, Christen Hansen Bedsted, da 
var Ridefoged (siden Skoleholder og Bedemand i Grenaa); Moderen, 
Mette f. Giessing, var en Præstedatter, og Sønnen fik hendes Faders 
Navn. Efter ovennævnte Bedsteds Død (1731) ægtede Enken den fra den 
første Holbergske Scene bekjendte Aktør Joh. Nic. Ulsøe, 
der var bleven By- og Herredsfoged i Grenaa. Men da ogsaa 
denne Ægtefælle døde efter kort Tids Forløb, flyttede hun til 
Viborg, der ansaas for «et godt Levested for en fattig Enke». Fra 
denne Bys Skole naaede Sønnen C. G. 1745 at blive Student, 
efter at han en Tid havde lagt sig efter Tegne- og Malerkunsten. 
Hans store Fattigdom tillod ham ikke at blive i Kjøbenhavn for 
at studere videre, men han maatte gaa ud som Huslærer. Her 
kom hans musikalske Talent ham til gode, og da han havde faaet 
Philosophicum, ansatte Biskop Hygom ham 1748 som Hører for den 
nederste Klasse i Randers Skole og som Kantor. 1752 afstod han 
med Biskoppens Tilladelse dette Embede for at gaa til Kjøbenhavn 
og studere til theologisk Attestats. Paa Grund af Fattigdom
naaede han dog ikke Maalet; 1755 maatte han antage Pladsen som 
nederste Hører og Kantor i Helsingør, hvorfra han 1758 forflyttedes 
til Kantoratet ved Roskilde Domkirke og Skole, i hvilken Stilling 
han forblev til sin Død 1791. 
Foruden nogle Kantater har G. udgivet «Tychoniana eller 
Efterretninger om den lærde Chr. L. Tychonius' Levned og Skrifter» 
(I-II, 1770-72). Hans Hovedværk er dog «Samling af danske, 
norske og islandske Jubellærere» (4 Bind, 1779-86), hvori der er
samlet en stor Mængde Efterretninger om længelevende gejstlige og 
deres Familier. Desuden efterlod G. store utrykte Samlinger af 
personalhistorisk Art, hvoraf det meste nu synes tabt. Megen 
kritisk Sans havde G. vel ikke, men ligesom han synes at have været
en brav og hæderlig Mand, saaledes var han ogsaa overordentlig 
flittig, og han kan med nogen Føje kaldes Grundlægger af det 
genealogiske Studium her til Lands for de borgerlige og særlig 
de gejstlige Slægters Vedkommende. At hans Interesser ogsaa have
strakt sig til andre Felter, ses af en Forestilling, han 1779 indgav 
til Regeringen om Anlæg af en ny Papirfabrik til Fremstilling af 
visse Papirsorter, der hidtil kun kunde faas fra Udlandet, og til
Benyttelse af de til Papir anvendelige Raastoffer, som nu ikke kom 
til Anvendelse af Mangel paa de i Forhold til Landets Papirforbrug 
fornødne Fabrikker. -- 1755 havde G. ægtet Anne Birgitte Saabye 
(Datter af Rektor, Mag. Peder S. i Aarhus), med hvem han havde
en stor Børneflok.

Kirkehist. Saml. 3. R. VI, 780 f.
Nyrop, Strandmøllen S. 207 ff.

H. F. Rørdam.



Giessing, Hans Jørgen, 1784-1854, Præst, 
Søn af Præsten i Storvorde Rasm. Jørg. G. (f. 1747 d. 1812) og Jacobine Kirstine 
f. Sommer (f. 1752 d. 1796), var født 3. Maj 1784. Han dimitteredes 
fra Aalborg Skole 1801, tog theologisk Embedsexamen 1804 og blev 
s. A. optaget i det pædagogiske Seminariums historiske Klasse. 1806 
blev han Adjunkt i Viborg og 1814 Overlærer sammesteds, men 
fandt sig 1815 foranlediget til at tage sin Afsked. Det næste Aar
blev han Sognepræst for Herslev og Viuf Menigheder i Ribe Stift, 
1831 for Torkildstrup og Lillebrænde paa Falster og 1842 for 
Ballerup og Maalev i Kjøbenhavns Amt. Han ægtede 1816 Sophie 
Christine Raben (f. 1794 d. 1859), Datter af Jens Pet. R., Ejer af 
Frørupgaard. -- Han døde i Ballerup 22. Marts 1854.

G. tog Del i de forskjellige Forhandlinger, som i hans Tid 
fandt Sted om Kirke- og Skolevæsenet, og hans Indlæg ere klart 
og maadeholdent skrevne. Han stod i det hele paa samme 
Standpunkt som Professor H. N. Clausen og de Mænd, der sammen med 
ham maatte regnes til det liberale Parti. Han ønskede saaledes ikke 
Sognebaandet løst, men vel, at det skulde gjøres lettere at erholde 
Tilladelse til at bruge uvedkommende Præster. Ikke sjælden var 
han en af de første, der udtalte de Tanker og Forhaabninger, som
fik Kurs i Tiden mellem 1830 og 48. Saaledes fremsatte han allerede 
1832 Ønsket om, at Gejstligheden maatte faa Indflydelse paa 
Kirkens Styrelse, og at Præsterne maatte blive fritagne for en Del 
af  de verdslige Forretninger, som vare dem paalagte, ligesom han 
efterviste Umuligheden af, at de kunde efterkomme de Regler for 
Skoletilsynet, som Kancelliet havde givet. -- At han 1849 blev 
Medlem af den aldrig sammenkaldte Landkommunallovkommission 
og 1850 Formand for Kommissionen til Afløsning af Husmændenes 
Hoveri i Kjøbenhavns Amt, viser, at han var anset for en praktisk 
og indsigtsfuld Mand paa dette Omraade.

Erslew, Forf. Lex.

L. Koch.



Giessing, Hans Peter, 1801-77, historisk Forfatter, 
en Halvbroder til den foregaaende, er født 30. Sept. 1801 i Bogense, hvor 
Faderen da var Sognepræst. Efter at have taget dansk-juridisk
Examen 1821 bestemte han sig for Studeringerne og blev 1824 
dimitteret til Universitetet; 1828 tog han juridisk Embedsexamen. 
G. blev 1831 Kopist i Kjøbenhavns Politiret, 1838 Kontrollør ved 
Kontoret for rejsende paa Politikammeret, 1851 titulær Politisekretær. 
Han entledigedes 1863 og døde 24. Sept. 1877 i Kjøbenhavn. Han 
blev 1835 gift med sit Søskendebarn Mette Cathrine Winding (f. i
Christianssand 1807, d. paa St. Hans Hospital ved Roskilde 1883). 
Interesse for Historien, især «den praktiske» *c: Tiden efter 
Enevældens Indførelse, gjorde ham til Forfatter, uden at han besad 
anden Begavelse i saa Henseende end Flid og Politimandens Evne 
til at opspørge Oplysninger. Saaledes skrev han Bøger om Griffenfeld 
(1846), Løvenørn (1847), Struensee og Guldberg (1849); større 
Fortjeneste havde hans Bøger om «Kong Frederik VI's Regeringshistorie
» (1850), «Kong Christian VIIFs Regeringshistorie» (1852), 
«Danmarks Historie fra Christian VIII's Død til Statshelhedens 
Gjenoprettelse, 1848-52» (1854), «Kong Frederik VII's Ungdoms- og 
Regeringshistorie» (1865), i det en Del Aktstykker og dernæst 
Meddelelser af forskjellige Ministre og fremtrædende Mænd under disse 
Konger stilledes til hans Raadighed. G. er Helstatsmand og stærk 
konservativ (i nogle Piecer er han ogsaa optraadt som Forsvarer af 
Lavsvæsenet); i Fremstilling og Sprog er han ubehjælpsom og tung.

Erslew, Forf. Lex.

Johannes C. H. R. Steenstrup.



Gjordsen (Gørtze), Claus, --1532, kongl. Kansler,
var en Søn af Eggert G. til Solvig i Nordslesvig og
Anne Fasti (Skram). Han blev gejstlig opdragen, tog
Magistergraden og blev Kannik ved Ribe Domkirke. Her
blev han 1514 Domprovst, dog saaledes, at han maatte
betale en aarlig1 Afgift af 20 Dukater til en romersk
Prælat, Kardinalen af Segnigallia, der tidligere havde
faaet Præbendet. Ved Frederik I's Tronbestigelse blev
han kongl. Kansler, en Stilling, som han paa mange
Maader forstod at gjøre sig indbringende. Sit Prælatur
ombyttede han nemlig 1526 med Ærkedegneembedet,
der var det øverste Prælatur ved Domkirken; Provstiet
derimod afstod han til Iver Juel, med hvis Søster hans
Broder, Mads G. til Solvig, kort efter blev gift, dog
saaledes, at C. G. sikrede sig den temmelig betydelige
aarlige Sum af 60 Gylden for Afstaaelsen. Med
Ærkedegnedømmet var forbundet Brøns og Emmerlev Kald
i Sønderjylland og betydelige Indtægter. Mester
C. G. lod sig dog ikke nøje hermed; 1527 blev han
tillige Forstander for Helligaandsgaarden i Ribe og
s. A. Dekan i vor Frue Kirkes Kollegium i Kjøbenhavn,
en Stilling, han dog «ved fri Resignation» (*c: for
en aarlig Pengesum) 1531 afstod til Rentemesteren
Mag. Christen Hvid. Tillige var han 1529 bleven
Forstander for Ring Kloster ved Skanderborg, og saa
var han endda Sognepræst ved St. Ibs Kirke i Varde,
indtil han 1531 «resignerede». Som man ser, forstod
han meget godt at benytte sin Stilling til at handle
med gejstlige Embeder; men han var vel heri ikke værre
end de øvrige kongl. Rentemestre, Sekretærer osv.

Som Kansler viste han sig som en dygtig
Forretningsmand; fra hans Haand skriver sig saaledes
vigtige statistiske Oplysninger om de daværende
Len. Han var Mellemmand mellem Kongen og Rigsraadet
under Forhandlingerne; selv forekommer han endogsaa
et Par Gange opført blandt Rigsraaderne, hvilket
ellers ikke var Tilfældet med de kongl. Kanslere
paa denne Tid. Alle søgte at staa sig godt med den
indflydelsesrige Kansler; Sportlerne fløde rigelig
og vare store, og de private Gaver ikke mindre,
baade før og efter at Begunstigelsen indtraadte. Eske
Bille lovede ham saaledes en Gang 20 Gylden (o. 100
Tdr. Rug) for at udvirke, at hans Svigerfader,
Henrik Krummedige, fik nogle norske Len, og lignende
Tilfælde vare ikke ualmindelige. -- For øvrigt er det
vanskeligt at faa et bestemt Indtryk af, om C. G. som
Kansler har fulgt en bestemt Politik; han synes blot
at have virket som administrativ Embedsmand. Ogsaa
hans Forhold til Reformationen var uklart. Medens 
han som Dekan i Kjøbenhavn efter den bestaaende Formular 
udsteder Lejebreve paa Kapitlets Gaarde til Borgerne, hvori disse 
maa forpligte sig til at modstaa Luthers Kjætteri, vare han og Mester 
Knud Gyldenstjerne paa den anden Side de eneste gejstlige 
Medlemmer af Rigsraadet, der 1526 forekomme i det Brev, hvorved 
Kongen og Raadet bekræfte Aage Sparre som Ærkebiskop uden 
Henvendelse til Paven. Hans Breve gjøre undertiden Indtrykket af 
en vis underfundig Tvetungethed. Han døde allerede i Aaret 1532. 

Rørdam, Kjøbenhavns Kirker og Klostre S. 107 ff. 
Kinch, Ribe Bys Hist. I.

A. Heise,



Gjødesen (Ægidius), Bertel Christian, 1673-1733, Salmedigter, 
Søn af Præsten Gjøde Laurentsen i Bylderup, Tønder Amt, 
og Mette Enevoldsdatter, en Søster til Johannes Ewalds Farfader. 
Blev 1701 Præst i Varnæs ved Aabenraa Fjord og døde her 1733. 
Han udgav 1717 i Flensborg en dansk Salmebog, som holdt sig i 
Brug i enkelte Egne af Nordslesvig indtil midt i det 19. Aarhundrede. 
Der findes i den en Række Salmer, forfattede af Udgiveren, og 
endnu flere, som han har oversat fra Tysk. Samlingen er i sin 
Helhed fremgaaet af den pietistiske Bevægelse, der den Gang var 
trængt frem over Sproggrænsen. En Del af Oplaget udkom 1731 
med et nyt Titelblad paa Waisenhusets Forlag, rimeligvis efter 
Foranstaltning af G.s Søskendebarn Enevold Ewald, og droges her ind
i den hidsige kirkelige Strid i de følgende Aar.
 
Brandt og Helweg, Den danske Psalmedigtning II, 357 og XLVIII ff. 
A. D. Jørgensen, Johannes Evald S. 5. 245.

A. D. Jørgensen.



Gjødesen, Jens, 1550-1626, Biskop, 
stammede fra Borgerfolk i Ribe og var 5 Aar Rektor i Lemvig (?), men han maa have haft formaaende Velyndere, siden han fra denne beskedne Stilling 1581 
blev kaldet til Kjøbenhavn som Hofprædikant hos Frederik II efter
And. Sørensen Vedel. 1591 blev han Sognepræst ved Nicolai Kirke 
i Kjøbenhavn, og 1593 udnævntes han til Biskop i Aarhus. I 
Aarhus Kapitel holdt han i flere Aar theologiske Forelæsninger, og han 
maa have haft Sans for litterære og historiske Sysler, siden Lyskander 
har søgt Raad og Oplysninger hos ham under Udarbejdelsen af sin 
Oversigt over danske Forfattere. Han prøvede omhyggelig dem, 
der indstillede sig til Præste- og Skoleembeder i Stiftet, og 
indrettede en endnu bevaret Protokol, hvori han indførte deres danske 
og latinske Prøveskrifter. Under sin Embedsvirksomhed maatte han 
tillige med Landets øvrige Bisper afgive en Række Erklæringer om 
Spørgsmaal, der vare af stor Betydning for danske Kirkeforhold 
(Exorcismens Afskaffelse, Kirketugten, Skoleforbedringen osv.), og i 
de saakaldte Resenske Stridigheder sad han som Dommer over 
Præsten O. Kock og over Biskop Hans Knudsen Veile.  Han gjør 
nærmest Indtrykket af at have været en praktisk Bibeltheolog af 
Niels Hemmingsens Skole.  Biskop Resen har dog ved forskjellige 
Lejligheder udtalt den store Højagtelse, han nærede for ham, skjønt 
G. ikke var ham nogen blid Modstander.

G. var bekjendt som en fremragende Taler.  Hans mange 
Ligprædikener udmærke sig ved et klart og fyndigt Sprog.  De 
indeholde mange sjældne gamle danske Ord og Vendinger og ere 
en rig Kilde for dem, der sysle med Indsamling af dansk Ordforraad 
fra Begyndelsen af det 17. Aarhundrede.  Han døde 11. Dec. 
1626.  1581 havde han ægtet Magdalene Valentin (d. 1630), Datter 
af Slotsskriver V. i Wittenberg.

Pontoppidan, Annales eccles. Dan. III, 168 ff.  
Giessing, Jubel-Lærere I,  247 ff.  
Kirkehist. Saml. 3. R. II, 738 ff.  

S. M. Gjellerup.



Giødesen, Peter Ferdinand, 1829-1905, Søofficer.  
Han er født 30. Maj 1829, Søn af Kapitajn i Søetaten Gjøde G. (f. 1794 d. 1844) 
og Marie Christiane Henriette f. Schierbeck (f. 1804 d. 1862), blev 
Sekondlieutenant i Marinen 1849, Premierlieutenant 1858 og Kapitajn 
1868. I den første slesvigske Krig gjorde G. Tjeneste 1848 som 
Kadet om Bord i Korvetten «Galathea» paa Blokade ved Kiel, 
Aaret efter som næstkommanderende i Skonnerten «Delfinen» i 
Lille Bælt, 1850 som Officer, først i Linjeskibet «Skjold», senere i 
Fregatten «Dronning Marie», hvilke Skibe blokerede ud for Kiel; 
efter Slaget ved Isted besatte han med en Afdeling Søfolk Byen 
Kappel og gjorde her under denne Bys Belejringstilstand Tjeneste 
som Kommandant. Senere udkommanderedes han 1854-55 med 
Korvetten «Najaden» til Vestindien og Sydamerika, 1859 med Briggen 
«St. Thomas» til Vestindien. 1861-63 næstkommanderende ved 
Krydstoldvæsenet. 1864 Batterichef i Fregatten «Jylland» (Kapitajn 
H. P. Holm), deltog i Helgolandsaffæren og blev hæderlig omtalt 
i Chefens Rapport, herfor dekoreret med Ridderkorset. 1867-68 
udkommanderet med Korvetten «Dagmar» til Rio Janeiro. 1870-72 
Ekvipagemester paa Orlogsværftet. 1873 Chef for Skonnerten «Fylla» 
ved Island, hvor han har gjort sig fortjent ved sine Opmaalingsarbejder.  
1880 Chef for Kadetkorvetten «Heimdal». Efter at være 
naaet Aldersgrænsen 1883 erholdt han Afsked med Kommandørs 
Karakter, men ansattes 1888 som Kommandant i Nyboder. Kun et 
Aar forblev G. i denne Stilling, i det han 1889 udnævntes til 
Mønstringsbestyrer.

Foruden denne Virksomhed i Marinens Tjeneste har G. virket 
ivrig paa forskjellig Maade for Sømandsstanden; som Medlem af 
en Regeringskommission har han udarbejdet Udkastet til Lov om 
Undersøgelse af Ulykkestilfælde paa Søen og om Tilsyn med Skibes 
Sødygtighed; fra 1867 har han været Formand for Sømandsforeningen, 

hvilken Velgjørenhedsinstitution under hans dygtige Administration er 
bleven udviklet til noget betydeligt; ligeledes har han i en Række af 
Aar været Redaktør af «Søfartstidenden» i «Nationaltidende». Han 
har udgivet Mindeskrifter om Iver Huitfeldt (1885) og Henrik Gerner 
(1887).  Fra 1876 har han været Medlem af Kjøbenhavns 
Borgerrepræsentation og som saadan haft Sæde i en Række af vigtige 
Udvalg; i 1885 valgtes han til Medlem af Sø- og Handelsretten.  
G. har gjentagne Gange stillet sig som Folketingskandidat med et 
udpræget Højrestandpunkt, men uden at opnaa Valg. Han blev 1861 
gift med Laura Susanne Georgine Storch (f. 27. Okt. 1830), Datter 
af Kapitajn og Postmester Edv. Thomas S. (f. 1787 d. 1852) og Laura 
Susanne Georgine f. Baggesen (f. 1806 d. 1830). Han døde 18. Jan. 1905.

C. With.



Giødwad, Jens Finsteen, 1811-91, Journalist, Søn af Kjøbmand 
And. G., blev født i Aalborg 19. Juli 1811, dimitteredes fra sin 
Fødebys Skole 1828 og tog juridisk Embedsexamen 1832. En kort 
Tid havde han Fuldmagt for Advokat Blechingberg, men det varede 
ikke længe, førend Politikken drog ham bort fra juridisk Virksomhed. 
Julirevolutionen havde vakt levende Begejstring ogsaa blandt de unge 
her hjemme, og G. blev snart greben af de nye Frihedsideer. I 
«Astræa», et juridisk Selskab, gjorde han nærmere Bekjendtskab med 
den 1 Aar ældre Orla Lehmann, og trods de store Forskjelligheder 
imellem de to Karakterer dannede der sig imellem dem et personligt 
Venskab, som bestod alle de senere Omvexlingers Prøve. I 1834 
indtraadte de begge som politiske Medarbejdere i «Kjøbenhavnsposten», 
hidtil under A. P. Liunges Ledelse væsentlig et æsthetisk og litterært 
Organ; det er saa at sige den danske politiske Presses Fødselsaar, 
thi samtidig udkom J. F. Schouws «Dansk Ugeskrift» og C. N. Davids 
Ugeblad «Fædrelandet». I 2 Aar fra 1. April 1837 var G. ansvarlig 
Redaktør af «Kjøbenhavnsposten» og som saadan Gjenstand 
for mange Pressesager.  I Efteraaret 1839 havde David i Forening 
med Balthazar Christensen, Orla Lehmann, Wessely og G. lagt 
Planen til at gjøre «Fædrelandet» til et Dagblad, der skulde 
begynde at udkomme fra Nytaar 1840, men Frederik VI's Død 3. Dec. 
fremskyndede Planen, og «Fædrelandet» udkom i sin nye Skikkelse 
faa Dage efter. Naar G. ikke findes blandt de første Udgivere, 
var Grunden alene den, at han paa dette Tidspunkt opholdt sig i 
Paris, vistnok hans eneste Udenlandsrejse. Strax efter sin 
Hjemkomst indtraadte han i Redaktionen og blev snart ikke blot Bladets
Forretningsfører, men dets ledende og styrende Aand. En produktiv 
Forfatter var han ikke, men desto bedre forstod han at sætte andre 
i Arbejde, at give dem Ideer og at sørge for, at Konflikterne med
Censor og Kancelliet bleve, om ikke helt undgaaede, saa dog ikke 
flere end absolut nødvendigt. Manglede der Stof til et Nummer, 
hvad der med det den Gang snævert begrænsede Omraade for de 
ikke-privilegerede Blade let kunde hænde, forstod G. at inspirere 
den med Mund og Pen altid lige sprudlende Orla Lehmann, og 
naar denne havde faaet Dampen op, var der snart skrevet en 
gnistrende Artikel, som det saa blev G.s Sag at beskære for de alt 
for dristige Vendinger. Da Ploug i Maj 1841 indtraadte i Redaktionen, 
blev det denne, som overtog de ledende Artikler, men ogsaa paa ham 
udøvede G. ved sin sunde Sans, sin sikre Dømmekraft og sin paa 
mange Omraader store Kundskabsfylde en væsentlig Indflydelse, saa 
at han har haft sin store Betydning for den politiske Retning i 
«Fædrelandet». I Kontoret, navnlig medens dette var paa St. 
Kjøbmagergade lige ved Postgaarden, samledes daglig en lille Kreds af 
betydelige Mænd, som her holdt en Slags Klub og drøftede Dagens
Spørgsmaal, medens G. halvt gnaven og halvt velvillig besørgede 
Korrektur og Regnskabsvæsen. I denne stille, lidet kjendte og 
uden for de indviedes Kreds lidet paaskjønnede Virksomhed holdt 
G. utrættelig ud, indtil i Vinteren 1868 Svagheden af hans Syn gik 
over til fuldstændig Blindhed; selv efter dette Tidspunkt var han 
dog paa en vis Maade knyttet til Bladet, indtil dette i 1881 gik 
over til en helt ny Redaktion for kort efter at ophøre.

Blindheden svækkede ikke G.s levende Interesse for det 
politiske Liv over hele Verden og særlig for alle statistiske Data. Han 
var ugift, men i forskjellige Familiekredse vedblev han at være en 
kjær Gjæst, og hans Venner, der rigtignok bleve færre og færre,
gjorde sig en Glæde af at følge ham paa hans Spasereture, at 
læse de fremmede Blade for ham og disputere med ham, thi jo 
mere haardnakket han var i en Gang fattede Meninger, desto større 
Pris satte han paa at forsvare dem over for andre; i Athenæum 
kom han til det sidste daglig. Den store Skikkelse med de svære 
Ansigtstræk og de udslukkede Øjne gjorde et ejendommeligt 
Indtryk, og dette forstærkedes ved hans Dragt, der ufravigelig og til 
enhver Tid af Dagen var sort Kjole og hvidt Halstørklæde. De 
herskende Karaktertræk hos G. vare en usvigelig Hæderlighed,
Uegennyttighed, Beskedenhed, fast Vilje, men ogsaa en vis 
Ubevægelighed og Stædighed, der ikke let kunde tilegne sig en fremmed 
Tankegang. Han døde, næsten 80 Aar gammel, 11. Maj 1891.

Illustr. Tid. 31. Maj 1891. 
J. Michaelsen, Fra min Samtid S. 46 f. 
Kal. Danmark f. 1892.

C. St. A. Bille.



GjøeI det  16. Aarhundrede og tidligere stavedes Navnet som oftest Gøye., Absalon, 1539-1602, Rigsraad, 
hørte til en mindre fremtrædende Sidelinje af sin bekjendte Slægt og var Søn af 
Anders G. til Kjærstrup, Kjelstrup og Galmindrup og Karen Valkendorf. 
Forældrene kunde efterlade hver af deres 3 Sønner en Hovedgaard,
og A. G. fik for sin Part Kjelstrup, en nu længst forsvunden 
Hovedgaard paa Laaland. Ellers vides der paafaldende lidt om 
hans Ungdom. Ved 1566 var han Hofjunker, og 1579 forlenedes 
han med Dalum Kloster, som han beholdt til sin Død. 1582 
optoges han med 12 andre Adelsmænd i Rigens Raad. Han maa 
altsaa have nydt megen Anseelse hos sin Samtid, men for øvrigt
synes han heller ikke i Raadet at have spillet nogen fremtrædende 
Rolle. 1582 sendtes han og hans senere Svigersøn Breide Rantzau 
som Kongens Stedfortrædere til en hertugelig Fadderstads paa 
Sønderborg, og 1585 var han i Norge at sidde Retterting. Han
var ogsaa en af de Rigsraader, som 1590 ledsagede Hertuginde 
Elisabeth til Brunsvig, ligesom han nogle Gange ledsagede den unge 
Konge til Hertugdømmerne. I 1594 fik han Befaling til midlertidig 
at tage Sæde i Regeringsraadet. A. G. døde 15. April 1602 paa 
Dalum og blev overlevet af sin Hustru, Anne Hansdatter Lindenov, 
der havde tilført ham Hovedgaardene Rørbæk i Jylland og Løjtved 
i Fyn. Deres 3 Børn døde før Forældrene.

Thiset.



Gjøe, Albert, --1558, 
en Søn af nedennævnte Hr. Mogens G. (d. 1544) og hans 1. Frue, var 1531 Hofsinde, 
deltog siden i Slaget ved Svendstrup, hvor han blev saaret og fangen, men kom 
løs ved Aalborgs Indtagelse. Da var han alt, siden 1532, trolovet 
med den den Gang 10aarige Anne Ottesdatter Rosenkrantz, der 
var en af Arvingerne til betydeligt Jordegods i Norge. Paa 
Grundlag heraf søgte hans Fader at skaffe ham Bergenhus Len efter 
Hr. Eske Bille; men denne Plan strandede, ligesom ogsaa senere 
A. G.s Forsøg paa at skaffe sig selve den norske Arv mislykkedes. 
Alt i Faderens levende Live synes han at have faaet overdraget
Gunderslevholm, og ved Faderens Død fik han Part i de fleste af 
dennes mange Hovedgaarde: Krænkerup, Torbenfeld, Clausholm, 
Avnsbjærg og Græse, hvorimod Gunderslevholm tilfaldt hans 
Broder Eskil. Han udkjøbte sin Medarving Herluf Trolle af Krænkerup,
ligesom Enken samlede Torbenfeld. A. G., der 1535 var 
Kongens Fodermarsk, havde flere betydelige Forleninger og synes 
i det hele at have været den mest fremragende af Hr. Mogens G.s 
i øvrigt temmelig ubetydelige Sønner. 1535-40 var han Lensmand 
paa Stege og 1540 en kort Tid paa Dragsholm. Efter sin Fader 
arvede han Pantelenet Tordrup, 1548 ombyttet med Gjerlev og
Nørhald Herreder, som indløstes 1552, da han blev Lensmand paa 
Skanderborg, hvor han døde 24. Juni 1558. A. G. har 1548 udgivet 
et lidet, gudeligt Skrift, forsynet med en Fortale og gjennemset af
Peder Palladius, hvilket ikke er uden Interesse. Fru Anne Rosenkrantz, 
der overlevede ham i 31 Aar, var en myndig Dame, der i 
sin lange Enkestand paa forskjellig Maade spillede en fremtrædende 
Rolle. De efterlode sig 4 Børn.

Hist. Tidsskr. 5. R. VI, 579 ff.

Thiset.



Gjøe, Anne, 1609-81, 
Datter af ndfr. anf. Henrik G. (d. 1611) til Turebygaard, hvor hun kom til Verden
18. Dec. 1609, mistede som Barn sine Forældre og fik derefter 1619 et nyt Hjem hos sin Moster Fru Sophie Brahe og hendes Mand, Holger Rosenkrantz, paa 
Rosenholm. En bedre Erstatning for hendes eget Hjem end det 
rosenholmske kunde vel næppe tænkes, og i sit lange Liv mindedes 
A. G. stedse med største Taknemmelighed den Opdragelse, hun her 
nød i 8 Aar, indtil hun 1627 tog Ophold hos sin Broder Eskil G. 
til Brandholm; men allerede Aaret derpaa, da hendes Broder Falk 
G. til Hvidkilde, Hofmester paa Sorø Akademi, havde holdt Bryllup 
med Karen Bille, efterkom hun deres Anmodning om at dele deres 
Hjem med dem, saa meget hellere, som hun elskede denne Broder 
fremfor sine andre Søskende. En lang Aarrække levede hun i 
deres Hus, og da hendes Broder var død 1653, forblev hun hos 
Fru Karen Bille, med hvem hun i Svenskekrigens Tid fandt et nyt 
Hjem hos dennes Datter Susanne Gjøe og hendes Ægtefælle, Preben 
Brahe, paa Næsbyholm. Efter Fredslutningen 1660, da saa meget 
havde forandret sig, besluttede hun at danne sit eget Hjem, og 
dette opslog hun da i det nærliggende Næstved. Her tænkte hun 
at ende sine Dage; men efter 1372 Aars «rolige og fornøjelige» 
Levned i den stille By flyttede hun efter Susanne Gjøes og Preben 
Brahes indstændige Begjæring 1673 til deres Gaard i Odense, det 
nuværende Frøkenkloster; her fra kunde hun jævnlig besøge dem 
paa deres Gaard Hvedholm, og under et Ophold her døde hun 
9. Jan. 1681. Hendes Lig førtes til Gjøernes Gravsted i Sorø Kirke. 

Jomfru A. G. er en smuk Type paa de Damer af den gamle 
Adel, som med sand Gudsfrygt forbandt litterær Dannelse; hendes
hele Færd bar Præget af den Aand, der herskede paa Rosenholm, 
og hendes Liv, hedder det i Ludvig Stouds Ligtale, «haver været 
opfyldt med Dyd, Tugtighed, Ærbarhed og alle kristelige Gjerningers 
Øvelse af et godt Hjærte, som altid haver baaret gode Frugter,
været et Spejl for sit Kjøn og et Exempel for alle Guds Børn». 
Hendes Midler satte hende i Stand til at øve Godgjørenhed efter 
en stor Maalestok; af sine Slægtninge var hun elsket saa vel som 
af de mange, der nøde godt af hendes Gavmildhed; hendes Hus 
var et Mønster paa et kristeligt Hus; Morgen og Aften holdt hun 
Andagt med sine Tjenestefolk og læste for dem i Bibelen eller 
andre Bøger. Igjennem en lang Aarrække havde hun samlet sig 
et Bibliothek af dansk Litteratur, især Opbyggelsesskrifter, hvortil 
der ikke fandtes Mage; denne Bogsamling kom Peder Syv til gode, 
medens han som Rektor levede i Næstved samtidig med A. G. 
I sine sidste Leveaar omgikkes hun med den Tanke at lade en 
Fortegnelse over den trykke, hvilket dog først blev udført længe 
efter hendes Død. For at Samlingen ikke skulde adsplittes, 
testamenterede hun den til sin Søsterdatter Karen Brahe (II, 593), i hvis 
Bibliothek den blev Hovedstammen. I det samme Værelse, der 
gjemmer denne litterære Skat, hænger hendes Portræt, der viser, 
hvor alvorlig og sat hun saa ud allerede i sit 38. Aar, da det blev malet.

Lind, Karen Brahes Bibliothek, Fortalen. 
Vogelsang, Fortegn, ov. Haandskrifterne i Karen Brahes Bibl. 
Høst, Chronos, 1822, 2. H. 
Karen Brahes Bibl. 4o, Nr. 842. 
Bircherods Dagbøger v. Molbech.

G. L. Wad.



Gjøe, Axel, --1537, 
ældste Søn af ndfr. nævnte Mogens G. (d. 1544) og hans 1. Hustru, deltog i Aaret 1523
under sin Farbroder Henrik G. i Kjøbenhavns Forsvar, medens Faderen stod paa den 
modsatte Side. Fra 1526-33 var han Lensmand paa 
Aalborghus og var i denne Stilling virksom ved Munkenes Forjagelse fra 
Graabrødre- og Helligaandsklostrene. Efter Frederik I's Død var 
han blandt de Mænd, hvem Befalingen i Jylland betroedes, men 
forflyttedes s. A. til Vordingborg, hvortil maaske hans tidligere 
Adfærd mod Helligaandsklosteret, som nu gjenoprettedes af Rigsraadet, 
har bidraget. Ved Grevefejdens Udbrud førte han under Anders 
Bille Befalingen i det vestlige Sjælland; men da denne sluttede sig 

til Grev Christoffer og forlenedes med Vordingborg, fulgte A. G. 
tillige med den øvrige Adel kort efter Exemplet. Grev Christoffer 
gjorde ham til sin Raad og sendte ham som Anfører for Rytteriet 
til Fyn, hvor han havde stor Del i, at denne Ø indtoges af 
Grevens Folk. Senere deltog han i Krigen i Skaane, og da den 
skaanske Adel ved Juletid 1534 opsagde Greven Lydighed, sendtes 
han med Fanen og Opsigelsen til Greven, hvem han dog forblev 
tro. Alligevel bragtes han med en Del andre Adelsmænd i Jan. 
1535 som Fange til Kjøbenhavn; dog var han ikke blandt de Adelsmænd,
der senere førtes som Fanger til Meklenborg. Efter Kjøbenhavns 
Overgivelse 1536 nævnes han i den store, da udstedte Reces 
blandt den sjællandske Adel, men døde allerede 1537 paa Clausholm, 
som Faderen synes at have overladt ham, og ligger begraven 
i Voldum Kirke. 1533 havde han ægtet Dorthe Lindenov, Datter af 
Hans Johansen L. til Fobislet og Birte Eriksdatter Rosenkrantz 

(Dipl. Norveg. XI, 679).

A. Heise.



Gjøe, Birgitte, o.1511-1574, 
var en Datter af ndfr. nævnte Mogens G. (d. 1544), det 8. Barn i Rækken. Hendes Moder, Mette Albrechtsdatter Bydelsbach, døde allerede 1513, og den moderløse 
lille Pige blev da sat i Ring Nonnekloster (ved Skanderborg) for 
at optugtes der. Senere, da Faderen havde giftet sig paa ny, 
fortsattes Opdragelsen i Fædrenehjemmet paa Skanderborg. Tidlig 
skulde hun prøves i Modgangens Skole. Hun var nemlig kun rent 
Barn, da Forældrene forlangte, at hun skulde troloves med Jesper 
Daa til Enggaard, hvem hun ikke kunde lide. Forgjæves sagde 
hun nej, forgjæves tiggede og bad hun; Sagen var afgjort, 
Forældrene vilde ikke bryde deres Ord, og et Samtykke blev afpresset 
Barnet. Den strænge Stifmoders Død (1528) bragte for saa vidt 
Bedring, som B. G. nu tog Mod til sig og erklærede sin Fæstemand,
hvorledes hun var sindet mod ham; men Forholdet mellem dem 
var dermed ikke brudt, i det en Trolovelse den Gang var et næsten 
lige saa uløseligt Baand som en Ægtepagt. Hendes Fader, der ikke 
længer beherskedes af sin Hustru, og hendes øvrige Slægtninger 
lode hende imidlertid i Ro, og Jesper Daa trængte ikke heller paa 
for at faa en Afgjørelse. Medens den truende Sky saaledes stadig
hang hende over Hovedet, gik Aarene hen, indtil endelig Christian III, 
i hvis Reces af 1539 det var blevet forbudt at trolove nogen adelig 
Jomfru bort i hendes umyndige Aar, tog sig af hende. Paa hans
Befaling underkastedes Sagen en Undersøgelse af Universitetets 
Professorer og samtlige Biskopper, og deres Erklæring (1540) gik 
ud paa at frakjende Forholdet Gyldighed.

Efter Stifmoderens Død var B. G., der tidlig sluttede sig til den 
lutherske Lære, kommen i Huset hos sin ældre Søster Sophie, gift 
med Mogens Bille til Svanholm (s. II, 237), hvilken Søster hun 1537
fulgte til Stettin, da hun der forgjæves søgte Lægehjælp for sin Helsot. 
Hun var nu en Tid hos Søsteren Elline (s. ndfr.) og dennes Mand, 
Mourits Olsen Krognos, og kom derefter i Dronning Dorotheas
Jomfrukammer, som hun forlod, da hun endelig fik sit eget Hjem. 
16. Nov. 1544 blev hun nemlig gift med den lidt yngre Herluf 
Trolle, hvem hun sandsynligvis havde lært at kjende ved Hove.

I henved 21 Aar varede dette Ægteskab, lykkelige Aar, hvori 
Hjærterne sikkert knyttedes tættere og tættere sammen, thi at disse 
to Mennesker, ædle, trofaste Naturer, med deres dybe religiøse 
Trang, deres store Hjælpsomhed over for de fortrykte i Samfundet, 
deres stærke Fædrelandskjærlighed og deres ideelle Interesser levede 
et lykkeligt Samliv, turde være hævet over enhver Tvivl. Ét Skaar 
havde Lykken dog: Ægteskabet var barnløst. Allerede 1549 søgte 
de derfor at sikre den længstlevende af dem i økonomisk 
Henseende for det Tilfælde, at de ingen Børn fik, i det han i saa 
Fald skulde beholde en Del af hendes Jordegods og hun alt hans. 
Ligesom dette viser, at hun var den rigeste af de to, saaledes tør man 
vistnok anse Foranstaltningen for udsprungen fra hende og i den 
se et Vidnesbyrd om hendes kjærlige Omhu for Husbonden. Senere 
(1562) udstedte Herluf Trolle et Brev om, at hans Hustru, hvis hun 
overlevede ham, skulde beholde forlods for sig og sine Arvinger 
alle sine Klæder, Smykker, Husgjenstande, sit Kvæg samt 
Bygningerne paa sine Gaarde.

Det var en rig Hustru, som den temmelig tarvelig stillede 
Herluf Trolle havde faaet. Det Pantebrev paa Ring Kloster, som 
hendes Fader havde haft, overførtes allerede nogle Maaneder 
forinden Brylluppet til Herluf Trolle paa hans Bruds Vegne, og hun 
bragte ham desuden Græsegaard i Nordsjælland med meget 
tilliggende Gods. Faa den hertil hørende Avlsgaard Hillerødsholm 
opførte han et Herresæde, men dettes dejlige Beliggenhed paa en 
lille Ø midt i den skovkransede Sø i en Egn, der udmærkede sig 
ved sin Rigdom paa Vildt, fristede den unge Kong Frederik II, og 
allerede 1560 maatte Ægteparret overlade ham sit nye Hjem mod 
til Gjengjæld at faa Skovkloster (ved Næstved), som nu kom til at 
bære Navnet Herlufsholm, medens Hillerødsholm omdøbtes til Frederiksborg.

Naar B. G.s Navn lever i Erindringen den Dag i Dag, er det, 
fordi det er knyttet til Herlufsholms endnu bestaaende Skole. Af 
Gaarden og dens tilliggende Gods oprettede Ægtefolkene nemlig 
en Skole for «Ædlinger og andre ærlige Mænds Børn i Danmarks
Rige». Selv forbeholdt de sig at forestaa Skolen og at raade over 
Godsets Indtægter, men efter begges Død skulde Rigsraadet vælge 
en Adelsmand til Forstander, som under dets Overtilsyn og Ansvar 
skulde styre Skole og Gods. Ideen til denne Stiftelse, hvis Fundats 
underskreves 23. Maj 1565 og 3 Dage efter fik kongelig Stadfæstelse, 
var hentet fra Tyskland; senere fortalte Sagnet, at Stifterne vare 
komne til deres Beslutning derved, at de den første Nat, de sov 
paa Herlufsholm, havde haft samme Drøm, nemlig at Stedet skulde 
blive til en Skole. -- En Uges Tid efter Fundatsens Udfærdigelse 
forlod Herluf Trolle Kjøbenhavn som Fører for den danske Flaade. 
Allerede 4. Juni kom det til et Sammenstød med Svenskerne, og
her blev han saaret, tilsyneladende mindre alvorlig, men snart viste 
det sig, at der var Fare. Han vendte da hjem, og i Sigbrits Gaard 
i Kjøbenhavn, der hørte med til hans Hustrus Arvegods, og hvor 
han blev modtaget og plejet af hende, døde han 25. Juni 1565.

B. G. levede endnu 9 Aar som Enke, og disse Aar gik paa 
ingen Maade saa rolig for hende, som man skulde have ventet. 
Grunden hertil var den, at hun, som endnu var velhavende trods 
det meget, hun havde skjænket bort, ikke ejede noget Herresæde, 
hvor hun kunde tage blivende Ophold, og derfor, tvungen af
Omstændighederne, gjentagne Gange maatte bryde op og indrette sig 
paa ny, saaledes som hun allerede tidligere havde maattet gjøre 
det. I Begyndelsen boede hun mest i Ring Kloster, men 1571 blev 
dette Pantelen hende opsagt med meget kort Varsel. Saa tyede 
hun efter et kort Ophold paa Skjern til det kun et Par Mil fra 
hint Kloster beliggende Aakjær, som Enkedronning Dorothea, der 
fra gammel Tid yndede hende og havde vedligeholdt en nøje 
Forbindelse med hende, imidlertid havde givet hende i Forlening. Men 
Enkedronningen døde i Okt. s. A., og Aakjær, som hørte til hendes 
Livgeding, faldt nu tilbage til Kronen og blev overdraget en anden. 
Tølløse i Sjælland, som Herluf Trolle havde været forlenet med, 
og som B. G. efter hans Død fik i Pant, maatte hun 1566 fravige
til Fordel for Peder Oxe, hvem Gaarden tidligere var bleven 
fratagen. Pantesummen overførtes da paa Kapelgaarden, en mindre 
Gaard mellem Kjøbenhavn og Kjøge, som hun siden 1564 havde 
haft i fri Forlening; men ogsaa denne Gaard indløstes 1571. Da 
B. G. i Foraaret 1572 drog fra Aakjær, vilde hun atter have staaet 
hjemløs -- thi Gaarden i Kjøbenhavn egnede sig næppe til stadig 
Beboelse --, hvis ikke Sibylle Gyldenstjerne, der var gift med 
hendes Fætter Eskil Gjøe til Skjørringe (s. ndfr.), havde overladt
hende Sortebrødreklosteret i Næstved for hendes Levetid. Den 
gamle Frue fik nu igjen travlt med at bygge og indrette sig, og 
det forfaldne Kloster blev snart næsten til en lille Herregaard, som 
hun skreves til. Her levede hun de sidste 2 Aar af sit Liv.

B. G.s mange Venner opfattede Regeringens Fremfærd mod 
hende med at opsige hende Forleningerne som en Forfølgelse, og 
Skylden derfor er senere bleven tilskreven Peder Oxe. Saa vidt 
man kan mærke, har der ogsaa en Tid lang hersket et mindre 
godt Forhold mellem hende og denne hendes berømte Søstersøn
ligesom tidligere mellem hendes Mand og ham, men 1567 synes de 
at være blevne forsonede, og senere spores ingen fjendtlig Stemning 
mellem dem, tvært imod, hun skjænkede ham Gods, og han tog 
sig af Herlufsholm, da den nye Stiftelse truedes. Set fra Statens 
Synspunkt kan der næppe siges noget mod Indløsningen af Ring
Kloster, selv om Peder Oxe skulde staa bag denne finansielle 
Foranstaltning, saa vist som han i sin Egenskab af Rigshofmester havde 
større Hensyn at tage end sin aldrende Slægtnings Velvære, og 
desuden er det et stort Spørgsmaal, om det er ham og ikke snarere 
Kongen selv, der har drevet Sagen igjennem. 

Herlufsholm, hvor omtrent et Aar efter Herluf Trolles Død 
Skolens Virksomhed begyndte, vedblev, som rimeligt var, at 
interessere B. G. Da Stiftelsens Tilværelse imidlertid ikke var sikret 
tilstrækkelig i retslig Henseende, søgte hun at indhente det 
forsømte og saaledes afbøde truende Angreb fra misfornøjede
Slægtninger. 1567 stadfæstede hun derfor Afstaaelsen af sin Del af det 
Skolen tillagte Gods, en Del, der var langt større end den af Manden 
skjænkede, og frasagde sig samtidig Forstanderskabet, hvilket hun 
overdrog Rigsraadet at besætte, i det hun dog til Gjengjæld for det 
bragte Offer føjede den indskrænkende Bestemmelse til den oprindelige 
Fundats, at Forstanderen altid skulde tages af hendes Mands eller 
hendes egen Slægt. Rigsraadet gik ind paa at overtage Stiftelsen, men 
erklærede, at hun i sin Levetid skulde vedblive at have det «øverste 
Indseende» med den, dog uden at have noget med Regnskabet 
eller Godsbestyrelsen at bestille. Ikke mindre end 3 forskjellige 
Forstandere oplevede hun i de faa Aar at se udnævnte: først 
Mandens Broder Børge Trolle (d. 1571), saa hendes kjære Søstersøn 
Oluf Mouritsen Krognos (d. 1573) og endelig en anden Søstersøn af
hende, Albert Oxe, Rigshofmesterens Broder, alle 3 valgte i 
Overensstemmelse med hendes Ønske. Derimod oplevede hun ikke at 
se Enden paa de Retstrætter, som Slægtninger af hende, deriblandt 
hendes egen Broder Christoffer G. (s. ndfr.), rejste for at vinde 
Godset tilbage i Slægtens Hænder, Bestræbelser, som dog til sidst mislykkedes.

Fru B. førte et temmelig stort Hus, i det hun altid, ogsaa før 
hun blev Enke, havde om sig en Del unge adelige Piger, som hun 
tog sig meget af. Sit venlige Sindelag over for sine nærmeste viste 
hun ved i levende Live at forære dem Dele af sit Gods. Efter
ofte at have været hjemsøgt af haarde Sygdomme døde hun paa 
Gaarden i Næstved 26. Juli 1574 i sit 64. Aar (hvis hendes 
samtidige Biograf er rigtig underrettet om hendes Alder). Niels 
Hemmingsen, som havde talt ved Mandens Baare, holdt nu ogsaa Talen 
ved hendes, og ved Herluf Trolles Side jordedes hun i Herlufsholms 
Kirkes Kor. 1885 nedlagdes deres Levninger i nye Kister
som et synligt Vidnesbyrd om den Pietet, hvormed Skolen freder 
om sine ædle Stifteres Minde. Om B. G.s betydelige Efterladenskaber 
af Penge og Kostbarheder kæmpedes en haard Kamp mellem gridske Slægtninger.

N. Hemmingsen, Ligpræd. ov. B. G. 
T. A. Becker, Herluf Trolle og Birgitte Gøie, 1865. 
Danske Mag. 3. R. I, 172 ff. 
Ny kirkehist. Saml. III, 567 ff. 
Bricka, Fred. II's Ungdomskjærlighed. 
Hist. Tidsskr. 5. R. V.

C. F. Bricka.



Gjøe, Christoffer, --1584, 
var Søn af ndfr. nævnte Mogens G. (d. 1544) og hans 2. Hustru. Naar C. G. er
født, vides ikke; voxen Mand var han 1541, men dog saa ung, at det næppe kan 
have været som Løn for egne Fortjenester, at han 1544 erholdt 
Sejlstrup Len, som han beholdt til 1560, men som ogsaa blev hans 
første og sidste Forlening; dog havde han et Kannikedømme i 
Roskilde, som han fratraadte 1558. 1546-50 nævnes han blandt 
Hofsinderne og var 1548 med i det store Brudefølge, som ledsagede 
Prinsesse Anna til Sachsen. Til hans offentlige Virksomhed maa 
vel og henregnes, at han deltog i Krigen med Sverige, men han 
kom alt 1564 til Skade ved et Fald fra sin Hest og blev da
hjemforlovet. Aaret efter var han dog paa ny med, men hans 
Deltagelse i Krigen har ikke efterladt sig noget større Spor. Det er da 
ogsaa fra hans private Liv, at C. G.s Navn kjendes bedst, thi de 
talrige opbevarede Breve fra hans Samtid vidne noksom om, at han 
og hans Hustru indtoge en Særstilling i Adelen, der vist i høj Grad 
skyldtes det barnløse Ægtepars store Rigdom og udbredte 
Slægtskabsforbindelser i de anseteste Ætter. Det er muligt, at C. G. har 
været en dygtig Landmand, i alt Fald tyede Kongen 1583 til hans 
som adskillige andre adeliges Hjælp for at faa sin Kvægbesætning 
paa Ladegaarden ved Haderslevhus suppleret, men ellers faar man 
ikke Indtrykket af, at han har været nogen tiltalende eller 
paalidelig Personlighed, og efter Sagnet vakte hans og hans Hustrus 
hoffærdige Levevis Samtidens og Efterverdenens Spot. Han var 
indviklet i en ualmindelig lang Række Processer, til Dels med sine 
nærmeste Slægtninge, hvortil rigtignok ogsaa den vældige Arv, som
Hr. Mogens G. efterlod til Deling blandt sine mange Børn, gav 
en sjælden rig Anledning. Selv fik C. G. efter Faderen Avnsbjærg 
m. m., og ved sit Ægteskab med Birgitte Bølle (s. III, 322) blev 
han Ejer af Orebygaard; efter Broderen Eskil arvede han 
Gunderslevholm. Mest bekjendt er den Proces, som C. G. 1573 førte med 
sin Søstersøn Oluf Mouritsen Krognos, der var Forstander for den 
nystiftede Skole paa Herlufsholm, hvis Stiftelse C. G. forgjæves søgte 
at omstøde. Ved denne Søstersøns snart efter paafølgende Død 
fik C. G. Hovedgaardene Clausholm, Bregentved og Bollerup, men 
uagtet denne rige Arv var der ved C. G.s egen Død (23. April 1584 
i Viborg) endnu intet Skridt gjort til Opfyldelse af Oluf Mouritsens 
testamentariske Bestemmelse om Oprettelse af Hospitaler ved disse 
3 Godser, hvorimod Fru Birgitte i sin Enkestand stiftede et stort 
Hospital i Saxkjøbing. Deres eneste Barn døde spædt.

Brasch, Gamle Eiere af Bregentved S. 202 ff.

Thiset,



Gjøe, Christoffer, 1584-1652, til Gunderslevholm og Assendrup, 
Søn af ndfr. nævnte Mogens G. (d. 1615), blev født 7. Nov. 
1584. Han var 1614-19 Lensmand paa Tryggevælde, men blev 
derefter knyttet til Norge som Lensmand over Nedenæs. Ogsaa 
efter at have mistet dette Len 1630 blev han bosiddende der oppe; 
sin Fædrenegaard Gunderslevholm solgte han 1624. Han byggede 
flere Gange Orlogsskibe til Kongen, ligesom ogsaa Skibe for 
private, men interesserede sig navnlig for Bjærgværksdriften; paa sit 
Jærnværk Barbo ved Arendal fandt han 1645 Gulderts, hvilket
foranledigede, at Kongen kjøbte det 1646. Vistnok til Gjengjæld 
derfor fik han s. A. Sæbygaard Len frit for sin og sin Hustrus Levetid. 
Han døde 11. Febr. 1652; hans Hustru, Karen Gundesdatter 
Lange, som han havde ægtet 29. Juli 1621, overlevede ham til 1657. 

Lind, Kristian IV og hans Mænd p. Bremerholm S. 377 f.

J. A. Fridericia.



Gjøe, Elline, --1563, 
Datter af ndfr. nævnte Mogens G. (d. 1544) og dennes 1. Hustru, gift med
den rige Hr. Mourits Olsen Krognos til Bollerup, Bregentved m. m., indtager en smuk Stilling i de danske Adelsslægters Historie ved Siden af sin
bekjendte Søster Birgitte G., hvem hun lignede i Gudsfrygt og Sans 
for aandelige Sysler. Mest bekjendt er hun dog bleven ved den 
store Jordebog, hun efter Mourits Olsens Død (24. Nov. 1550) lod
forfatte ikke blot over sit og sin afdøde Husbonds, men ogsaa over 
hans og hendes fædrene og mødrene Gods, hvorved denne Jordebog 
(i det kgl. Bibliothek i Stockholm) er bleven en af de vigtigste 
Kilder til dansk Adelshistorie og Topografi i Slutningen af 
Middelalderen og i det 16. Aarhundrede. En Udgave af denne Jordebog 
kan ventes med det første. Efter Mandens Død fik hun Livsbrev 
paa Bregentved, og efter sin Fader havde hun faaet Halvparten 
af Clausholm i Jylland. Med Mourits Olsen havde hun 2 Børn, 
Rigsraad Oluf Mouritsen Krognos til Bollerup og Bregentved m. m. 
og Mette K., der var gift med den ansete Holger Rosenkrantz 
til Boller, men som Moderen havde den Sorg at miste i en ung 
Alder 1558. De Breve, Fru E. i den Anledning vexlede med 
sin Slægt, vidne om hendes Gudsfrygt og Sjælsadel. Selv giftede 
hun sig mærkelig nok anden Gang o. 1559 med den unge Vincents 
Juel, Søn af Jens J. til Hesselmed, men døde selv allerede 20. Febr. 
1563 i Ring Kloster hos sin Søster Birgitte og blev begraven i 
Ringsted Kirke, hvor en særdeles prægtig Ligsten dækker hendes 
og hendes første Mands Grav.

Brasch, Gamle Eiere af Bregentved S. 142. 147 ff. 
Bricka, Fred. II's Ungdomskjærlighed S. 153 ff. 
Program fra Herlufsholm 1871.

A. Heise.



Gjøe, Eskil, --1506, Rigsmarsk, 
var eneste Søn af Hr. Mogens G. til Krænkerup og dennes 2. Hustru,
Ide Eskilsdatter Falk 
til Gisselfeld. Da hans ældre Halvbroder døde før Faderen, arvede 
E. G. ikke blot sin Moders Gaard Gisselfeld, men ogsaa den 
fædrene, Krænkerup. Alt Faderen, der nævnes sidste Gang 1450, var 
en anset og dygtig Mand. E. G. maa ved hans Død have været 
ganske ung, ja umyndig, thi det siges, at han i sin Ungdom havde 
Herluf Skave til Værge, men han var dog alt Ridder, da han første 
Gang nævnes, et godt Vidnesbyrd om, hvor aaben Vejen til Magt 
og Ære laa for ham, - og han vidste hensynsløst at følge den. En 
god Økonom med sine Penge var han fra Barnsben og en drabelig 
Godssamler, det hørte til Slægtens Traditioner, ikke saa, at han 
ved sin Død kunde skrive sig til et større Antal Hovedgaarde, 
tvært imod, det var lige det, han kunde efterlade sine 3 Børn en 
anseligere Hovedgaard hver foruden deres Mødrenearv; men derimod 
var han altid, lige til sin Død, travlt beskæftiget med ved 
Pant og Kjøb at samle smaa Adelsgaarde og Bøndergaarde, 
hovedsagelig paa Laaland, hvor hans Virksomhed sikkert var aldeles
minerende for den der endnu paa hans Tid. levende Smaaadel. 
Det er betegnende, at han kun sjælden indlod sig paa 
Godstransaktioner, være sig Pant eller Kjøb, med sine jævnlige. Kun 
ved Opgjøret af det ham efter Moderen tilfaldne, saakaldte store 
Pant i Skaane var han paa Nippet til et Sammenstød med en 
lige saa forslagen Godssamler som han selv, Hr. Johan Oxe; men 
til alt Held for ham døde denne gamle Herre, saa at Hr. E. kun 
fik at bestille med Enken og Børnene, der dog voldte ham Bryderi 
nok, men ogsaa gave ham Lejlighed til en fordelagtig Forretning, 
hvorved han kom i Besiddelse af den Skaanske Hovedgaard Tordsø
Til Dels af sit skaanske Pantegods oprettede han Herresædet 
Tunbyholm. Hans offentlige Virksomhed gav ikke den private noget 
efter. Senest fra 1471 og til 1495 var nan Lensmand paa Aalholm, 
derefter til sin Død paa Lindholm i Skaane. 1473 deltog han i 
den store Sendefærd til England og Skotland; før 1481 blev han 
Rigsraad og deltog som saadan 1483 i Mødet i Kalmar og 
ligeledes i de senere Møder sammesteds og i Lødese. Ved Claus 
Rønnovs Død 1486 blev han dennes Efterfølger som Marsk og anførte 
i denne Egenskab den danske Hær paa Toget i Sverige 1497, som 
førte til Landets Erobring. Om han personlig har deltaget i de 
følgende Krigstog i Ditmarsken 1500 og i Sverige 1502, er ubekjendt. 

E. G., der døde 20. April 1506 paa Tordsø, efter i sit 
Testamente gavmildt at have betænkt Kirker og Klostre, var 2 Gange 
gift, først med Mette Rosenkrantz, Datter af Rigshofmesteren 
Hr. Erik Ottesen R.; hun skjænkede ham bl. a. de 2
bekjendte Sønner Hr. Mogens og Hr. Henrik og skal
have klostergivet sig. Hans anden Hustru, med hvem
han ej havde Børn, var Sidsel Brahe, der af Lunds
Ærkebiskop var løst fra sin tvungne Trolovelse til
Hr. Jon Bing. Hun levede endnu 1532.

Heise, Fam. Rosenkrantz's Hist. II,  32 ff.

Thiset.



Gjøe, Eskil, --1560, 
Søn af ndfr. nævnte Mogens G. (d. 1544) og dennes 1. Frue, 
var i Aarene 1535-41 Hofsinde, derefter til 1544 forlenet med 
Fultofte og Heglinge i Skaane, 1544-54 med Hundslund Kloster
og døde paa Skanderborg 2. Jan. 1560. E. G., der i sin Faders 
levende Live skrives til Græse Hovedgaard i Nordsjælland, arvede
efter Faderens Død Parter i Løgismose, Torbenfeld
og Gunderslevholm og tilgiftede sig Margaard. Denne
sidste solgte han og gav ligeledes sin Søstersøn
Peder Oxe Skjøde paa Gunderslevholm, men dette
Skjøde blev efter hans Død kjendt ugyldigt som
værende en ren Proforma-Handel. Over E. G. og hans
Frue, Sidsel Bryske (s. III, 198), ligger en smuk
Ligsten i Voldum Kirke. Deres Ægteskab var barnløst.

Thiset.



Gjøe, Eskil, --1573, 
var en Søn af nedennævnte Hr. Henrik G. (d. 1533) og skrives til 
Skjørringe paa Falster, som han arvede efter sin Moder, Elline
Godov. E. G. nævnes fra 1548 blandt Hofsinderne og
laa 1551 paa Kalundborg for at opvarte den fangne Kong
Christian, i hvis Tjeneste hans Fader saa meget havde
udmærket sig. Efter at være fratraadt Hoftjenesten
fik han l558 Skanderborg og 1561 Odensegaard i Forlening, men
ombyttede det følgende Aar dette Len med Nyborg,
som han beholdt til 1571. Desuden fik han 1566
Rønnebæksholm i Pant for 4000 Dir., som synes at have
været hans Hustrus Medgift, thi da Kongen 1571 vilde
skjænke Rønnebæksholm til Caspar Paslich, overførtes
Pantet paa hendes Navn til Grimmelstrup Birk paa
Falster. Under Syvaarskrigen var E. G. Proviantmester
i Fyn. Med sin Hustru, Hr. Mogens Gyldenstjernes
Datter Sibylle (f. 22. Marts 1540 d. 11. Marts 1611),
hvem han ægtede 21. Sept. 1558, havde E. G. 8 Børn,
af hvilke kun én Søn, den nedennævnte Henrik G.,
blev voxen. E. G. døde 23. Dec. 1573.

Thiset.



Gjøe, Falk, --1594, 
Søn af Falk (Mogensen) G. (d. 1554) og Ide Ulfstand, 
skrev sig ligesom Faderen til Skjærsø og ejede 
desuden Starupgaard (Skads Herred), som han 1590 solgte
til Frands Pol. F. G. studerede 1566-73 med sin
ældre Broder Mogens i Udlandet, navnlig i Strasburg
og Wittenberg, var 1576-77 Hofjunker og blev baade
da og siden ofte tilsagt at følge Kongen udenlands,
Rejser, der rigtignok som oftest ikke bleve til
noget; dog ledsagede han 1590 Frøken Elisabeth
til Brunsvig. 1587 fik han Bornholm i Forlening,
og her døde han paa Lensgaard 3. Jan. 1594, kun
39 Aar gammel. F. G. omtales som en lærd Mand,
der stod paa en fortrolig Fod med Tyge Brahe. Han
skal have udarbejdet et litterært Værk, som han
sendte sin berømte Ven til Gjennemsyn, men kastede
i Ilden, da Tyge Brahe udtalte en nedsættende Dom
om det. Ved en anden lærd Ven, Alkymisten Erik
Lange, indvikledes F. G. i dennes økonomiske Ruin,
og hans Enke, Karen Krabbe (gift 29. Juli 1582,
d. 31. Maj 1605), søgte siden at skaffe sig Dækning
for sin Mands store Tilgodehavende ved at indløse
en Erik Lange tilhørende, i Hamborg pantsat stor
Diamant. F. G. efterlod sig 3 Sønner og en Datter.

Thiset.



Gjøe, Falk, 1602-53, til Hvidkilde, 
Søn af ndfr. nævnte Henrik G. (d. 1611), blev født 
8. Jan. 1602. Efter Faderens Død tog den lærde Holger
Rosenkrantz, der var gift med hans Moders Søster,
sig af ham, sørgede for hans Opdragelse paa Rosenholm
og lod ham 1611 rejse til Tyskland, hvor han i flere
Aar studerede ved forskjellige Universiteter, særlig
Giessen og Strasburg. Senere opholdt han sig længere
Tid i Leiden, hvor han boede hos Historikeren Johannes
Meursius, foretog derpaa en Rejse til Frankrig og
tjente nogle Aar som Hof junker hos Hertugen af
Nevers. Efter sin Hjemkomst til Danmark deltog han i
Christian IV's Krig i Tyskland og var med i Slaget ved
Lutter am Barenberg. 5. Okt. 1628 havde han Bryllup
med Karen Marqvardsdatter Bille (d. 1670) og fik med
hende Hvidkilde paa Fyn. Han blev fra da af et af de
anseteste Medlemmer af den fynske Adel, var fra 1639
mellem dens Fuldmægtige ved alle Møder og blev 1642 og
atter 1646 valgt til Landkommissær. En ejendommelig
Retssag henledede 1640 Opmærksomheden paa ham og
hans Broder Otte. Da nemlig en tredje Broder, Eskil,
sammen med Oluf Daa ved deres Morbroder Tyge Brahe til
Tostrups Bisættelse i St. Knuds Kirke i Odense havde
erklæret, at den afdødes Arvinger ikke skulde have at
befatte sig med Boet, førend Kreditorerne vare blevne
tilfredsstillede, protesterede F. og Otte G. mundtlig
i selve Kirken imod dette Opbud, og deres 
Protest blev kjendt for gyldig af Kongens
Retterting. Underlig nok varede det til 1649,
inden F. G. fik nogen egentlig Ansættelse i Statens
Tjeneste; han blev da udnævnt til Hofmester paa
Sorø Akademi, hvilken Ansættelse vel var noget
begrundet i den forholdsvis lærde Uddannelse,
han havde modtaget. Han synes at have udfoldet
en temmelig betydelig Virksomhed i dette Embede,
baade som Administrator af Godset, med hvilket han
foretog omfattende Mageskifter, og som tilsynshavende
paa selve Akademiet, i hvis Statutter han foreslog
Forandringer. 1652 blev han offentlig angreben med
ærerørige Beskyldninger af Dr. Georg Witzleb, der
var Professor i Theologi og tysk Præst ved Akademiet;
Witzleb blev suspenderet, men Sagens Kjærne og Udgang
kjendes ikke. 17. Sept. 1653 døde F. G. i Odense og
blev begravet i St. Knuds Kirke der.

Sorø Akademis Progr. 1653.

J. A. Fridericia.



Gjøe, Henning, 1538-1617, 
Broder til ovennævnte Absalon G., blev født 13. Juli 
1538 og skrev sig baade til Kjærstrup og Kjelstrup paa Laaland. 
Han var Hofsinde fra 1561-66, 1577-86 Lensmand paa Nykjøbing,
fik 1578 Hoby Birk i Forlening, havde 1590-1611 Rejns
Kloster, Tutterøen og Vigsgods i Norge og var endelig
fra 1606 til sin Død Lensmand paa Højstrup. Ved Hove
var han en velset Mand. Han ledsagede 1590 Dronning
Anna til Skotland, var fra 1594-1606 Hofmarskal
og fulgte 1599 Kongen paa Rejsen til Nordkap. Som
Kuriosum bemærkes, at han paa denne Rejse foreslog
Kongen at indrette et Skib med en bevægelig Kahyt
for at modarbejde den generende Rullen i stærk Sø,
en Tanke, som man i langt senere Tid, som bekjendt,
har søgt at virkeliggjøre. Til Fuglse Kirke skjænkede
H. G. «et kosteligt og mærkeligt Liberi», af hvilken
Bogsamling de sidste Rester 1715-16 skulle være blevne
ødelagte af indkvarterede Soldater. H. G., der døde
i Maj 1617, var siden 8. Jan. 1593 barnløs Enkemand
efter Anne Skram, Datter af Søhelten Hr. Peder S.

Thiset.



Gjøe, Henrik, --1533, 
Kjøbenhavns tapre Forsvarer mod Frederik I, var Søn af 
ovfr. nævnte Eskil G. (d. 1506) og saaledes (yngre) Broder 
til Rigshofmester Mogens G. Ved Skiftedelingen efter Faderen 
tilfaldt ham ved Lodkastningen Gisselfeld med betydeligt 
Jordegods. I Aaret 1515 var han en af de 4 Mænd, der hjemførte
Christian II's Brud Elisabeth fra Nederlandene, og 
forlenedes kort efter med Korsør Slot. Under Krigene med
Sverige udmærkede han sig meget; han deltog saaledes
1518 i Slaget ved Bränkyrka og 1520 i Kampene ved
Upsala og havde i begge disse Slag den unge Peder
Skram til Vaabensvend. Ved Kroningen i Stockholm i
Nov. 1520 bar H. G. Rigsæblet og blev selv slaaet til
Ridder. I Aaret 1522, da Stockholm allerede belejredes
af Gustav Vasa, udnævntes han til kgl. Statholder
i Sverige og bragte flere Gange Besætningen Hjælp
fra Danmark. Dog kaldtes han kort efter tilbage til
Sjælland, hvor han indsattes til Befalingsmand over
Rytteriet under den da udbrudte Krig med Lybek, og da
Christian II i April 1523 forlod Danmark, indsatte
han H. G. til sin Statholder i sin Fraværelse med
Løfte om Undsætning i Løbet af en 3-4 Maaneder.

H. G. havde først tænkt paa at modsætte sig Frederik
I's Landgang paa Sjælland med væbnet Magt; men da
Landsknægtene nægtede at tjene i aaben Mark, maatte
han trække sig tilbage til Kjøbenhavn, hvis Belejring
begyndte 10. Juni. Alt H. G.s Jordegods blev nu af
Frederik I givet «i frit Bytte»; selv hans Fæstemø,
Elline Henningsdatter Godov, søgte man at drage
fra ham. Alt dette rokkede dog lige saa lidt hans
Troskab mod Christian II som et Forsøg paa at faa
ham til at udlevere Kjøbenhavn mod en Sum af 20000
Gylden. Og dog var han selv i den største Pengenød;
endog før Christian II's Afrejse havde han afhændet
en Del af sit Jordegods. Besætningen bestod af et
Par Tusend Landsknægte og en Del Rytteri. For at
skaffe Penge til Veje til disse maatte han optage
Laan hos kjøbenhavnske Borgere og gaa i Borgen for
store Summer til de fremmede Høvedsmænd. Med Fasthed
holdt han dog ud langt over den lovede Tid; men da der
stadig ingen Undsætning kom, og den Hær, Christian II
havde samlet i Nordtyskland, opløste sig, begyndte han
at tabe Modet og indledede i Nov. Maaned hemmelige
Underhandlinger med Johan Rantzau og Mogens Gjøe,
der ledede Belejringen, og da Christian II ikke kunde
give sikkert Løfte om Undsætning til næste Foraar,
overgav han endelig Staden 6. Jan. 1524.

Ved Overgivelsen gaves der H. G. og hans Folk fri
Bortmarche gjennem Sjælland, Laaland og Falster,
hvorfra de overførtes til Tyskland. Selv skulde han
have sit Jordegods tilbage; men for at skaffe Penge
til Veje havde han, vistnok i de samme Dage, maattet
pantsætte Gisselfeld til sin Fætter Otte Holgersen
Rosenkrantz og til sin Broder Mogens. I 2 Aar skulde
han have frit og sikkert
Lejde til at færdes inden og uden Riget, hvor ham tyktes; men 
vilde han i denne Tid paaføre Riget nogen Fejde, skulde han først 
paa Riddervis gjøre «ærlig Forvaring» derom. 4 Orlogsskibe, som 
det var lykkedes Christian II's Admiral Tile Giseler (ovfr. S. 22) at faa 
ind i Kjøbenhavn, netop som Underhandlingerne vare begyndte, 
skulde tilhøre H. G. som Erstatning for den Gjæld, han var kommen 
i for Kong Christians Skyld, og han maatte gjøre med Skibene, 
hvad ham lystede. Dog synes der allerede da at være truffen en 
hemmelig Aftale om, at Skibene skulde overlades til Frederik I for 
6000 Gylden, hvis Kong Christian ikke vilde indløse dem af H. G. 
Ligeledes lovedes der denne Vordingborg i Forlening, hvis han 
vilde slutte sig til Kong Frederik.

Dette var dog ingenlunde H. G.s Hensigt. Hans udholdende 
Forsvar af Kjøbenhavn havde gjort hans Navn vidt berømt, og 
strax efter Ankomsten til Tyskland opsøgte han først Dronning 
Elisabeth og derpaa Christian II, som han traf i Wittenberg i
April 1524. For øvrigt opholdt han sig mest i Bremen, optagen af 
Tanken om at bringe et nyt Tog i Stand mod Frederik I, men ogsaa 
idelig plaget af sine mange Kreditorer, saa han en Tid lang 
ikke engang frit kunde forlade Staden, uden at Christian II 
formaaede at yde ham nogen klækkelig Hjælp. Kong Christian synes 
ogsaa at have fattet nogen Mistillid til ham, vistnok nærmest paa 
Grund af det noget uklare Forhold med Skibene, og vilde ikke fri 
ham ud af hans store pekuniære Vanskeligheder. I sin pinlige 
Stilling lyttede H. G. da til Forslagene fra Frederik I, indgik 5. Maj 
1525 en Kontrakt med Udsendinger fra Kongen, vendte i Avg. s. A. 
tilbage til Danmark til sin ventende Brud, forlenedes efter Løfte 
med Vordingborg og fik de 6000 Gylden for Skibene.

Aaben og ærlig af Karakter, som H. G. synes at have været, 
forstod han sig kun lidt paa Rænker, og den Mistillid, Kong 
Christian havde fattet til ham, synes at have krænket ham dybt. 
Indviklede Pengesager og spidsfindig Rettergang forstod han sig ogsaa 
kun daarlig paa, som han selv en Gang ytrer. De Aar, han 
endnu levede, bleve derfor fulde af Krænkelser og Ydmygelser for 
ham. Vel viste Frederik I ham stor Tillid; forskjellige vigtige 
Hverv betroedes ham; 1531 blev han saaledes udset til Kongens 
Afsending paa et paatænkt Møde i Hamborg i Anledning af 
Christian II; i Sommeren 1532 optoges han i Rigsraadet, og i Jan. 1533, 
faa Maaneder før sin Død, indsattes han i Forening med Anders 
Bille til Høvedsmand over Sjælland. Men han var stadig udsat for 
de største Krænkelser af sine mange Kreditorer baade i Ind- og 
Udland. Han maatte efterhaanden afhænde det meste ikke blot af 
sit eget Jordegods, men ogsaa af Elline Godovs, hvem han først 
ægtede o. 1527. Dette Aar havde han saaledes solgt Gisselfeld og 
alt sit Fædrenegods i Danmark til Johan Oxe; men da Panthaverne 
gjorde Indsigelse herimod, havde han den Krænkelse, at en 
Rigsraadsdom af 14. April 1532 erklærede hans Kontrakt med Johan Oxe 
for ugyldig. Alligevel udstedte H. G. 29. Juli s. A. en ny 
Bekræftelse paa Salget til Johan Oxe, da han ikke ogsaa vilde skilles fra 
sin Ære. Endelig ordnet blev Sagen dog først mange Aar efter 
H. G.s Død, der indtraf i Vordingborg 3. Maj 1533. Han bortreves 
endnu i sine bedste Aar, men synes at have været baade legemlig 
og sjælelig nedbrudt af sine mange Krænkelser. Hans Enke og 
hans 3 smaa efterladte Børn gik til sidst fra Arv og Gjæld efter 
ham og levede i fortrykte Kaar. Hans Mangel paa praktisk Greb 
paa Pengesager og en Svaghed i Karakteren, der maaske undertiden 
bragte ham i Afhængighed af andre, have vel Del i hans 
uheldige Stilling; men glemmes bør det dog ikke, at denne for 
største Delen hidrørte fra hans ridderlige Troskab mod Christian II, 
der vedvarede, indtil denne selv lod ham i Stikken.

Allen, Breve og Aktstykker t. Chr. II's og Fred. I's Hist. I, 260 ff. 321 ff. 
Allen, De tre nord. Rigers Hist. IV, 2, 13 ff. 171 ff. 
Rasmussen, Gisselfeld S. 38 ff. 
Heise, Fam. Rosenkrantz's Hist. II, 33 ff. 138 ff.

A. Heise.



Gjøe, Henrik, 1562-1611, 
var en Søn af ovennævnte Eskil G. (d. 1573) til Skjørringe, hvilken Gaard H. G. 
arvede, men 1604 mageskiftede til Kronen mod Tureby paa Sjælland; hans efterladte 
Jordegods ansloges 1625 til 2300 Tdr. Hartkorn. H. G., der blev
født 16. Juni 1562 paa Nyborg Slot, gik i Herlufsholms Skole og 
blev 1579 immatrikuleret ved Universitetet i Rostock; siden fulgte 
han med Steen Maltesen Sehested til Nederlandene og tjente der 3 
Aar i Krigen. Skjønt han ikke vides at have tjent ved Hove og 
heller ikke havde nogen Forlening, blev han dog tilsagt 1590 at
følge Frøken Elisabeth til Brunsvig. 1611 blev han indkaldt til 
personlig Tjeneste under den sjællandske Fane i Anledning af den 
udbrudte Krig med Sverige, men kom syg tilbage og døde allerede 
28. Sept. s. A. i Kjøbenhavn. Han ægtede 13. Avg. 1598 Birgitte 
Brahe (f. 18. Sept. 1576 d. 9. Sept. 1619), Datter af Rigsraad Axel B. 
til Elved; hun fødte ham 10 Børn, deriblandt de her omtalte Sønner 
Falk og Otte G.

Thiset.



Gjøe, Marcus, 1635-98, Gehejmeraad, 
fødtes paa Hvidkilde 21. Nov. 1635 og opdroges i Hjemmet indtil sit 14. Aar, da han 
med sin Fader, ovfr. nævnte Falk G. (d. 1653), der var udnævnt til 
Hofmester paa Sorø, fulgte der hen og blev sat i Skolen, hvorfra 
han i sit 16. Aar overgik til Akademiet. Her udmærkede han sig 
saa vel ved sin Færdighed i ridderlige Øvelser som ved sin 
Fremgang i Studierne; i et Par latinske Disputatser viste han sin store 
Dygtighed i at behandle Sproget. Efter et 4aarigt Ophold ved 
Akademiet var han moden til at foretage den Udenlandsrejse, som 
foruden at give ham Lejlighed til yderligere Studier skulde bibringe 
ham den Dannelse og Politur, der var nødvendig for en Mand,
hvem Fødsel, Formue og Begavelse berettigede til at haabe en 
glimrende Løbebane. Den ikke 20aarige M. G. afrejste da tillige 
med sin Broder Henrik 1655 til Amsterdam. Det første Aar 
tilbragtes dels i Utrecht, dels i Heidelberg; der fra til Wien, Elsass,
Schweits, Savoyen og Paris, hvor han havde den Sorg at miste 
Broderen; efter et helt Aars Ophold her drog M. G. til Italien, 
gjorde i Sommeren 1659 atter et Besøg i Paris, gik saa til England, 
der fra til Nederlandene og vendte omsider tilbage til Danmark
efter at have færdedes ved mange forskjellige Hoffer.

I Avg. 1660 fremstillede G. sig ved Hoffet i Kjøbenhavn og 
gjorde et saa godt Indtryk, at han meget snart fik Ansættelse som 
Dronning Sophie Amalies Kammerherre. Længe skulde dog ikke 
hans Hoftjeneste vare. Forinden han søgte en større Virksomhed,
trolovede han sig imidlertid 1661 med Gehejmeraad Ove Juuls 
ældste, kun 11aarige Datter Ingeborg Kirstine; men inden Ægteskabet 
knyttedes, bortreves hun af Svindsot 1669. 1662 afsendtes 
Hannibal Sehested som Ambassadør til Paris for at indlede et 
nøjere Forhold mellem Danmark og Frankrig; han havde med sig 
et stort Følge, og Marskal ved Ambassaden blev M. G. Hermed 
var den diplomatiske Bane betraadt, og den daglige Omgang med 
en Mand som Sehested var en god Opdragelse til denne Karriere. 
Efter Sehesteds Afrejse 1663 forblev G. som Resident i Paris; men 
da han ikke ret magtede Forholdene, blev han afløst af Simon 
de Petkum, der var meget misfornøjet med, at G. stadig udsatte 
sin Afrejse. Da Sehested 1666 atter sendtes til Paris for at befæste 
det gode Forhold til Frankrig, var G. der endnu, og skjønt det 
jævnlig kom til Sammenstød mellem G. og Sehested, benyttede 
denne ham dog stadig til sin Død i Sept. ved Forhandlingerne 
med det franske Hof. Ved Aarets Slutning vendte G. tilbage til 
Danmark, og Kongen maa, hvad der end kan have været at 
sige paa G.s Færd i Frankrig, dog have været tilfreds med ham, 
eftersom han allerede det følgende Aar afsendte ham i et 
overordentligt Ærende til Hoffet i Paris.

Fra nu af havde G. i en lang Aarrække den ene Gesandtskabspost 
efter den anden. 1669 sendtes han som Envoyé extraordinaire 
til Haag for at gjenoprette den gode Forstaaelse mellem Danmark 
og Generalstaterne; han synes dog ikke ret at være falden i 
Hollændernes Smag, der ønskede en Gesandt, som var «wat soeter 
van humeur». Imidlertid varetog han denne Post i o. 3 Aar og 
overtog derpaa 1672 Embedet som Envoyé i London, hvor han 
vistnok levede sig mere ind i Forholdene, end det lykkedes ham i 
Haag; han søgte sig endog en Hustru blandt den engelske Adel, 
i det han 1676 ægtede Elisabeth Mary Thampson (f. 25. Marts 1655). 
Efter et 6aarigt Ophold i London blev G. 1678 sendt som Ambassadør 
til Spanien, efter at han først under et Ophold i Danmark var 
bleven Etats- og Justitsraad. Fra Madrid hjemkaldtes han 1682 og 
belønnedes Aaret efter med Udnævnelse til Gehejmeraad og 1684 med 
Danebrogsordenen. End videre overdrog Kongen 1685 G. 
Æreshvervet som Skoleherre paa Herlufsholm, en halv offentlig Post, 
hvorpaa han som eneste Mand af Gjøernes Slægt med Føje kunde gjøre
Fordring.

Aarene 1683-86 tilbragte G. formodentlig dels i Kjøbenhavn, 
hvor han ejede en Gaard paa Kjøbmagergade, dels paa sin Gaard 
Hvidkilde. Som Justitsraad havde han Sæde i Højesteret, og da 
han som Gehejmeraad oppebar Løn, maa han i det mindste til 
Tider have haft Sæde i Kongens Raad. Et Par rejsende, som 1685
traf ham paa Hvedholm, omtale, at han bar sin Lykkes Omskiftelse 
med største Taalmodighed. Hvad dette sigter til, vides ikke. At 
G. paa dette Tidspunkt skulde være falden i Unaade, ses ikke; 
han var en fortrolig Ven af Storkansleren Ahlefeldt, der vel kunde 
holde sin Haand over ham. Da Ahlefeldt imidlertid Aaret efter 
laa paa sit Dødsleje, blev G. af Kanslerens Uvenner fjærnet tillige 
med flere af hans Tilhængere. Der var først Tale om at sende
ham som Gesandt til Wien, men i Steden for blev han udnævnt 
til Stiftsbefalingsmand over Laaland og Falster. Netop samme Dag, 
som hans Bestalling er udfærdiget, 15. Maj 1686, mistede G. sin 
Hustru, med hvem han havde levet i et lykkeligt, men barnløst
Ægteskab; hun havde trofast ledsaget ham paa hans mange 
besværlige Rejser. Umiddelbart fra Ligfærden i Sorø tog G. ud til 
sit kjære Herlufsholm, hvis Vel i saa høj Grad laa ham paa Hjærte; 
saa vel hvad Godset som hvad Skolen angik, havde han den største 
Omsorg for Stiftelsen, og skaffede hans formaaende Stemme 
Stiftelsen Lettelser og Begunstigelser fra Regeringens Side, saa vidste 
han med sin kraftige Haand ikke mindre at bringe den Orden til 
Veje i de indre Forhold, som var nødvendig for Herlufsholms 
Trivsel. «Stenene og Murene takke ham endnu for den Hjælp, 
han har ydet dem i vanskelige og trange Tider», hedder det i 
Programmet over G. Sorgbetynget færdedes G. paa Herlufsholm i
Sommeren 1686; men hurtig -- hurtigere, end Nutiden kan forstaa 
det -- fattede han sig, og da han 6. Febr. 1687 gav et Gjæstebud 
paa Herlufsholm for Skolen, var det hans Bryllupsdag med den 
20aarige Jytte Dorothea Thott, Datter af Gehejmeraad Knud T. til 
Knudstrup og Gavnø. Hun ejede Brahesborg i Fællig med sin 
Søster, som G. udkjøbte, og saaledes samlede han denne store
Ejendom paa sin Haand. Man tager næppe fejl, naar man søger 
Grunden til G.s hastige Giftermaal i Haabet om derved at se 
Gjøe-Ætten blomstre paa ny. 

Ved Siden af sit Stiftamtmandsembede bevarede G. efter Tidens 
Skik sit Sæde i Højesteret. Her verserede i Slutningen af 1690 en 
Sag mod en Adelsmand, der som Gouvernør i Indien havde 
paadraget sig Kongens Unaade, saa at han endog blev anklaget paa 
Livet; Retten idømte ham dog kun en Pengestraf, og paa G.s 
Forslag blev han strax efter Dommen udtaget af Slotsvagten, inden 
Kongen kunde vide noget deraf, og G. skal endog have kjørt ham 
hjem i sin egen Karosse. Opbragt herover tildelte Kongen Retten 
en Irettesættelse og anbefalede G. strax at retirere sig fra Hoffet. 
En Maaneds Tid senere (Jan. 1691) blev han dog tilbagekaldt; «saa 
forfaren og klog Minister kunde man ikke længe til Hove undvære», 
skriver Bircherod i sin Dagbog. Kongen tænkte nu atter paa at 
anvende G. i Diplomatien, denne Gang i Spanien; det blev dog 
til intet, men Planer i lignende Retning have dog vistnok jævnlig 
foresvævet Kongen, thi inden Aarets Slutning blev G. afskediget 
som Stiftamtmand og fik Befaling til strax at begive sig til Kjøbenhavn 
og da videre oppebie Kongens Vilje. Der hengik dog mere 
end 2 Aar, inden et nyt Embede blev G. betroet; 1695 blev han
Overhofmester for det ridderlige Akademi i Kjøbenhavn, en 
Institution, for hvilken han, der selv var opvoxet paa Ridderakademiet 
i Sorø under sin Faders Ledelse, kunde antages at have særlig 
Interesse. Alt tyder da ogsaa paa, at G. med Alvor og Omhu 
styrede Akademiet i de 3 Aar, han var Overhofmester; en Aftagen 
i Akademiets Frekvens er ogsaa kjendelig efter hans Død.

Et Liv fuldt af lange og besværlige Rejser havde svækket G.s 
Helbred, og han følte Kræfterne svinde; endnu i Juni 1697 kunde 
han dog holde Ligtale over sin Ungdomsven Niels Juel, om han 
end flere Gange nær var besvimet i det lumre Sørgehus; 2 Maaneder 
før sin Død kunde han endnu i Højesteret votere i den thistedske
Besættelsessag, i hvilken han mærkelig nok stemte for Præsten Ole 
Bjørns Frifindelse (s. II, 366). Snart efter tog hans Svaghed 
Overhaand, og 28. April 1698 hensov han rolig. Først i Okt. blev hans 
Lig ført til Herlufsholm og bisat med en Pragt, der søger sin Lige; 
det Monument, hans Enke satte ham i Kirken, er et af de 
kostbareste i Danmark. Paa hans Kiste blev Gjøe-Slægtens Skjold 
nedlagt, da han var dens sidste Mand; med sin 2. Hustru (d. 14. Nov. 
1717) havde han nemlig kun Døtre. At dette har været ham en 
bitter Sorg, er utvivlsomt; stolt af sin Æt maatte han med Vemod 
se dens ældgamle Navn svinde af Historien. Som Bærer af dette Navn, 
et af den gamle Adels bedste, ansaa han sig for selvskreven 
til høje Embeder, hvortil da ogsaa hans Evner og Dannelse kunde
berettige ham; men satte han en Ære i at føre sit gamle Navn, 
satte han en ikke mindre Ære i at vise sig Navnet værdig. Han 
var pligtopfyldende og fuld af Iver for sin Gjerning; men hans 
Egenraadighed og stolte Selvtillid gjorde det næppe altid let at 
tjene under ham, og han er ikke undgaaet Beskyldningen for 
Uretfærdighed mod sine undergivne, af hvilke han med Strænghed 
fordrede Pligtopfyldelse.

P. Jespersen, Ligprædiken ov. M. G. 
Universitetsprogram. 
Danske Herregaarde I: Hvidkilde; VI: Hvedholm. 
Aarsber. fra Geheimearch. II og VI. 
Becker, Saml. til Fred. III's Hist. II. 
Danske Mag. 3. R. I, 315 ff.

G. L. Wad.



Gjøe, Mette, 1599-1664, 
Datter af ovfr. anførte Henrik G. (d. 1611), var født 27. Juni 1599; efter sine 
Forældres Død blev hun tillige med alle sine Søskende optagen i Holger Rosenkrantz' Hus
paa Rosenholm, hvor hun forblev, indtil Hjemmet ved hans Død 
(1642) opløstes; hun stod ved hans Dødsleje i Kjøbenhavn. 
Formodentlig har hun tilbragt Resten af sit Liv hos sine Søstre indtil 
sin Død i Kjøbenhavn 17. Okt. 1664. Ligesom sin ovfr. nævnte
Søster Anne G. havde hun litterære Interesser, hvorom Haandskrifter 
i Karen Brahes Bibliothek endnu bære Vidne; hun har Fortjenesten 
af at have udgivet den 1. Part af Vedels Samling af Folkeviser (1657), 
og om sin Slægt forfattede hun Optegnelser, hvori hun bl. a. søgte 
at udlede dens Afstamning fra Kong Valdemar og Tovelille. Søren 
Terkelsen priser hende som et Mønster for havedyrkende Kvinder. 

Nyerup, Lit. Lex. 
Kirkehist. Saml. 3. R. VI, 28 ff. 
Nye Danske Mag. II, 341 ff. 
Schønau, Danske lærde Fruentimer S. 668 ff. 1547 ff. 
Løffler, Gravmonumenterne i Sorø Kirke S. 48.

G. L. Wad.



Gjøe, Mogens, --1544, Rigshofmester, Reformationens berømte Forkæmper, 
var en Søn af ovennævnte Eskil G. (d. 1506). 
Hans Fødselsaar er ukjendt; dog falder det rimeligvis ikke længe 
efter 1470, siden han allerede 1492 nævnes som kongl. Hofsinde 
og ikke ret mange Aar efter blev gift med den rige Mette Albrechtsdatter 
Bydelsbach, med hvem han tidlig kom i Besiddelse af 
Torbenfeld (nu Frydendal), Gunderslevholm og Græse i Sjælland, 
Løgismose i Fyn, Clausholm, Skjærvad og Kjeldkjær i Jylland. 
Som Mødrenearv tilfaldt ham Skjærsø i Jylland, som Fædrenearv 
Krænkerup paa Laaland, som han allerede før Faderens Død var 
i Besiddelse af. Denne Rigdom forøgedes efterhaanden ved store 
Kjøb; saaledes afkjøbte han sin Søster Ide G. dennes Arvepart
Tunbyholm i Skaane, da hun blev gift udenlands; senere kjøbte 
han Avnsbjærg i Jylland af Rasmus Clementsens Arvinger (IV, 12). 
Hertil kom udstrakt Kjøbstadsgods næsten i alle Rigets større Stæder, 
Pant i Tordsø i Skaane og en Tid lang Besiddelsen af Gisselfeld
(S. 68). Ikke uden Grund siger Huitfeld derfor: «Hans Lige paa 
Jordegods haver ikke været her eller i Tyskland udi nogle Hundrede Aar.»

En Mand, der tidlig kom til at indtage en saa betydelig Plads 
i Aristokratiets Rækker, og som desuden var i Besiddelse af 
ualmindelige Evner, en klar Forstand, stor administrativ Dygtighed, 
en rolig, sindig og ridderlig Karakter, der skaffede ham Anseelse 
baade hos høje og lave, maatte under de daværende Samfundsforhold 
komme til at spille en stor Rolle. Allerede 1501 nævnes 
han som Ridder og er maaske allerede bleven det ved Kong Hans' 
Kroning i Stockholm 1497. I Aaret 1501 forlenedes han med Torup 
(Frijsenvold) med de dertil liggende Gjerlev, Galten og Hovlbjærg 
Herreder, hvori han 1502 fik Pant for sig og Arvinger. S. A. eller 
i Begyndelsen af 1503 blev han allerede Medlem af Rigsraadet og 
synes samtidig at have været forlenet med Stegehus og Møen, 
hvorfra han o. 1505 forflyttedes til Aalborghus, som han beholdt til 
1516. Han deltog i de forskjellige Krigstog til Sverige og i Tidens 
vigtigste Statshandlinger, saaledes i Forhandlingerne i Kiel 1506 med 
Hertug Frederik og Lybekkerne, i Malmøfreden 1512, ledsagede 
Kong Hans paa dennes sidste Rejse i Jylland og var tilstede ved 
hans Død i Aalborg i Febr. 1513.

En endnu betydeligere Stilling kom M. G. til at indtage under 
Christian II. Han stod i Spidsen for det Gesandtskab, som Kongen 
1514 sendte til Kejser Maximilian for at bejle til dennes Sønnedatter
Elisabeth, hvorfor M. G. s. A. i Brüssel paa Kongens Vegne viedes 
til den unge Brud. Ved Dronningens Kroning i Kjøbenhavn det 
følgende Aar bar M. G. Sværdet og var maaske alt den Gang
udnævnt til Marsk, en Stilling, han i alt Fald kort efter indtog og 
beholdt under hele Kong Christians Regering, og hvormed ogsaa 
en Del af Rigshofmesterens Forretninger synes forbundne, efter at 
Kongens Hofmester Niels Eriksen Rosenkrantz i Nov. 1516 var død. 
S. A. forflyttedes han som Lensmand fra Aalborg til Skanderborg, 
en af de betydeligste Forleninger i Riget, som han derpaa beholdt 
lige til sin Død. Som Marsk tilfaldt ham den Forretning 1517 at 
fængsle Torben Oxe. Aaret før havde Kongen af M. G. kjøbt den 
bekjendte Gaard paa Hjørnet af Amagertorv og Helliggejststræde, 
hvor Sigbrit og Dyveke boede. 

Til Sigbrit udviklede der sig efterhaanden et stærkt Fjendskab. 
Som en af Aristokratiets Hovedmænd kunde M. G. ikke med Ro 
se paa, at en stor Del af Magten fra Rigsraadets Haand gik over 
til Sigbrit og hendes uansvarlige Raadgivere. Omtr. 1520 skal M. G. 
ogsaa have gjort Skridt til ved Pavens Mellemkomst at faa hende 
fjærnet; men Planen blev røbet, og fra nu af nærede Sigbrit et 
glødende Had til M. G.; «Kongen i Nørrejylland» kaldte hun ham 
spottende, og M. G. beskylder hende for flere Gange at have 
forsøgt «at lyve ham Halsen fra». Kongens Tillid til M. G. rokkedes 
dog ikke herved, og denne bevarede sin ridderlige Troskab mod 
Kongen saa længe som muligt. Da de jyske Rigsraader i Dec. 
1522 indlode sig i Underhandlinger med Hertug Frederik, vilde M. G. 
derfor ingenlunde slutte sig til dem, men fik Kongen til at udbyde 
en almindelig Rigsdag, der skulde samles i Aarhus, og hvortil ogsaa 
Udsendinger fra Borger- og Bondestanden skulde indkaldes. Kongen
tilbød her at ville stille Klagerne tilfreds; men dette Skridt af M. G., 
der kom Oprørspartiet meget ubelejlig, fremskyndede netop Oprørets 
Udbrud. Paa et Møde i Viborg 20. Jan. 1523 opsagde man Kongen 
Huldskab og Troskab og sendte Mogens Munk til Hertug Frederik. 
Vel havde man uden videre stillet M. G.s Navn i Spidsen for 
Brevene, men -- hans Segl mangler; han havde saaledes aldrig 
tiltraadt Beslutningerne. Da Mogens Munk kort efter havde sin 
bekjendte Samtale med Kongen i Vejle, ytrede han ogsaa i Samtalens 
Løb, at i M. G. havde Kongen en tro Mand. Denne søgte endnu 
paa denne Tid at mægle mellem Kongen og Oprørerne; først efter 
at Kongen selv havde opgivet Jylland, og Hertug Frederik, der 
imidlertid personlig var kommen til Jylland i Spidsen for en Hær, 
truede M. G. og de Mænd, der endnu holdt ved Christian II, paa 
Liv og Gods, hvis de ikke indfandt sig til Kongehyldingen i Viborg, 
sendte M. G. 19. Marts fra Skanderborg sit Opsigelsesbrev til 
Christian II, hvori han bevidner sin Sorg over at maatte gjøre dette 
Skridt, men begive sig til Kongen i Sjælland turde han ikke af 
Frygt for Sigbrits Efterstræbelser. 26. Marts 1523 har M. G. derpaa 
i Viborg medbeseglet Frederik I's Haandfæstning og blev af den 
kloge Konge strax udnævnt til Rigshofmester.

Fra nu af var M. G. Kong Frederiks Mand, og i Følge den 
ridderskabelige Troskabsfølelse, der lader Ridderen tjene sin Herre, 
indtil han frivillig eller nødtvungen sender ham sit Opsigelsesbrev, 
tjente han nu den nye Konge, til hvis Politik saa mange Baand
knyttede ham, med Iver og Troskab. Dog fik han flere Gange 
Lejlighed til at vise sin ridderlige Følelse over for Christian II og 
hans Slægt. Da Rigsraadet saaledes 1525 tillagde Kong Frederiks 
Dronning det samme Livejegods, der var tillagt Dronning Elisabeth,
nægtede M. G. at tiltræde denne Beslutning og gjorde det først 
efter Dronning Elisabeths Død. Vel var han senere blandt de 8 
Raader, der fik Tilsyn med Kong Christians Fængsel paa Sønderborg; 
men dog synes han at have været blandt de Raader, der 
holdt paa, at Lejdet skulde holdes. I Anledning af et heftigt
Fejdeskrift under Grevefejden beraaber han sig paa, at han i denne Sag 
kun havde handlet efter sin Konges Ordre. «Jeg vil beraabe mig 
paa Kong Christian selv,» tilføjer han med Stolthed, «at han aldrig 
har beskyldt mig eller med rette kan beskylde mig, men at jeg 
har tjent ham som andre fremfarne Herrer og Konger her i
Danmark trolig og ærlig, som en oprigtig Riddersmand bør at tjene 
sin Herre og Konge.» Det er ogsaa et smukt Træk i M. G.s 
Karakter, at han ofte tog sig af dem, der i de urolige Tider vare 
Gjenstand for Forfølgelse, baade i Christian II's Tid og senere.

At skildre M. G.s Virksomhed som Rigshofmester i det enkelte 
vilde være det samme som at skrive omtrent hele Tidens Historie. 
Her kun nogle enkelte Træk. Strax 1523 fulgte han Hertug 
Christian (III) og Johan Rantzau til Kjøbenhavns Belejring og havde 
stor Del i, at Staden 1524 overgaves til ham paa Kong Frederiks 
Vegne. Mange Fjender havde han imidlertid; han klager selv til 
Kongen over, at han var udsat for Bagtalelse og Bagvaskelser; han 
havde ogsaa, som det synes, støttet Kongens forgjæves Bestræbelser 
for at faa Vornedskabet paa Øerne afskaffet eller mildnet. Under 
den stærke Gjæring blandt Almuen, især i Jylland, i Anledning af 
de paalagte Skatter overdroges det M. G. 1525 at straffe de ulydige. 
Med Fare for sit Liv udførte han dette Hverv og synes ogsaa at 
have faaet Almuen foreløbig beroliget. Men imidlertid foregik der 
en gjennemgribende Forandring med ham selv. Tidligere havde han 
fulgt den katholske Kirkes Lære; han havde stiftet Messer og 
bestemt Gaver til Kirker og Klostre som andre Katholikker. Men 
i Juni 1526 optraadte han ligesom Kong Frederik aabenlyst 
som Lutheraner, spiste til stor Forargelse for Katholikkerne Kjød paa
Fastedagene og nød Nadveren paa luthersk Vis. I disse Aar var 
Hr. Peder Thomesen, der nylig var kommen tilbage fra Luthers 
Hus i Wittenberg, senere den første evangeliske Superintendent i 
Vendelbo Stift, hans Huskapellan. M. G. kom rimeligvis ad denne
Vej i personligt Forhold til Luther, der sendte ham sine Skrifter. 

Den mægtige Rigshofmesters Overgang til Luthers Lære vakte 
stor Forbitrelse blandt Katholikkerne. Hans egen Stilling blev 
derved i flere Henseender vanskelig. Som Rigshofmester og som en 
konservativ og lovtro Mand maatte han være de bestaaende Love 
lydig, og dog stod han nu som Bærer af en ny Tids Ideer, der 
af hans Modstandere betragtedes som en fremmed, tysk Plante, der 
stred mod nedarvet dansk Sæd og Skik, og som bragte Forvirring 
i alle Forhold. Rigsraadet var i det hele udpræget katholsk; hos 
en Del af den udenraads Adel og hos Almuen viste der sig 
derimod stærkt Røre, Lyst til at komme i Besiddelse af Kirkens store 
Gods og Ulyst til at svare de kirkelige Afgifter, især Bispetienderne. 
Vel lykkedes det Prælaterne ved svære Indrømmelser i andre 
Retninger paa Herredagen i Odense i Dec. 1526 at faa det verdslige 
Rigsraad paa eget og hele Adelens Vegne til at love Kirken sin 
Hjælp, «besynderlig mod Luthers ukristelige Lærdom». M. G.s 
Navn staar som sædvanlig i Spidsen af Brevet; men næppe kan 
han have tiltraadt denne Beslutning ved at sætte sit Segl under. 
Kort efter maatte Kongen byde ham og andre Lensmænd i Aarhus 
Stift at skaffe Biskoppen og Kirken deres sædvanlige Indtægter. 
M. G. udførte Hvervet som lovtro Mand; men med det samme 
forestillede han Kongen, at Almuen ikke havde helt Uret, thi 
Biskopperne gjorde netop Fordring paa Afgifter, der næppe vare 
grundede i den bestaaende Lovgivning. Paa den anden Side indgik 
Almuen og en Del af den jyske Adel et ligefremt Forbund 
mod Kirken. Forbitrelsen mod M. G. var paa denne Tid saa stor, 
at han endog truedes med Vold og ikke vilde indfinde sig personlig 
til det almindelige Hærskue i Viborg i April 1527, hvor hele den 
jyske Adel og højere Gejstlighed skulde give Møde, for ikke at
høre deres «pukkende og spydige Ord», naar han ikke vilde indgaa 
den Kontrakt og Besegling, de forlangte af ham. Derimod 
havde han stor Del i, at Tiendesagen endelig ordnedes paa den 
følgende Herredag i Odense 1527.

Ligesom M. G. i hele denne Sag optraadte mæglende og 
beroligende, saaledes optraadte han ogsaa i den følgende Tid under 
de Uroligheder, Christian II's forventede Ankomst fremkaldte i 
Jylland. Det kom saaledes i Aaret 1531 til voldsomme Optrin paa
Viborg Landsting mod den forhadte Mogens Munk; men M. G. og 
hans trofaste Hjælper Erik Banner (l, 512) fik ved deres Indflydelse 
hos Almuen de oprørte Bølger til foreløbig at lægge sig. Almuen 
vil kun høre dem, hedder det stadig, og i deres Len var der ingen 
Uro, heller ikke under Grevefejden.

Især i to Retninger viser M. G.s Virksomhed for Reformationens 
Fremme sig, i Forholdet til de lutherske Præster og til Tiggermunkene. 
De første tog han under sin Beskyttelse ved at udvirke kongl. 
Beskjærmelsesbreve for dem, naar de vilde prædike «Guds Ord og 
Evangelium» eller gifte sig; de unddroges derved fra Kirkens 
Jurisdiktion og stilledes under den verdslige Arms Beskyttelse. Ogsaa
de nyvalgte Biskopper maatte indgaa Forpligtelser til Kongen om 
ikke at lægge Ordets frie Forkyndelse Hindringer i Vejen. 
Begyndelsen hertil gjordes ved Joachim Rønnovs Udvælgelse til Biskop i 
Roskilde 1529, og M. G. med flere andre gik i Borgen for, at 
Rønnov vilde holde sine Forpligtelser. At M. G. har haft stor Del 
i denne Udvælgelse, er rimeligt; ja man talte endog om, at den 
unge Biskop vilde gifte sig, og satte hans Navn i Forbindelse med 
Birgitte Gjøe. -- Tiggermunkene var M. G. derimod aabenbart ingen 
Ven af. Naar Munkene paa Grund af Tidens Trængsler havde 
forladt deres Klostre, betragtedes disse som herreløst Gods, der faldt 
ind under Kronen og Rigshofmesterens Styrelse. I Regelen bleve 
disse Klostre da ved M. G.s Mellemkomst skjænkede Kjøbstæderne 
til Hospitaler eller Raadhuse. Men han kan ikke frikjendes for 
af og til ved sine Hjælpere at have ophidset Borgernes Stemning 
mod Tiggerbrødrene og saaledes fremskyndet Klostrenes Opgivelse 
af Brødrene. Dette var navnlig Tilfældet med Graabrødreklostrene 
i Flensborg (1528), hvor M. G. selv havde faaet Brev paa Klosteret, 
i Randers, hvor han havde faaet Klosteret af Kongen i Bytte for 
Klosteret i Flensborg, fordi hans Morfader, Erik Ottesen Rosenkrantz, 
laa begraven her, hvorpaa han strax indsatte en luthersk Præst i 
Klosterkirken, i Næstved (1532), hvor hans første Hustru (d. 1513)
oprindelig synes at have haft sit Hvilested, i Kalundborg, hvor han 
da (1532) var Lensmand, og til Dels i Horsens. Det er disse Forhold, 
der hos Munkene skaffede M. G. Benævnelser som «Djævelens
Tjener og Drabant», og som i nyere Tid have skaffet ham 
Benævnelsen «Klosterstormeren». Naar undtages Forholdet med 
Randers Kloster, synes M. G. dog aldrig at have skaffet sig personlige 
Fordele herved. Det egentlige Kirke- og Klostergods synes han aldrig 
at have forgrebet sig paa; i hans Jordebog kan næppe eftervises 
mere end 4 Bøndergaarde, han har erhvervet fra Klostre, og alle 
4 ved Kjøb. At skildre M. G. som en fræk Kloster- eller Kirkestormer 
er derfor en stor og vildledende Overdrivelse. Han stod 
i den Henseende maaske renere end mange af hans katholske 
Medbrødre i Raadet.

Ved Kong Frederiks Død (10. April 1533) stod M. G. paa sin 
Magts Højde. Ved Siden af sine umaadelige private Ejendomme, 
der stadig forøgedes, havde han i Forlening Kalundborg med Samsø 
og 3 Herreder i Sjælland, Skanderborg med 7 Herreder og Torup 
i Jylland med 3 Herreder foruden forskjellige Smaalen hist og her 
samt Gavnø og Ring Nonneklostre. Men der begyndte nu en 
katholsk Reaktion, som en Tid hemmede hans Virksomhed. For ham 
var aabenbart Sikringen af Ordets frie Forkyndelse som i Kong
Frederiks Dage og derigjennem Evangeliets FVemme det vigtigste. 
Dette Maal kunde naas med Kong Frederiks ældste Søn, den 
lutherske Hertug Christian, paa Danmarks og Hertugdømmernes 
Trone, støttende sig til Rigets tidligere Forbundsfæller, de nu 
lutherske Stater Sverige og Lybek, som Modvægt mod den mægtige
katholske Kejser Carl V og Holland. Med Kong Gustav stod M. G. 
derfor i dette Aar i en livlig Brevvexling; han opfordrede Kongen 
til som Slægtning af Biskop Joachim Rønnov at opmuntre denne 
til at fremme Evangeliets Sag, hvilket Kong Gustav ogsaa gjorde,
ligesom denne kraftig opmuntrede M. G. under den megen 
Modstand, han mødte, til at holde fast ved Evangeliets Sag, og det er 
formodentlig ogsaa paa denne Tid, at Luther sendte en Skrivelse 
af lignende Indhold til M. G. Hvad Lybek angaar, vil den lybske 
Krønnikeskriver Reimer Kock vide, at M. G. var stemt for, at 
Danmark skulde holde sine tidligere Løfter til denne Stat og
ratificere den Traktat, som Jürgen Wullenwever i denne Hensigt bragte 
med til Kjøbenhavn under den Herredag, som ved St. Hansdagstid 
1533 holdtes i Anledning af Kongevalget. Hvis denne Politik var
bleven fulgt, havde man maaske undgaaet Grevefejden; men M. G.s 
Planer krydsedes fra to Sider. Rigsraadets katholske Flertal med 
Biskopperne i Spidsen vilde fremfor alt ikke have en Lutheraner 
paa Tronen, men den unge Hertug Hans. Kongevalget blev derfor
af Hensyn til Norge udsat til St. Hansdag 1534, for at man da 
kunde faa Nordmændene med; man vilde da i Mellemtiden benytte 
Lejligheden til netop at sikre den katholske Religion. Da M. G. 
tillige med Erik Banner og maaske et Par andre Rigsraader 
nægtede at besegle den Reces, der i den Anledning vedtoges, 
medførte dette i Forening med Kongevalgets Udsættelse saa stor
Uenighed i Raadet, at M. G. og Erik Banner nedlagde en bestemt 
Protest mod Rigsraadets hele Færd og derpaa hemmelig om Natten 
forlode Kjøbenhavn. Det katholske Rigsraad forviste nu Hans 
Tausen fra Kjøbenhavn, og nogle Dage senere sendte de Wullenwever 
et Afslag. Den anden Side, hvorfra M. G.s Planer vare 
krydsede, var nemlig Hertug Christians egne Raader, der af Fjendskab
til det demokratiske Lybek havde faaet sluttet et Forbund 
mellem Hertugdømmerne og Nederlandene, som Danmark nu sluttede 
sig til, ligesom man nu maatte indgaa en saakaldt Union med Hertugdømmerne.

Efter Herredagen begav M. G. sig til Gunderslevholm, hvor 
Hans Tausen fandt Beskyttelse hos ham, hvorpaa han kort efter i 
Forening med sin Datter Birgitte hos Joachim Rønnov udvirkede 
Hans Tausens Tilbagevenden til Kjøbenhavn. Selv ilede han kort 
efter til Jylland af Frygt for, at Almuen skulde begynde Opløb af
Forbitrelse over Prælaternes Færd, hvilket han da vilde søge at 
afværge. Med Bitterhed udtaler han sig paa samme Tid om 
Rigsraadets Færd over for Kronens Rettigheder i den kongeløse Tid.

M. G. og Erik Banner paa den ene Side, Jørgen Kock og 
Wullenwever paa den anden Side søgte endnu paa denne Tid at 
bevæge Hertug Christian til at overtage Regeringen; men da han 
forlangte et Valg af Rigsraadet, førte disse Bestræbelser ikke til 
noget; Borgmestrene fattede da den hemmelige Plan at rejse 
Christian II's Fane, og der indtraadte saaledes en Spaltning i selve det 
lutherske Parti. M. G. holdt imidlertid fast ved sin Plan; da Lybek 
om Foraaret 1534 pludselig overfaldt Holsten, samlede han det jyske 
Raad i Ry ved Himmelbjærget (4. Juni) og søgte, som det synes, 
her at virke for Hertug Christians Valg paa den til St. Hansdag 
forestaaende Herredag. Der sendtes ogsaa paa denne Tid Skrivelse
til Malmøboerne fra M. G. og Erik Banner om Hertugens Valg; 
de svarede, at de vilde slutte sig til dem; men imidlertid udbrød 
der Oprør i Malmø; den hemmelige Plan kom til Udbrud. Kjøbenhavns 
Borgere opfordrede (7. Juni) under disse Forhold M. G. til at 
komme til dem, «paa det at den evangeliske Handel og Guds Ære 
maatte fremmes». Fra Grev Christoffer kom i de samme Dage et 
Brev (af 27. Maj) til M. G., hvori han opfordrede denne til, som 
uskyldig i Lejdebruddet mod Christian II, at slutte sig til ham. 
Imidlertid landede Greven pludselig paa Sjælland (23. Juni). Uden
at tænke paa sine store Godser og Forleninger paa Øerne samlede 
M. G. imidlertid atter det jyske Raad og en Del af den menige 
Adel i Ry (4. Juli), hvor Biskopperne da ved Adelens truende Holdning 
bleve nødte til at slutte sig til Hertug Christian. En Deputation 
med M. G. i Spidsen sendtes til Hertugen for at tilbyde ham 
et Valg; 17. Juli afgav Hertugen i Preetz sine Erklæringer herom, 
hvorpaa M. G. ledsagede ham til den foreløbige Hylding i Horsens 18. Avg.

Da Clements-Fejden imidlertid var udbrudt, samlede M. G. efter 
det for Adelen ulykkelige Slag ved Svendstrup (Okt. 1534) en Styrke 
af Adelsmænd og Bønder ved Gudenaa og reddede herved det 
østlige Jylland. Han indsattes derpaa af Christian III til Statholder i 
Jylland sammen med Biskop Ove Bille, ledsagede Kongen til den 
endelige Hylding i Viborg i Marts 1535, søgte paa flere Maader at 
mildne Sejerherrernes Strænghed og sendtes ogsaa senere tillige med 
Erik Banner til Vendsyssel for at virke dæmpende paa Almuen, 
der truede med atter at rejse sig paa Grund af de strænge Straffedomme. 
Selv udrustede han et Skib, der deltog i Peder Skrams 
Togter. Da Krigen senere trak over til Sjælland, fik han atter
Kalundborg i Forlening, ligesom han i Forening med Ove Bille o. fl. 
indsattes til Statholder i Sjælland med Sæde i Roskilde. Ogsaa 
paa denne Tid søgte han at virke mæglende og mildnende; han 
udvirkede saaledes, at der gaves Amnesti til Svendborg og Nyborg 
Borgere for deres Frafald, og deltog i de Underhandlinger, der førte 
til Malmøs Overgivelse.
I det Møde, som Kong Christian efter Kjøbenhavns Overgivelse 
om Aftenen 11. Avg. 1536 holdt med sine  holstenske Raader og 
sine Landsknægtoberster om Biskoppernes Fængsling, deltog M. G. 
ikke. Derimod kaldtes han efter Fængslingen om Morgenen 12. Avg. 
tillige med de øvrige verdslige Raader til Kongen og har medbeseglet 
den Revers, der blev aftvungen det verdslige Raad om at finde sig 
i Statsforandringen. Naar Kong Christian i et Brev til en tysk 
Fyrste fortæller, at han ogsaa havde villet fængsle hele det 
verdslige Raad, men at det blev afvendt ved Forestillinger af flere af 
hans tyske og danske Raader, hos hvem han altid havde fundet 
Troskab, saa kan man vel sikkert slutte, at M. G. har været blandt 
disse; thi der var sandelig ingen, der havde vist Kong Christians 
Sag større Troskab. Han har saaledes ved sin Optræden virket
til, at Danmarks Rige ikke blev et værgeløst Bytte for Kongens 
tysk-holstenske Omgivelser.

En luthersk Konge sad nu paa Tronen, Reformationen blev 
indført. M. G.s Politik havde sejret, om end anderledes, end han 
havde tænkt sig. Rigshofmesterværdigheden beholdt han lige til sin 
Død; men hans Virksomhed er nu mindre fremtrædende end 
tidligere. Hertil bidrog maaske ogsaa Alderdomssvaghed; i sine senere 
Aar klager han ofte over Sygdom. Sidste Gang, han i Følge 
Kancelliets Brevbøger har forebragt Sager for Kongen, er 7. Maj 1537. 
I alle vigtigere Møder og Herredage deltog han dog, sidste Gang 
28. Nov. 1542. Til Kongens Kroning i Avg. 1537 var den gamle 
Herre endnu indbudt til «at rende (turnere) med kgl. Majestæt». -- 
Hans sidste Aar formørkedes af en hæslig Familiestrid med hans 
unge Dattersøn Peder Oxe, med hvis Slægt M. G. fra Faderens Tid 
havde arvet en bitter Strid. Med hensynsløs Kraft og juridisk Kløgt 
kastede den unge Peder Oxe sin gamle Morfader ud ikke blot af 
Oxernes gamle Ejendom Tordsø, men ogsaa af Gjøernes Fædrenegaard
Gisselfeld (jvfr. ovfr. S. 70). «De handle med mig paa min 
Alderdom, som de ville», skriver M. G. bittert kort før sin 
Død, der indtraf paa Skanderborg Slot Palmelørdag eller -søndag 
(5. ell. 6. April) 1544, faa Dage efter at han havde fejret sin Datter 
Mettes Fæstensøl med Just Høg til Vang. -- Han ligger begraven
i Voldum Kirke ved Clausholm. Efter Mette Bydelsbachs Død 
(9. Nov. 1513) havde han ægtet Margrethe Sture, Datter af Claus S. 
til Gammelgaard i Slesvig; hun var allerede død i Barselseng i Dec. 
1528. Med sin første Hustru havde han 8 Børn, deriblandt de 
ovennævnte Sønner Axel, Eskil og Albert samt Døtrene Sophie 
(II,  237), Elline og Birgitte; med den sidste Hustru havde han 9 
Børn, deriblandt de ovfr. anførte Christoffer og Falk.

Hofman, Dsk. Adelsmænd I. 
Heise, Fam. Rosenkrantz's Hist. II. 
Hist. Tidsskr. 4. R. III og V; 5. R. V, 334 ff. 
Elline Gjøes Jordebog. 

A. Heise.



Gjøe, Mogens, 1547-o.1608, til Bremersvold, 
en Broder til ovfr. nævnte Absalon G., fødtes 2. Febr. 1547 paa Kjærstrup (paa 
Laaland), tjente 1572 som Hofjunker, havde 1577-79 Bornholm i 
Forlening, 1581-84 Korsør og 1584-87 Gulland, men synes 
derefter at have trukket sig tilbage til Privatlivet. Først skrev han sig 
til Galmindrup (paa Laaland), men denne Gaard nedlagde han og 
opførte i Steden Bremersvold, som han siden skrev sig til. I 
Kjøbenhavn ejede han en Gaard. Sin Hustru, Helvig Gjøe, en Datter 
af ovfr. nævnte Mogens G. (d. 1544) i dennes 2. Ægteskab, ægtede 
han, efter at hun i o. 25 Aar havde siddet som Enke efter Otte
Gyldenstjerne (d. 1551). Aldersforskjellen mellem dem var saaledes 
betydelig, og Forholdet mellem dem blev ikke heller det bedste; 
1591, da Fru Helvig var Oldemoder, blev der Tale om at opløse 
Ægteskabet paa Grund af hans forargelige Levned. Hun døde 
3. April 1597 i Jylland, altsaa, som det synes, fjærnt fra Manden. 
Deres Ægteskab var barnløst. At dømme efter den Mængde Retstrætter, 
hvori han var indviklet, synes han at have været af en 
stridbar Natur. Endnu 1608 levede han, men er sikkert død ved 
denne Tid. 

C. F. Bricka.



Gjøe, Mogens, --1615, til Gunderslevholm og Bollerup,
en Sønnesøn af ovfr. nævnte Mogens G. (d. 1544) og Broder til 
ovennævnte Falk G. (d. 1594). 1566 sendtes han tillige med Broderen 
Falk udenlands, og med en kort Afbrydelse vare de borte til 1573, 
studerende især i Strasburg og Wittenberg; i Paris, som de ogsaa
besøgte, oplevede de Bartholomæusnattens Rædsler (1572), der hurtig 
joge dem ud af Frankrig. Efter sin Farbroder Christoffer G. (s. ovfr.), 
der havde taget sig af ham fra Barn af, arvede han 1584 
Gunderslevholm i Sjælland, og i Skaane tilfaldt Bollerup ham. 1595 
forlenedes han med Allehelgens Gods i Norge, 1601 med Tureby Len 
(Faxe Herred) og 1604 med Sæbygaard (ogsaa i Sjælland), som han 
beholdt til sin Død. Christian IV synes at have yndet ham; han 
fulgte saaledes Kongen 1597 til Tyskland og 1598 til Norge, og fra 
1604 til sin Død var han næsten uafbrudt kongl. Jægermester. Han 
har faaet Tilnavnet «den lystige», men i Forbindelse med hans 
gode Humør synes at have staaet en vis Mangel paa økonomisk 
Sans. Efter Arild Huitfeldts Død (1609) tilfaldt Bestyrelsen af 
Herlufsholms adelige Skole ham til Skade for dens Midler. Han 
døde 6. Sept. 1615. -- Han var gift med Hilleborg Krafse, en 
Datter af Eiler K. til Egholm.

C. F. Bricka.



Gjøe, Otte, 1604-42, til Turebygaard, 
Broder til den ovfr. nævnte Falk G. til Hvidkilde (d. 1653), blev født 14. Febr. 1604. Ogsaa af ham tog Holger Rosenkrantz til Rosenholm sig ivrig og 
lod ham 1616 rejse sammen med sin Søn Gunde til Tyskland, hvor 
han studerede ved de samme Universiteter som Broderen Falk. I 
Fællesskab foretoge Brødrene siden en større Rejse til Holland og 
Frankrig, hvor ogsaa O. gik i Hertugen af Nevers' Tjeneste. Efter 
Hjemkomsten deltog han i Christian IV's Krig i Tyskland, tjente 
først under Henrik Holck, var derpaa med i det store Tog til 
Schlesien i den senere Rigsmarsk Anders Billes Kompagni og blev 
haardt saaret paa denne Expedition. Han var Hofjunker 1629-32 
og ægtede derpaa 14. Okt. 1632 den som Skribentinde saa bekjendte 
Birgitte (Christensdatter) Thott. 1639 blev han Lieutenant ved det 
sjællandske Kompagni af Rostjenesten, deltog 1640 i den ovfr. S. 66
omtalte Protest i St. Knuds Kirke, men førte ellers et temmelig 
tilbagetrukkent Liv, plaget af Sygdom, indtil han døde 23. April 1642.

Oluf Bentsen, Ligprædiken ov. O. G., 1642.

J. A. Fridericia.



Gjøe, Susanne, 1634-83, 
Søster til ovfr. anf. Marcus G. (d. 1698), var født paa Hvidkilde 6. Okt. 1634
og ægtede 11. Sept. 1653 Preben Brahe (II, 599); Ægteparret boede først paa Engelsholm, 
i Svenskekrigens Tid paa Næsbyholm og senere paa deres Gaard Hvedholm. 
Hun døde i Kjøbenhavn 2. Sept. 1683 og ligger begraven i Horne 
Kirke. Som flere af sin Slægt var S. G. en velstuderet Dame og 
havde især lagt sig efter det franske Sprog, hvorfra hun oversatte 
et lidet Skrift om Jomfruers Optugtelse samt en Traktat om, «hvad 
Forfængelighed der er hos Højhed og Rigdom», hvilke Skrifter 
begge findes i Karen Brahes Manuskriptsamling. Hun omtales som 
en from og gudfrygtig Kvinde, tjenstagtig mod sin Næste og 
hjælpsom over for den fattige.

Hofman, Saml. af Fundationer I, 317 f. 
Schønau, Danske lærde Fruentimer S. 679 ff. 
C. Wieland, Ligtale ov. S. G. (Haandskr. i Karen Brahes Bibl. Fol., Nr. 64).

G. L. Wad.



Gjønge, Mikkel Pedersen, --1587, 
stammede, som Navnet antyder, fra Gjønge Herred. I sin Ungdom tjente han
Kong Gustav i Sverige, og han giftede sig her -- som det udtrykkelig siges: 
med Kongens Samtykke -- med en adelig Enke. Faa Grund af 
Rivninger med dennes Børn og Slægtninger forlod han Sverige 
o. 1557, men i Flensborg bleve han og hans Hustru fængslede paa 
Foranledning af Børnene. Han blev dog frifunden, og Kong Frederik 
søgte siden -- skjønt forgjæves -- at skaffe ham hans Hustrus 
svenske Gods tilbage. 1559 fik han Tilladelse til at bo i Danmark 
og «nære sig som andre Undersaatter». Det følgende Aar traadte
han i Frederik IT s Tjeneste som «Enspænder», men afgik i Juni 
1562. Da Krigen med Sverige udbrød 1563, blev M. G. ansat som 
Høvedsmand for et Korps af danske Skytter, særlig fra 
Grænseherrederne mod Sverige, og han fik tillige Befaling til at tage saa 
mange Svenskere i sin Tjeneste som muligt. Hans nøje Kjendskab 
til Grænseegnene, hans Færdighed i at tale det svenske Sprog, men 
fremfor alt hans Mod og selvstændige Initiativ gjorde ham inden 
kort Tid til en af de mest anvendte Førere. Han og hans Snaphaner
benyttedes til at vogte Grænsen, udspejde Forholdene i 
Fjendens Hær og gjøre Strejftog ind i Fjendelandet; tillige var han 
selvskreven Deltager i ethvert større Foretagende, som skulde udføres 
af den danske Hær. I Juli 1564 blev han haardt saaret, og den 
Deltagelse, som Kong Frederik ved denne Lejlighed viste ham, er
et Vidnesbyrd om den Anseelse, han allerede da havde erhvervet 
sig. Særlig Udmærkelse høstede han paa Daniel Rantzaus berømte 
Tog ind i Sverige 1567-68; her kom alle hans Egenskaber og 
Færdigheder ham og Hæren til gode i ypperlig Grad. 26. Nov. 
1567 sendtes han med 30 af sine Folk til Danmark for at hente 
Forstærkninger. Paa en næsten vidunderlig Maade lykkedes det 
ham i Løbet af 11 Dage at naa  gjennem Hulvejen ned til Kjøbenhavn. 
At han ikke fik Lejlighed til at bringe Rantzau Undsætning 
i rette Tid, var ikke hans Skyld. Sin Post som Høvedsmand for
de danske Skytter beholdt han lige til sin Død. Kongen 
paaskjønnede hans Fortjenester i rigt Maal. 1563 fik han 
Kongsgaarden i Vigsø i Forlening, 1564 Ventebrev paa Øvids Kloster i 
Skaane, men da Kongen ikke havde Midler til at indløse det fra 
Panthaveren, fik han 1565 i Erstatning herfor Himlinge og Glimager 
Len i Gjønge Herred. 1568 fik han derpaa Bjørnstrup i Torne
Herred for Livstid, 1579 skjænkedes denne Gaard ham, og umiddelbart 
efter Krigens Slutning blev han 31. Maj 1571 ophøjet i 
standen. M. G. var som sagt først gift med en svensk
Dame; senere giftede han sig med Barbara Axelsdatter
Baden og efter hendes Død med Birgitte eller Beate
Myre, Datter af Jens M. og Johanne Andersdatter
Hvittenstjern. Han levede endnu i Begyndelsen af 1587,
men i Løbet af dette Aar maa han være død. 

Mollerup.



Gjønge, Svend Poulsen, s. Poulsen.



Gjørling, Agnes Nathalie, 1851, Skuespillerinde.
Født 28. Sept. 1851 som Datter af Krigsraad, Musikdirektør 
i Garden August Otto Dehn og Anna Louise f. Fjeldsted (en Søster
til Solodanserinden Fru Caroline Kellermann,
f. Fjeldsted) kom Agnes D. i en Alder af 9 Aar paa
det kgl. Theaters Danseskole og modtog Undervisning
i Dans af Georg Brodersen, der tog sig varmt af den
flittige unge Pige og havde ikke ringe Andel i, at
hun, da hun var bleven ældre, fra Balletten søgte
over til Skuespillet. Det var Fru Heiberg, der gav
den unge Pige den første Instruktion, saa at Frøken
D. 25. Okt. 1867 kunde debutere paa det kgl. Theater
som Hanne i «Indkvarteringen». Allerede her vakte hun
Bifald, men hendes anden Debut som Regisse i «Svend
Dyrings Hus» satte hende yderligere fast i Publikums
Gunst. Et ualmindelig smukt Theaterydre, der støttedes
af et sonort og tydeligt Organ, var her parret med
ikke ubetydelige sceniske Evner, og efterhaanden
betroedes der hende mange og meget vigtige Opgaver,
blandt hvilke kan fremhæves Imogen i «Cymbeline»,
en af hendes fortrinligste Roller, Julie i «Romeo og
Julie», Portia i «Kjøbmanden i Venedig», Dronningen
i «Hamlet», Valborg i «Axel og Valborg», Gudrun i
«Kjartan og Gudrun», Margrethe i «Kongsæmnerne», Tante
Marta i «Samfundets Støtter», Valborg i «En Fallit»,
Inga i «Mellem Slagene», Marie i «Alferne»,
Championetta i «Kjærlighed ved Hoffet», Cecile de
Mornas i «Bagtalelsens Skole» og Engelen i «Den
forvandlede Konge». Hun blev 3. Juni 1880 gift med
Assistent Thorvald Alexis Skeel Gjørling, men hendes
hyppige Sygelighed efter Giftermaalet bevirkede,
at hun mere og mere trængtes ud af Repertoiret og
afskedigedes efter at være optraadt sidste Gang paa
det kgl. Theater 6. Juni 1888 som Imogen i «Cymbeline»
og som Leanders usynlige i «De usynlige». Hermed var
hendes Theaterkarriere dog langtfra afsluttet, thi
Aaret efter engageredes hun til Dagmartheatret, hvor
hun optraadte første Gang 31. Avg. 1889 som Esther
i Drachmanns Skuespil af samme Navn og siden den Tid
har været dette Theaters bedste Kraft paa Spindesiden.

Edgar Collin.



Gjørup, Michael Rodevald, f. 1830, Forfatter. 
Han er født 3. April 1830 paa Herregaarden Vindum Overgaard
ved Viborg; Faderen, Niels Christian G. (gift med
Christiane Vilhelmine f. Holst), var Proprietær. Han
gik først i Viborg Skole, senere, efter at Faderen var
flyttet til Kjøbenhavn, i det v. Westenske Institut,
som han 1844 forlod for at blive Landkadet. Efter
Slaget ved Isted udnævntes han til Officer og deltog
som saadan ogsaa i Krigen 1864. Ved den paafølgende
Hærreduktion afskedigedes han, men udnævntes 1875
til Kapitajn i Forstærkningen. 4. Maj 1865 ægtede
han Emma Emilie Petersen, Datter af Regnskabsfører
ved Orlogsværftet C. A. P. Han har 1879 stiftet
Selskabet «De danske Forsvarsbrødre». -- G. har
udfoldet en omfangsrig litterær Virksomhed paa
Vers og Prosa, og denne har i det hele haft det
patriotiske til Baggrund, ligesom han fortrinsvis
har søgt at skrive for jævnere Læsere. Som 19aarig
skrev han Sangen: «Dansken har Sejer vunden» og, før
1864 den den Gang meget populære Soldatervise:
«Nu skal vi nok atter med Preusserne slaas». Af hans
mange større Fortællinger give ikke faa romantiske
Fremstillinger af Danmarks Historie i længst
forsvundne Dage. Ogsaa som Redaktør af politiske
og belletristiske Tidsskrifter («Enhver sit»,
«Illustr. Folkeblad» o. fl.) har han været virksom.

Sophus Bauditz.



Gjørup, Peder Bering, 1730-92, Præst, 
blev født i Gunderup Præstegaard (Aalborg Amt) 28. Okt. 1730;
hans Forældre vare Sognepræst Thomas G. og Dorothea
Kirstine f. Bering. Allerede i sit 2. Aar mistede han
sin Fader, men fik dennes Eftermand, Ole Hvidberg,
til Stiffader. Denne forberedte G. og hans i Aar
yngre Broder, saaledes at de samtidig sendtes
til Aalborg Skole og begge 1748 deponerede der
fra. Paa samme Dag toge ogsaa Brødrene Attestats
1753. I sine Kandidataar udgav G. som sit første
litterære Arbejde en Oversættelse, dels i bunden,
dels i ubunden Stil, med Anmærkninger af den romerske
Filosof Boetius' meget udbredte Skrift «Filosofiens
Trøst» (1756). Han fik derefter den «lykkelige»
Huslærerpost hos Grev Knuth til Knuthenborg. Det
gik ved denne Velynders Protektion hurtig nok med
hans første gejstlige Ansættelse, i det han 1758 blev
kaldet til resid. Kapellan i Ostofte; men den dygtige
og flittige Kapellan maatte mærkelig nok derefter i
25 Aar «holde sig ved Haab i Live»; thi først 1783
opnaaede han Sognekald, da han, 53 Aar gammel, blev
forflyttet til Vester Ulslev, ogsaa paa Laaland,
og her døde han 17. Maj 1792 efter nogle Ugers 
Svagelighed. 1768 havde han faaet Magistergraden. -- G. har
udfoldet en ikke ubetydelig litterær Virksomhed
baade som Oversætter og som Forfatter af originale
Arbejder. Som Supplement til sin «Boetius» udgav
han «Den kristelige Religions Trøst med Grunde
for dens Sandhed og Ypperlighed, 1. Del» (Sorø
1766). Slutningen findes i Haandskrift i Thottske
Samling, 4to, Nr. 361. Mere Betydning have dog hans
kirkehistoriske Arbejder, «Synoptiske Tabeller
over det nye Testamentes Kirkehistorie samt en
kort Anvisning til brugbare Bøger i denne Videnskab»
(1778); Oversigten, hvormed Arbejdet slutter, over den
kirkehistoriske Litteratur kan endnu have Værd. Aaret
efter fulgte lignende Tabeller over Danmarks
Kirkehistorie. I «Philopatreiasfejden» 1771 havde
ogsaa han leveret et Indlæg. Desforuden udgav han i
Oversættelse flere fremmede Opbyggelsesskrifter. Han
hører i det hele taget til Tidens mere fremragende,
dygtige Præstemænd. G. var 2 Gange gift: 1. med
Sophie f. Gram (d. 1767), 2. med Elisabeth f. Nestius
(d. 1807); begge vare laalandske Præstedøtre.

Nyerup, Lit. Lex.

A. Jantzen.



Glad, Frederik, 1760-1840, Landmand, 
blev født 8. Avg. 1760 i Christiania, hvor Faderen,
Anders Huus G., var Kjøbmand; Moderen var Maria
f. Treschow. Han blev Student 1777, men opgav 2 Aar
efter Studeringerne, da han arvede Nedre Papirmølle
ved Christiania og Gaarden Grefsen i Aker. G. var en
dygtig Landmand, der offentliggjorde dels selvstændige
Afhandlinger (t. Ex. en Afhandling «om Tørvemyrer og
Tørveskæring», 1831), dels Artikler i Tidsskrifter,
blandt hvilke han var fast Medarbejder ved «Norske
Bondeven». Af Stortinget 1814 valgtes han til Medlem
af den nedsatte «Komité for Landets indre Økonomi»; 
selv mødte han paa Stortinget 1815-16. Han ægtede
i Maj 1782 Johanne Marie Elisabeth Dallas (f. 1764 d.
1837), der havde været Danserinde ved det kgl. Theater
i Kjøbenhavn, 11. Sept. 1840 døde han paa Grefsen.

Halvorsen, Norsk Forf. Lex. 
Nyerup, Lit. Lex. 
Moe, Om Eidsvolds-Repræsentanter og Storthingsmænd. 
Cl. Pavels's Dagbøger f. 1812-13 S. 217.

H. Hertel.



Glad, Mourits Christensen, --o.1589, Superintendent. 
Denne Mand møde vi først som Præst og
Provst i Visby paa Gulland; men han synes tidligere
at have haft Ansættelse i Danmark, hvor han sikkert
ogsaa var født. Da Kong Frederik II havde 
erfaret, at det kun stod daarlig til med Kirkevæsenet paa Gulland, 
især fordi der ikke fandtes nogen Superintendent, befalede han 
Christoffer Valkendorf, der nys var bleven Lensmand der, at sende 
en af de lærdeste og forstandigste Præster der paa Landet ned til 
Kjøbenhavn, for at han kunde blive prøvet og derpaa indviet til 
Superintendent. Valkendorf sammenkaldte da Øens Præster og lod 
dem selv udpege den, de ansaa for mest værdig. Valget faldt paa 
G., som derpaa begav sig til Kjøbenhavn, hvor han, efter at have 
taget Magistergraden, 25. Juli 1572 fik kongl. Udnævnelse som 
Superintendent paa Gulland. Han synes at have været en brav og
velstuderet Mand; men han maatte i sin Embedstid kæmpe med 
overordentlig store Vanskeligheder, navnlig paa Grund af den slette 
sædelige Tilstand blandt Øens Præster. 1586 blev han ved Sygdom 
nødt til at nedlægge sit Embede. Nogle Aar derefter døde han. 

Danske Mag. 3. R. III; 176 ff. 
Rørdam, Kbhvns Universitets Hist. 1537-1621 II, 490. IV, 242 ff.

H. F. Rørdam.



Glad, Rasmus, 1526-82, Professor, Humanist, 
var født paa Gaarden Ingvorstrup ved Grenaa. Faderen, Mikkel Ingvorsen, var 
en duelig Landmand og Herredsskriver i Sønder Herred. Efter 
Moderens Slægt antoge hans 6 Sønner Navnet Glad. R. G., der
blev en af Tidens største Humanister her til Lands, gav sit Navn 
en endnu bedre Klang ved at kalde sig «Cimbrius Erasmus 
Michaelius Lætus». -- Allerede 1533 kom han i Aarhus Skole, som i disse 
Aar havde dygtige Rektorer, og hvor han havde en god Støtte i 
sin Morbroder M. Anders Glad, der var Kannik ved Domkirken. 
1542 blev R. G. indskreven som Student ved Kjøbenhavns 
Universitet, hvor han gik hurtig frem, 1544 tog han den filosofiske 
Bakkalavrgrad og 1546 Magistergraden. Under sine Studeringer 
understøttedes han af Domkapitlet i Aarhus i den Hensigt, at han
med Tiden skulde komme til at gjøre Gavn i Kirken eller Skolen 
der. Men da Professorerne bemærkede hans ypperlige Evner, 
ønskede de, at han skulde ofre sig for Retsvidenskaben, vistnok 
for at han med Tiden kunde blive Professor i dette Fag. Man 
frigjorde ham derfor for den Forpligtelse, han stod i til Kapitlet 
i Aarhus, og skaffede ham Understøttelse til at studere i Udlandet.

Det blev imidlertid ikke Romerrettens «Institutiones», men 
Digternes og Historieskrivernes Værker, hvori R. G. fordybede sig, 
og da han selv fremtraadte i Litteraturen, var det som fuldblods 
Humanist, for hvem poetisk Fremstilling laa nærmere end prosaisk. 
Hans første Skrift efter hans Hjemkomst fra Udlandet var et stort 
latinsk Velkomstdigt til Christian III ved dennes Tilbagekomst fra 
en Rejse (1551). Tillige indeholder Skriftet Karakteristikker i 
Lovtalertonen over alle de daværende Medlemmer af Rigsraadet. Det 
var det første Skridt paa den Vej, som R. G. siden fulgte, der i 
det hele bragte ham mere Yndest hos de højtstaaende i Samfundet 
end Anerkjendelse af hans Ligemænd. Efter en temmelig lang 
Ventetid blev han 1554 pædagogisk Professor ved Universitetet, 
hvilket for saa vidt passede meget godt for ham, da det var denne 
Professors Opgave at gjøre Studenterne fortrolige med de latinske
Digtere; men Lønnen i denne Begyndelsesstilling var kun lav, og 
nogen Indflydelse paa de akademiske Sagers Styrelse gav Stillingen 
ikke. Men R. G. var kjendelig en ærgjerrig og fremadstræbende Mand. 
Efter paa forskjellige Maader at have søgt at bringe sig i Erindring 
paa højere Steder blev han 1558 Professor i Dialektik, hvorved 
han kom betydelig højere op paa den akademiske Rangstige, og da 
han havde hendraget Kong Frederik II's Opmærksomhed paa 
sig, navnlig ved en smuk latinsk Mindetale, han holdt over 
Kongens Fader, saa fik han god Udsigt til at naa op i det højeste
Fakultet, det theologiske. Da han imidlertid næppe særlig havde 
lagt sig efter Theologien og ingen Grad havde i denne Videnskab, 
maatte han først en Tid til Wittenberg for at faa det fornødne 
Lærdomsstempel. Men Kongen forsynede ham med Rejsepenge til 
et længere Ophold der, og Theologerne i Wittenberg, som skyldte 
de danske Konger megen Taknemmelighed, vare ingenlunde 
tilbøjelige til Vanskeligheder over for en Mand, om hvem de vidste, 
at Kongen ønskede ham gradueret. Allerede 7. Dec. 1559 blev 
R. G. da kreeret til Doktor i Theologien, efter at han havde 
disputeret under Melanchthons Præsidium. Der blev i det hele gjort 
megen Stads af ham, og man ønskede ham at blive en anden 
Erasmus. En vis Adkomst havde han jo virkelig i saa Henseende, 
for saa vidt som han færdedes i det latinske Sprog med 
overordentlig Lethed, om end han maaske ikke altid filede nok paa 
sine Vers, til at de ganske kunde gjælde som klassiske. Inden sin 
Bortrejse fra Wittenberg udgav R. G. der en Samling latinske Vers, 
kaldet «Bucolica», som Melanchthon forsynede med en Tilegnelse 
til Kong Frederik II, hvori han bl. a. bemærkede, at Digtenes
Forfatter havde erklæret, at han vilde anvende al Flid paa at blive 
en Prydelse for den danske Kirke samt arbejde paa at bevare
Trosenigheden. Sligt maatte naturligvis gjøre et godt Indtryk paa 
Kongen, og efter sin Hjemkomst blev R. G. da i Juni 1560 
beskikket til Professor i Theologien og fik flere Beviser paa den 
kongelige Yndest. Han havde allerede faaet et Kanonikat i 
Roskilde, og nu fik han ogsaa Indtægterne af Rødovre Præstekald. 
1561 blev han Universitetets Rektor. Men nu viste det sig, at han, 
der over for Hoffets Herrer var den fine og omgængelige Mand, 
som styrende ingenlunde var let at komme ud af det med. Der
indkom stærke Klager til Kansler Joh. Friis fra hans Embedsbrødre 
over, at han som Rektor optraadte paa en saa bydende og 
uomgængelig Maade, at det ikke var til at udholde. Og Enden paa 
Sagen blev, at Kansleren maatte bruge sin Myndighed og befale 
ham at nedlægge Rektoratet, inden den sædvanlige Funktionstid 
var udløben.

Paa Universitetets Anliggender vedblev han dog fremdeles som 
Professor i det øverste Fakultet at øve megen Indflydelse, og blandt 
Rigets Stormænd og ved Hove var han som før vel antagen. 
Vistnok har det befæstet hans Anseelse, at han beskrev Sejeren ved 
Svarteraa i et længere dansk Digt, det eneste af den Art, der 
haves fra hans Haand. Endelig opnaaede han det for en lærd 
Mand aldeles usædvanlige, at han i April 1569 blev optaget i den 
danske Adelstand «paa Grund af de Tjenester, han havde vist 
Kongen og Riget», og ved sin Indflydelse hos Kongen skal han
samme Aar have bidraget væsentlig til, at Kommunitetet for 100 
fattige Studenter oprettedes ved en storartet Donation af Statsmidler. 
Hans Ophøjelse forbedrede imidlertid ikke Forholdet til hans 
Kolleger. Allerede tidligere havde det ikke været det bedste: ved en
given Lejlighed havde han ytret i Konsistorium, at man havde 
afgjort alt, før Sagen kom til ham; hvilket viser, at man helst var 
fri for ham. Og der har maaske været mere af den Slags, der i 
Forbindelse med Sundhedshensyn og Trangen til en større 
Skueplads for sine litterære Bedrifter bevægede ham til et Skridt, der 
for stedse skilte ham fra Universitetet. Han udbad sig nemlig og 
fik i Febr. 1572 Tilladelse af Kongen til paa et Aars Tid at være 
fritaget for sine Embedsforretninger for at begive sig ud af Riget,
«nogen hans Hverv og Ærende at udrette».

Nu begyndte R. G. et forunderligt Vandreliv, der er betegnet 
ved en forbavsende Frugtbarhed paa latinske Vers. I Febri 1573 
fuldendte han saaledes i Basel et stort Digterværk om Søvæsenet 
(«De re nautica»), hvori han fortæller den venetianske Republik og
dens Doge om nordiske Forhold. Samtidig udgav han en anden 
stor latinsk Digtcyclus, «Moralske Samtaler» («Colloqvia moralia») 
mellem Planter, Dyr og Fugle, tilegnet Hertug Carl af Lothringen, 
Christian II's Dattersøn. Det sidste Afsnit af Bogen er en Samtale
mellem Tiberfloden og Gudenaa, der hver priser sit Lands 
Herligheder. I Frankfurt udgav R. G. samme Aar et Par andre 
omfangsrige Arbejder i latinske Vers. Det ene var en Fremstilling af 
Dronning Margrethes Historie («Margaretica»), som han ikke upassende
tilegnede Dronning Elisabeth i England. Det andet var en 
Beretning om danske Forhold («Res Danicæ»), der først havde været 
bestemt til Festdigt i Anledning af Kong Frederik II's Bryllup 1572, 
men senere var bleven udvidet betydelig af Forfatteren. Det er 
en versificeret Danmarks Historie og Beskrivelse, som indeholder 
mangt et Træk, som endnu kan benyttes, særlig fra Forfatterens 
Samtid. I Fortalen omtaler han sit «møjsommelige og ulykkelige 
Vandreliv», og at han havde forfattet noget af Skriftet i Kjøbenhavn,
noget i Hamborg, noget i Køln, en Del i Basel og i Padua, 
men det meste i Frankfurt, næsten uden litterære Hjælpemidler, 
under mange Bekymringer og Besværligheder, nedbøjet af Sorg 
over Tabet af sin elskværdige Hustru, Marine Stemp, Datter af 
Raadmand Jørgen S. i Kjøbenhavn (hun døde i Frankfurt 3. April
1573). Det havde været hans Bestræbelse ikke at krænke nogen 
ved sit Skrift, men at yde selv dem, der havde været hans 
Fædrelands Fjender, fuld Retfærdighed. Med stor Berømmelse omtaler 
han den danske Adel, der var baade lærd og tapper, og han lover 
nøjere at udvikle de danskes Fortjenester af Videnskaberne i 
Fortalen til en Udgave af Anders Sunesens «Hexaëmeron», som han
havde under Hænder. -- Endnu et Værk fik R. G. færdigt fra 
Pressen i Efteraaret 1573 under sit Ophold i Frankfurt, nemlig et 
Digt om Fristaten Nürnberg («De republica Noribergensium»), som 
han allerede havde udarbejdet i Kjøbenhavn. Fortalen til Skriftet 
er det mærkeligste, da den bl. a. indeholder en udførlig og meget 
smuk Karakteristik af Kong Christian III.

Ved Betragtning af dette og andre af R. G.s Værker, som 
han helt eller delvis havde fuldendt, inden han forlod Kjøbenhavn, 
ledes man til den Antagelse, at de «Hverv og Ærender», han 
havde at udrette i Udlandet, og hvorfor han havde forlangt 
Rejsetilladelse, væsentlig have bestaaet i, at han vilde se at faa sine
Værker udgivne, hvortil der ikke var Lejlighed her hjemme. Foruden 
de 5 nævnte Værker, der udkom 1573, var han i Febr. 1574
færdig med et nyt Digterværk, en romersk Kejserkrønnike fra Julius 
Cæsar til Diocletian («Romanorum Cæsares Italici»), hvori han 
anstiller moralske Betragtninger over disse Herskeres Liv og Regering. 
Værket er tilegnet Kejser Maximilian II, med hvis Tiaars-Privilegium 
mod Eftertryk de fleste af R. G.s Værker ere udgivne.

I Kjøbenhavn var man imidlertid ikke tilfreds med Forfatterens 
lange Udeblivelse, skjønt han ved sine Skrifter ærlig havde søgt 
at udbrede sit Fædrelands Ære, og paa Forestillinger fra Universitetets 
Side blev han derfor 11. Maj 1574 afskediget fra sit Embede 
som theologisk Professor. Han var dog ikke derved falden i 
Unaade hos Kongen; thi skjønt denne havde maattet give efter 
for Forestillingerne om, at den studerende Ungdom forsømtes og 
Universitetets Tarv tilsidesattes, forsørgede han dog Digteren med
ret anselige gejstlige Forleninger (et Kanonikat i Roskilde og et i 
Oslo) og skjænkede ham en betydelig Pengesum for hans Hovedværk, 
«Res Danicæ», der var tilegnet Kongen, for hvilken Sum 
R. G. kjøbte sig en Gaard i Kjøbenhavn, hvor han siden boede, 
naar han ikke om Sommeren gjorde Rejser om i Landet eller 
opholdt sig i Rødovre Præstegaard, som han endnu var forlenet med, 
og hvor en Kapellan besørgede Embedets Forretninger.

Sine sidste Aar tilbragte R. G. saaledes i et «otium cum dignitate» 
i Omgang med lærde Venner og endnu sysselsat med litterære 
Arbejder, skjønt han ikke udgav noget, efter at han var 
kommen tilbage fra Udlandet. Hans Hovedarbejde fra disse Aar 
er et historisk Skrift, foranlediget ved Festlighederne i Anledning 
af Christian IV's Fødsel og Daab, hvori han meddeler mange Træk 
af Samtidens Liv og Færd. Skjønt dette Arbejde, som Forfatteren 
efterlod i Haandskrift, tidligere er benyttet af enkelte Historikere, 
er det dog først i vore Dage kommet for Lyset (i H. Rørdams
Histor. Kildeskrifter II). Aaret efter, at det var fuldendt, døde 
R. G. 9. Nov. 1582 i Kjøbenhavn. -- Han efterlod et berømt Navn 
som en god latinsk Poet og en Mand af megen Lærdom og 
Veltalenhed. Havde han skrevet alle sine Bøger i Prosa i Steden for 
paa Vers, da havde han visselig gavnet Eftertiden mere, end 
Tilfældet nu er, da man med Møje maa udsondre den historiske 
Kjærne fra den ordrige, poetiske Indklædning. Det skal dog siges 
til hans Ros, at han efter Evne søgte at udbrede sit Fædrelands 
Ære og at gjøre dets Natur og Historie bekjendt baade hjemme
og ude.

Rørdam, Kbhvns Universitets Hist. 1537-1621 II, 462 ff.

H. F. Rørdam.



Glahn, Hans Egede, 1814-98, Præst, 
er en Søn af Sognepræst Poul Egede G., en Dattersøn af Poul Egede
(IV, 431), og Bodil Maria Elisabeth f. Blicher, en
Søster til N. F. S. Grundtvigs første Hustru. Han
blev født i Olstrup Præstegaard 8. Avg. 1814,
og da Faderen 1824 blev forflyttet til Kjøbenhavn
som resid. Kapellan ved Garnisonskirken, kom han i
v. Westens Skole, fra hvilken han blev dimitteret
1833. Efter at have underkastet sig den theologiske
Embedsprøve 1841 var han en halv Snes Aar Lærer i
Kjøbenhavn, dels i private Skoler, dels i Garnisonens
Sogneskole, ved Landkadetakademiet, hvor han
underviste i Religion, Moral og Kirkehistorie, og ved
Søkadetakademiet, hvor Religionsundervisningen var
ham betroet. Som Student havde han gjort Tjeneste
i Kongens Livkorps, men 1842 gik han ud af dette
som Premierlieutenant. 1852 blev han kaldet til
Sognepræst for Sommersted Menighed i Haderslev
Provsti, og der fra blev han 1859 forflyttet til
Aalborg som Sognepræst for Budolphi Kirke, Provst
for Kjær Herred og Stiftsprovst. Medens hans Svoger
Biskop P. C. Kierkegaard var Kultusminister, styrede
han i 1/2 Aar Bispeembedet. 1870 blev han Sognepræst
i Store Heddinge. 1845 ægtede han Adelheid Conradine
Augusta Radecke, Datter af Gjæstgiver C. C. R. i
Nykjøbing paa Falster. Han har oversat Cl. Harms'
Pastoraltheologi og Ph. Marheinekes Kirkehistorie
og desuden udgivet en Aargang Prædikener, der paa én
Gang udmærke sig ved Korthed og Indholdsfylde. -- 
G. døde 19. Febr. 1898.

Erslew, Forf. Lex.
Elvius, Danmarks Præstehist. 1869-84 S. 487.

Fr. Nielsen.



Glahn, Henrik, 1827-86, Officer, 
var en Søn af Generalkrigskommissær, tidligere Major i
Artilleriet, Tønne Bloch G. og Elisabeth Maria
f. Fischer og fødtes i Rensborg 29. Marts 1827. Han
gjennemgik Landkadetakaderniet og udnævntes i 1845
til Sekondlieutenant ved Fodfolket med Aldersorden
fra 1844. 2 Aar senere kom han til Tjeneste ved
1. Jægerkorps og deltog dermed i Kampen ved Bov
og i Slaget ved Slesvig, hvor han blev saaret og
taget til Fange, men han udvexledes snart. I 1849
forfremmedes han til Premierlieutenant, deltog med
3. Reservejægerkorps i Fægtningen ved Ullerup og
blev kort efter Adjudant ved 3. Brigade, hvormed
han atter kom i Ilden ved Solbro og ved Isted. Efter
Krigen vendte han tilbage til 1. Jægerkorps og deltog
i 1853 i Opmaalingsarbejder under Vejdirektionen;
kort Tid efter Kapitajnsudnævnelsen i 1860 kom han
til 3. Bataillon, men forflyttedes ved 
Mobiliseringen 1863 til 10. Regiment, hvormed han
deltog i Dybbøls Forsvar og i Kampen om Als, hvor han
atter faldt i Fangenskab. Efter Hjemkomsten ansattes
han hos Generalinspektøren for Infanteriet og blev
ved Gjennemførelsen af Hærloven af 1867 Kapitajn af
Generalstaben og Souschef ved 1. Generalkommando,
hvor han forblev indtil 1876, da han udnævntes til
Oberst og Chef for 4. Bataillon. I 1882 blev han
atter forsat til Generalstaben som Stabschef ved
1. Generalkommando; som saadan faldt det næste Aar
i hans Lod at anordne Enkelthederne i den første
Kantonnementsøvelse, som i Følge Hærloven af 1880
skulde afholdes paa Sjælland, hvorefter han i 1884
benaadedes med Kommandørkorset af Danebrogs 2. Grad. I
1885 blev han udnævnt til Generalmajor og Chef for
fynske Brigade, fra hvilken Stilling Døden bortrev
ham 5. April 1886 efter et langvarigt Sygeleje. --
G., som i 1868 overværede Manøvrerne ved Brück
i Østerrig og i 1881 ved Miscolcz i Ungarn, blev
9. Dec. 1857 gift med Christiane Louise With, Datter
af Herredsfoged Jesper Peter W. Han var en pligttro
Soldat med stor praktisk Dygtighed og paa Grund heraf
og sin Beskedenhed almindelig paaskjønnet.

Nationaltid. Nr. 3566.

P. N. Nieuwenhuis.



Glahn, Henrik Christoffer, 1738-1804, Præst. 
Født 13. Dec. 1738 i Alling i Jylland, hvor Faderen,
Adam Vilhad G. (f. 3. Nov. 1707 d. 1. Dec. 1780),
var Præst. Moderen hed Inger Kirstine f. Wefling
(f. i Juni 1710 d. 19. April 1750). Han blev undervist
i Hjemmet og siden privat i Kjøbenhavn, deponerede
1755, tog 1756 Examen philos. og blev Baccalaureus,
hvorpaa han tilbragte 1 1/2 Aar i Hjemmet som Lærer
for 2 Halvbrødre, medens han selv forberedte sig til
Attestats, som han tog 1761, efter at han Aaret forud
var indskreven som grønlandsk Seminarist. Ved Læsning
af Egedernes -- navnlig Niels E.s -- Beretninger var
hans Lyst til at blive Missionær i Grønland tidlig
vakt, og han blev kaldet dertil 1763, rejste i April
og virkede med Iver og Lyst paa Holsteinborg, hvor
han fik Grønlænderne til ved Sammenskud at bygge en
Kirke. 1769 fik han tilsendt Bestalling som Viceprovst
og Visitator, om han ikke vilde benytte Tilladelsen
til at rejse hjem, hvilket han gjorde. Medens han var
der oppe, fik han Befaling at skrive Bemærkninger til
David Crantz' Grønlands Historie, og han kom saaledes
til at levere et vigtigt Kildeskrift (udkom 1771)
til den grønlandske Missions Historie, hvori han
paaviste en Mængde 
Fejltagelser og stor Partiskhed for Herrnhuterne
i det omhandlede Værk. Hjemkommen maatte han
vente paa Kald til 1771, da han blev udnævnt til
Sognepræst i Kingservik. 14. Avg. s. A. giftede han
sig med Gertrud Kirstine Egede (f. 14. Nov. 1748 d.
11. Febr. 1816), Datter af Biskop Poul E. og Elisabeth
Marie f. Frauen. I Kingservik bragte han i Gang den af
Formanden, Hans Atche, begyndte Potetesavl og ophjalp
den for Distriktet saa vigtige Frugttrædyrkning ved
at lære Bønderne den hidtil ukjendte Podning. Han var
meget elsket og mindes ved et Legat til Præstegjældets
fattige, hvilket han stiftede ved sin Afrejse uden
at nævne sig som Giver. Familieforbindelser droge ham
til Danmark, og han blev 1778 Sognepræst til Tingsted
(Falster), hvorfra han 1781 flyttede til Nørre Vedby
(ogsaa paa Falster). 1779 fik han Titel af Professor i
det grønlandske Sprog, og 1780 blev han Provst. Han
var en i sit Embede højt fortjent, oplyst, from
og virksom Mand. I Norge blev han 1772 Medlem af
Videnskabsselskabet i Throndhjem og leverede i dets
Samlinger og i særskilte Skrifter adskilligt til
Oplysning om grønlandske Forhold. Død 21. Juli 1804.

Det bergenske Magasin 1773. 
B. Moe, Tidsskrift f. norsk Personalhist. II, 221. 
I. Barfod, Den falsterske Gejstligheds Personalhist. II, 241 ff. 
Kirkehist. Saml. 4. R. I, 758 ff.

D. Thrap.



Glahn, Paul Egede, 1811-96, Officer. 
G., hvis Forældre vare Generalmajor Marcus G. (d. 1868)
og Johanne f. Schjøth, er født 16. Sept. 1811 og
blev, efter at have været Volontær, Artillerikadet
og Stykjunker, Sekondlieutenant i Artilleriet 1830
med Aldersorden fra 1826. Strax efter kom han paa
den nylig oprettede kgl. militære Højskole, som han
forlod 4 Aar senere som Premierlieutenant. Ansat
ved den holstenske Artilleribrigade i Rensborg fik
han her som Medlem af forskjellige Kommissioner en
Del Virksomhed, hvorefter han i Vinteren 1840-41
sendtes paa en Tjenesterejse til Tyskland og
Frankrig, medens han i 1841 erholdt Kapitajns
Anciennitet. Virkelig Kapitajn blev han i 1845, i
det nan tillige blev Adjudant ved Artilleribrigaden,
i hvilken Stilling han maatte forblive de 2 første
Krigsaar. I Efteraaret 1849 fik han Befalingen over
det 3. Batteri, hvormed han deltog i Kampen ved
Solbro, som skaffede ham Ridderkorset. Til Forstander
for Artilleriunderofficerselevskolen udnævntes han
i 1856, blev Major s. A. og afgik først endelig fra
Skolen i 1865. Under Krigen 1864 var han Kommandør
for 1. Divisions Artilleri og deltog i Kampen ved
Mysunde samt 
i Fægtningerne foran Dybbøl 22. Febr., 17. og
28. Marts. Det overdroges ham i April at ordne
Trænforholdene ved Hæren, og efter at have endt denne
Virksomhed udnævntes han til højstkommanderende
Artilleriofficer paa Als, hvor han ankom lige førend
Øens Erobring; i Slutningen af Felttoget var han
Kommandør for hele Feltartilleriet. I 1865 blev
G. Oberstlieutenant og Chef for Artilleriregimentet,
medens han ved Gjennemførelsen af Hærloven af 1867
blev Oberst og Chef for 1. Artilleriregiment. Som
saadan gjorde han en betydelig Indflydelse gjældende,
ligesom han ogsaa var Medlem af mange Kommissioner,
saa at han i 1873 blev Kommandør af Danebrogs
2. Grad. Ved sit 50 Aars Officersjubilæum i 1876 blev
han Kommandør af Danebrogs 1. Grad og afskedigedes
s. A. paa Grund af Alder med Titel af General. 1882
blev han Formand for de danske Vaabenbrødre, 1886
Næstformand for «Selvbeskatningen» og 1891 Storkors
af Danebrog. -- G. blev 14. Avg. 1845 gift med Ottilie
v. Seyffarth og døde 5. Febr. 1896.

P. N. Nieuwenhuis.



Glambek, Claus, 1537-91, 
var det eneste fremtrædende Medlem af en jysk Adelsæt, der i det 
15. og 16. Aarhundrede havde sin Hjemstavn i Egnen mellem
Kolding og Vejle, og som synes til Dels at have faaet
fast Tilnavn noget før Aar 1500. Hans Fader, Niels
G., ejede en Hovedgaard i Starup og var Lensmand paa
Ribe Bispestols Gaard Svendsholm i Ulvborg Herred,
hans Moder var Marine Sørensdatter af Slægten
Gjødesen. C. G. blev født paa Svendsholm og kom
som lille Dreng i Tjeneste hos Christen Munk til
Tobberup, med hvem han ledsagede Prinsesse Anna paa
hendes Brudetog til Meissen 1548. Siden var han 23
Aar i Tjeneste hos den mægtige Holger Rosenkrantz til
Boller, med hvem han deltog i Toget mod Ditmarsken
1559. 1573 fratog Kongen pludselig H. Rosenkrantz
Skanderborg Len og overdrog det til G., som det
antages, fordi Kongen selv vilde bo paa Skanderborg og
ikke fandt Pladsen rigelig nok, saa længe Rosenkrantz
med sin store Husholdning opholdt sig der. 1576-80 var
G. desuden forlenet med Bygholm og 1580-88 med Aakjær
Len. Skanderborg Len beholdt G. til 1589 og flyttede
derpaa til sin Gaard Rask, som han vistnok havde faaet
i Mødrenearv, og til hvilken han havde samlet en Del
Gods, navnlig ved at mageskifte sin Fædrenegaard
i Starup til Kongen 1578. Ved samme Lejlighed har
han samlet Gods til sin Hovedgaard Bjerre. Med sin
Hustru, Birgitte Rosenkrantz (Datter af Folmer R. til
Stensballegaard), med hvem han 2. Okt. 1575 holdt 
Bryllup, der bekostedes af Kongen, fik han
Hovedgaarden Værholm. Paa en Rejse til denne kom han
til Skade og døde nogle Uger efter, 25. Jan. 1591. Han
er begravet i Hvirring Kirke. Ligtalen over ham
holdtes af A. S. Vedel.

Bricka og Gjellerup, Den danske Adel I.
Personalhist. Tidsskr. 2. R. VI, 135 ff.

O. Nielsen.



Glass, Christian Henrik, 1821-93, Musiklærer og Komponist. 
C. H. G. er født i Kjøbenhavn 18. Maj
1821, Søn af Premierlieutenant Christian Heinrich
G., en dygtig Dilettant paa Guitar (d. 1821), og
Louise f. Nyborg, Datter af Kapelmusikus Friedrich
N. Optaget som Dreng i det af Siboni oprettede
Konservatorium gjorde han derefter i nogle Aar
Tjeneste i det kgl. Theaters Kor, men forlod
Theatret 1842 og nedsatte sig som Klaverlærer. Fra
1846-49 opholdt han sig i Aarhus, hvor han tillige
var Lærer i Sang ved Latinskolen. Derefter bosat
igjen i Kjøbenhavn blev han, som i nogle Aar havde
assisteret Organisten ved Slotskirken, 1859 ansat
som Organist ved Reformert Kirke. S. A. ægtede han
Louise Cathrine Amalie Thorning, Datter af Sadelmager
Peter T. I 1877 oprettede G. et Konservatorium for
Klaverspil, hvorfra en Mængde Elever ere udgaaede,
ligesom han til Undervisningsbrug har komponeret en
Række instruktive Klaverkompositioner samt nogle
Sang-hæfter og en Pianotrio. I Tivolis Koncertsal
er opført et Par Koncertouverturer, og en smuk
Sørgemarche af ham blev spillet af Gardens Musikkorps
ved Frederik VII's Begravelse. -- Han døde 12. Avg. 1893. 
-- Hans Søn Louis Christian August G., f. 23. Marts 
1864, lærte først Klaverspil af Faderen og Violoncelspil af 
Kapelmusikus Rüdinger og optraadte, 18 Aar gammel, offentlig som
Solist paa begge Instrumenter. 1884-85 opholdt han
sig et Aars Tid ved Konservatoriet i Brüssel, hvor
han fortsatte sine Studier paa Klaver og Violoncel
under Zarembski og Joseph Servais, fik i 1889 det
Anckerske Rejselegat og har derefter i et Par Aar
assisteret sin Fader i dennes Lærervirksomhed, som han
fra 1892 har overtaget og udvidet. En Orkestersuite,
en Violoncelsonate og en Klaversonate, komponerede
af ham, ere hørte ved Koncerter med Bifald.

Søndagsposten Nr. 1089.
Schytte, Musiklex.

S. A. E. Hagen.



Gleerup, Asmund Christian, 1809-65, Politiker,
blev født i Aalborg af Forældrene Krigsraad
og Stiftsrevisor Niels Georg G. (d. 1819) og
Anna Bolette f. Hjorth (senere gift med Major
C. H. Leonhart). Efter en tarvelig Skoleundervisning
gjorde han som 
Kahytsdreng en Rejse til Vestindien, lærte i 1826-28 Boghandelen 
hos sin Halvbroder i Lund, gik derpaa i Handelsskole i Kjøbenhavn 
og fik Plads som Kommis. I denne Stilling blev han tilfældig
vidende om et paatænkt stort Smugleri, og da han ansaa 
det for sin Pligt at gjøre Angivelse derom til Toldvæsenet, kunde 
han efter dette ikke faa nogen Plads her hjemme. Han rejste 
derfor til England, hvor han tilbragte et halvt Aar, og gik der fra 
til Vestindien, hvor han 1832-33 var Underforvalter ved en Plantage. 
Efter sin Hjemkomst var han i et Par Aar Boghandlerkommis 
i Christiania, var derefter 1835-39 Skriver ved Straffeanstalten paa 
Christianshavn, men tog i 1839 Skolelærerexamen paa Jonstrup og 
blev s. A. Skolelærer paa Ovrø i Isefjorden, hvorfra han i 1842 
forflyttedes til Udby paa Tudsenæs i Holbæk Amt. G. var stærkt 
greben af den vaagnende politiske Bevægelse og deltog navnlig 
med Iver i Bestræbelserne for økonomisk, socialt og politisk at 
frigjøre Bondestanden. Regeringen gjorde et afmægtigt Forsøg paa at 
knuse denne Bevægelse i Fødselen; men det berømte Kancellicirkulære 
af 8. Nov. 1845, som forbød alle Forsamlinger, der maatte gaa 
ud paa at forhandle disse Forhold, med mindre Tilladelse forud var 
given af Politimesteren, og endda saa, at ingen uden for 
Sognedistriktet maatte deltage deri, bragte den ulmende Glød til at slaa 
ud i Flamme. En med 9274 Underskrifter forsynet Petition til Kong
Christian VIII bad om Cirkulærets Tilbagekaldelse og androg om 
flere Reformer. Deputationen, som skulde overrække den, blev 
ikke modtagen, men til Gjengjæld indbødes den af kjøbenhavnske 
Borgere til et Gilde 25. Nov. 1845 Paa Skydebanen. Orla Lehmann,
Tscherning, Laurids Skau, Raadmand Meinert, alle velbekjendte og 
veltalende Ledere, havde udbragt Skaaler til de afsungne Sange, 
da en ung, bleg Mand, der som Medlem af Deputationen havde 
en Æresplads, rejste sig og begyndte med de Ord, der elektriserede
Forsamlingen: «Nu kommer Bonden!» Det var G.s første offentlige 
Optræden, men fra det Øjeblik havde han sin Plads blandt 
Danmarks mest veltalende Mænd. Her skal kun nævnes denne ene 
Udtalelse, der var Kjærnen i G.s politiske Trosbekjendelse, og som 
han holdt fast ved hele sit Liv igjennem: «Bondestanden har 
gjennemløbet den ene Halvdel af Cirkelen, fra oven nedad, fra 
den højeste borgerlige Anseelse til den dybeste borgerlige 
Fornedrelse; nu staar tilbage den anden Halvdel, fra neden opad, at 
gjenvinde og erobre Bondenavnet i dets oprindelige Betydning. Vi ville 
faa Bondesprog at høre og Bondevilje at fornemme. Ikke som om 
jeg vilde prædike eller endog kun ønske et Bondevælde -- nej, 
lige saa lidt et Bondevælde som et Adelsvælde, ingen Stand over 
den anden, ingen Stand under den anden, alle ved Siden af 
hinanden og Loven over alle.»

Samtidig falder Stiftelsen af Bondevennernes Selskab, til hvilket 
G. var den virkelige Ophavsmand, om han end har raadført sig 
med andre, navnlig den bekjendte Jens Gregersen af Kundby, om 
Planen. Indbydelsen udgik 7. Nov. 1845, underskreven af J. C. 
Drewsen, Orla Lehmann, Balth. Christensen og Tscherning, og 
Selskabet stiftedes 5. Maj 1846. G., som Aaret i Forvejen efter 
Kancelliets Paalæg havde nedlagt sit Skolelærerembede og stiftet en 
Privatskole i Kjøbenhavn, blev dets Sekretær og tillige Medlem af 
dets Bestyrelse, men udtraadte i Maj 1852. Fra 1844-47 var han 
Formand for Holbæk Amts kommunale Forening og stiftede i 1846 
sammen med Rasm. Sørensen Holbæk Amts Brandforsikringsforening, 
hvis Formand og Bestyrer han var, indtil han i Maj 1855 fortrængtes
af J. A. Hansen. Som Bondeven deltog han 1848 i Hippodrommøderne, 
og i Okt. 1848 valgtes han i Holbæk Amts 3. Valgkreds 
til den grundlovgivende Rigsforsamling, hvor han var Sekretær og 
havde Sæde i Grundlovsudvalget. Han optraadte ikke hyppig som 
Taler, men naar det skete, vare hans Foredrag lige saa fuldendte i 
Formen som vægtige i Indholdet. Indenrigsminister Bang kaldte 
ham som Medlem til den store Landbokommission i 1849. Ved 
første Folketingsvalg i Dec. 1849 kaaredes han i sin gamle Kreds, 
men der var da allerede kommet en Dissens tilstede mellem ham 
og Bondevennerne, hvis alt for ensidige Demokratisme og den Gang 
frembrydende antinationale Tendenser han ikke kunde billige, medens 
han følte sig mere dragen til det saakaldte «intelligente Venstre» 
(H. E. Schack, Ad. Steen o. fl.), og Følgen blev, at han ved Valget 
i Avg. 1852 faldt igjennem. I s. A. blev han ansat som lønnet
Folketingssekretær og 3 Aar efter som Bureauchef, saa vel ved 
Rigsdagen som ved Rigsraadet. Det var en Følge af disse 
Stillinger, at han helt traadte tilbage fra den aktive Politik, men ved 
enkelte store Lejligheder optraadte han dog som Taler, sidste Gang
ved det store Møde i Kasino 28. Marts 1863, hvilket han indledede 
med en fortrinlig Tale. G. var pyntelig og korrekt i sit Foredrag 
som i sin Klædedragt og Person, men denne Omhu for Formens 
ydre Skjønhed gjorde intet Skaar i den elektriserende Varme, som
altid greb hans Tilhørere. En Sygdom, paa hvilken han længe 
havde baaret, men med stor Sjælsstyrke bekæmpet, endte hans Liv 
22. Juni 1865. -- Han var 15. Okt. 1838 bleven gift med Anna 
Johanne Obeline Synderbye (f.  1817), hvis Fader var Ligbærer. 

Illustr. Tid. VI, 333.
F. Barfod, Rigsdagskal.
Erslew, Forf. Lex.

C. St. A. Bille.



Gleerup, Christian Vilhelm Kühl, 1800-71, Boghandler, 
var født 25. Sept. 1800 i Aalborg og en Halvbroder til den foregaaende; 
Moderen var Gertrud Cathrine f. Hansen (f. 1764 d. 1805). Efter at 
have lært Handelen i Aalborg hos Lauritz Kiellerup (1816-21) 
kom han til Helsingør og der fra 1823 til Kjøbenhavn i Tjeneste 
hos Urtekræmmer P. Chr. Deichmann, hos hvem Broderen Boghandler
Jacob D. (s. IV, 240) blev bekjendt med ham, og endnu 
samme Aar ansattes han i dennes Boghandel. Han nød her stor 
Tillid, og da han i April 1826 etablerede en Boghandel i Lund, der 
betragtes som en Begivenhed i det svenske litterære Liv, vedblev han 
at staa i et fortroligt Forhold til sin Læremester, der nævner ham
som sin dygtigste Elev. G. blev Universitetsboghandler i Lund, 
havde en kort Tid en Filial i Stockholm og i længere Tid en i 
Gøteborg, og da Svenska Bokforläggare  Föreningen i 1844 stiftedes, 
blev han med særlig Ære optagen som Medlem, 1. Jan. 1861 overdrog
han sin Sortimentshandel til sin Søn Jacob G., men beholdt 
selv sit Forlag til sin Død, 8. Nov. 1871. -- 30. Sept. 1827 havde 
han ægtet Anna Katarina Stäck (f. 10. Juli 1808 d. 10. Nov. 1875), 
Datter af Kjøbmand Joseph S. og Greta Maria f. Kilgren.

C. Nyrop, Den danske Boghandels Hist. II.
Nord. Boghandl.-Tid. VI, 137 f. 
Hofberg, Svenskt biogr. Handlex.

C. Nyrop.



Gleichen, Carl Heinrich Baron, 1735-1807, Diplomat,
var født i det bayreuthske, hvor hans Fader beklædte et højt Embede 
ved det markgrevelige Hof. Efter at have fuldendt sine Studeringer 
modtog G. Ansættelse ved Hoffet og sendtes 1756 af Markgrevinden 
til Italien, hvor han tilbragte 2 Aar. Under dette Ophold 
blev han bekjendt med den daværende franske Ambassadør, Greven 
af Stainville, den senere bekjendte Hertug af Choiseul, og dennes 
Hustru, og dette Bekjendtskab udviklede sig til et fortroligt Venskab,
der bevaredes hele Livet, og som fik en afgjørende Indflydelse paa 
G.s Skæbne. I 1758 blev Choiseul fransk Udenrigsminister, og han 
sørgede strax for at faa sin Ven G. til Paris, men det var vanskeligt 
at forskaffe ham en Stilling i Frankrig, fordi han var Protestant. 
Choiseul bestemte sig da til at anvende Frankrigs politiske 
Indflydelse i Kjøbenhavn og sit eget private Venskabsforhold til 
Bernstorff til at faa G. ind i dansk Tjeneste, thi vel kunde det ikke 
ventes, at han strax skulde opnaa Gesandtskabsposten i Paris, men 
dette kunde forhaabentlig ske med Tiden. Choiseul anbefalede da 
G. saa varmt til Bernstorff og Moltke, at den danske Regering, 
der trængte til Frankrigs Understøttelse, udnævnte G. til dansk 
Gesandt i Madrid, hvor han forblev i 2 Aar (1760-62). I 1763 
blev Gesandtskabsposten i Paris ledig, og da Choiseul udtalte Ønsket 
om, at den blev besat med G., og den danske Regering havde 
vigtige økonomiske og politiske Interesser at forhandle i Paris, som
vilde vinde ved at gjøres gjældende hos Choiseul ved hans fortrolige 
Ven, blev G. udnævnt. Men Resultatet svarede ikke til Forventningerne, 
thi vel opfyldte G. samvittighedsfuldt sin Pligt, men han 
var bleven alt for fransk til at kunne omfatte de danske Interesser 
med den Varme, som Bernstorff forlangte det, Modgangen havde 
desuden ikke gjort Choiseul mindre fordringsfuld i sin Politik, og
endelig fjærnede de to Regeringers modstaaende Interesser dem 
stadig mere fra hinanden. Lige saa nyttigt det kunde være, at den 
danske Gesandt stod i intimt Forhold til Choiseul, saa længe denne 
var vor Ven, lige saa farligt kunde det blive, naar han var 
vor Modstander. Da dette sidste viste sig at være Tilfældet i 
Spørgsmaalet om Forfatningsforholdene i Sverige, betænkte Bernstorff sig 
ikke længere, men kaldte G. tilbage i Marts 1770. Denne 
Afskedigelse formildedes vel noget ved, at han et Par Maaneder efter 
udnævntes til dansk Gesandt i Neapel, men han kunde nu ikke 
længere leve uden for Paris, og Choiseul kunde ikke undvære sin 
Ven. G. stod derfor i Begreb med at træde over i fransk Tjeneste, 
da denne Udsigt pludselig lukkedes for ham ved Choiseuls Afgang 
i Dec. 1770. Nogle Maaneder senere inddrog Bernstorffs Efterfølger, 
Grev v. d. Osten, Gesandtskabsposten i Neapel og tilbød G. i Steden 
at gaa til Stuttgart, men dette var for meget for G., der begjærede 
sin Afsked af dansk Tjeneste. 1768 havde han faaet det hvide Baand.

Hermed endte G.s diplomatiske Virksomhed, og han vendte 
tilbage til Paris, der var blevet hans virkelige Fædreland. Han 
vedblev at høre til den Choiseulske Families intimeste Venner og 
var en stadig Gjæst paa Chanteloup, indtil Hertugens Død 1785
opløste denne Kreds. Hertuginden trak sig tilbage i Ensomhed, 
og den snart efter udbrydende Revolution nødte G. til at vende 
tilbage til Tyskland, hvor han døde 5. April 1807 i Regensburg. 
Han var ikke gift, og med ham uddøde den yngre Linje af den
Gleichenske Familie, der var en meget gammel adelig
Slægt fra Thüringen. Den ældre, endnu blomstrende
Linje kalder sig Gleichen v. Russwurm. Derimod har
den grevelige Familie, der er beslægtet med Dronning
Victoria i England, intet at gjøre med den thüringske
Slægt, men udgjør en Gren af Familien Hohenlohe.

G.s Evner og Interesser laa mindre i Retning af
det offentlige Liv end af Kunst og Litteratur, Han
tilhørte ganske Filosofernes og Encyklopædisternes
litterære Samfund og nød særdeles stor Anseelse
mellem dem for sin Begavelse, sine Kundskaber og sin
hæderlige og paalidelige Karakter. Selv producerede
han kun lidet, men hans «Erindringer» vise ham som en
fin Iagttager og en meget human og fordomsfri Mand.

P. Grimblot, Souvenirs de C. H. baron de Gleichen, 1868. 
Revue des deux mondes 1890, IV, 898 ff. 
Barthélemy, Hist. des relations de la France et du Danemarck 1751-1770. 
Correspondance entre Bernstorff et Choiseul. 
Correspondance ministerielle du comte de Bernstorff.                                   

P. Vedel.



Gleichen, Ernst Greve af, --1277, 
var efter nogle Angivelser en Søn af den for sit romantiske 
Fangenskab i det hellige Land og paafølgende Dobbeltægteskab
noksom bekjendte Grev Lambert af G., og Moderen var da en 
Grevinde af Kefernburg. Efter andre Angivelser hed hans Fader 
Albert og var en Søstersøn af Kong Valdemar den stores Dronning 
Sophie, og en Grev Albert af G. nævnes da og 1238 sammen med Grev
E. som nærværende ved Revals Overgivelse til Kong
Valdemar Sejer. I alt Fald synes Grev E. ganske at
have følt sig hjemme i Danmark, hvor han ved sine
Giftermaal knyttedes nær til Skjalm Hvides Æt. Hans
1. Hustru, Ingeborg, Hr. Peder Strangesens Datter,
var en Datterdatter af Esbern Snare; hun fødte ham 3
Sønner og 2 Døtre, af hvilke den ældste, Albert, synes
at have været Fader til den Herman Albertsen, som
1315 var Marsk og Gjældkjær i Skaane. Hans 2. Hustru,
Ingerdis Nielsdatter, stammede ned fra Asser Rigs
Søster Cæcilie, og den 3., Margrethe, med hvem han var
gift 1266, var Datter af Hr. Oluf Glug til Bavelse;
hun var i et tidligere Ægteskab Moder til Hr. Oluf
Tagesen og skjænkede Grev E. en Søn, Grev Henrik,
der ogsaa blev i Danmark, og en Datter. Grev E.,
der bl. a. nævnes 1251 som Vidne i Nyborg, da Kong
Abel afstod Bispen paa Osel sin Rettighed sammesteds,
og 1257 var nærværende ved Mødet i Halland mellem
Kong Christoffer og den svenske Konge Birger, ved
hvilken Lejlighed han kaldes Kong Christoffers Raad,
døde 1277 i Stolpe tinder et Besøg hos sin Broder
Bisp Herman af Kamin. 

Thiset.



Gliemann, Johan Georg Theodor, 1793-1828, topografisk Forfatter, 
var født 12. Juni 1793 i Oldenborg, hvor hans Fader, Johan 
Andreas G., var ansat i det hertugelige Generaldirektorat for 
Fattigvæsenet; hans Moder, Anna Dorothea Elisabeth f. Carlsen, var fra 
Eutin. Da hans Fader døde 1810, kom han til en Slægtning i 
Kjøbenhavn, hvor han blev Student 1812, juridisk Kandidat 1816, 
Volontær i Rentekammeret 1820, Fuldmægtig i det holsten-lauenborgske
Renteskriverkontor 1824. Han var gift med Frederikke 
Cathrine f. Fiedler, Datter af C. F. F. til Basnæs, paa hvilken Gaard 
G. døde 28. Juli 1828. Allerede som Barn fandt G. sin Glæde i 
at tegne Kort, hvilken Evne han senere udviklede til stor Færdighed. 
I sine Studenteraar gjorde han talrige Fodrejser omkring i
Kongeriget og erhvervede sig derved et ualmindeligt Kjendskab til 
de forskjellige Egne og en Interesse for topografiske Studier, som 
man ikke skulde have ventet af en Udlænding; han forfattede ogsaa 
i disse Aar en geografisk Beskrivelse af den danske Stat, der dog 
først udkom 1817. Aaret i Forvejen havde Professor O. C. Olufsen 
opfordret ham til at udarbejde en udførligere Beskrivelse af Danmark,
der skulde afløse Pontoppidans «Atlas», og formaaede de 3 
Grosserere Zeuthen, Erichsen og Ryberg til i 5 Aar at understøtte 
G. med 1200 Rdl. aarlig til Rejser og Materialsamling. Snart viste 
det sig dog umuligt i den bestemte Tid at fuldende det store Værk, 
der vilde komme til at omfatte en Snes Bind, og af andre Grunde 
bortfaldt Understøttelsen i det 4. Aar, men med kongl. Understøttelse 
udkom dog et Bind, Kjøbenhavns Amt, 1821, hvorimod Fortsættelsen 
standsede i de pengeknappe Tider. Heldigere gik det med G.s 
Kort, af hvilke navnlig Amtskortene fik stor Udbredelse og først 
afløstes af Mansas. Baade i sine Skrifter og paa sine Kort 
udmærker G. sig ved Nøjagtighed og Paalidelighed, men Tiden var 
endnu ikke moden til at frembringe en Danmarks Topografi, der 
kunde tilfredsstille baade i topografisk, statistisk og historisk Henseende.

Erslew, Forf. Lex.

O. Nielsen.



Glimager, Christoffer Sivendsen, s. Sivendsen.



Glob, Anders, --1546, Prælat, kongl. Rentemester. 
Denne Mand er et godt Exempel paa en Statstjener eller Embedsmand fra 
den første Halvdel af det 16. Aarhundrede, en Mand, der uforstyrret 
af politiske eller religiøse Sympathier til enhver Tid med Troskab
og Dygtighed tjente den Herre, der paa det givne Tidspunkt var 
Statens Overhoved. Han var en Søn af Oluf Pedersen
til Vellumgaard (nu Kjærgaardsholm) i Salling og
Fru Anne Albertsdatter Skeel, og han modtog gejstlig
Uddannelse, der. afsluttedes med, at han erhvervede
Magistergraden, formodentlig ved et udenlandsk
Universitet. Derefter er han vistnok kommen ind i
Kong Hans' Kancelli. 1499 ledsagede han Biskop Jens
Andersen (Beldenak) og Dr. Anders Christensen paa
en Statssendelse til Rusland i et meget delikat
og vanskeligt Hverv. 1501 og senere var han,
formodentlig som Embedsløn, aflagt med Dekanatet i
Roskilde Kapitel. At han i Forening med sin Broder
Albert har ejet Skodborggaard (i Skodborg Herred,
Ribe Stift), erfares af et Brev, hvorved de 1504
afstode nogle Jorder til Gudum Kloster. 1512 omtales
han udtrykkelig som kongelig Sekretær, da han af Kong
Hans blev forlenet med vor Frue Provsti i Odense, som
han siden beholdt indtil sin Død. S. A. har han mulig
været paa en Sendelse i Tyskland, da det fortaltes, at
han var bleven adlet af Kejser Maximilian. 1514 afstod
han St. Olufs Kirke og vor Frue Kapel i Kalundborg,
som han havde været forlenet med.

Under Christian II blev A. G. kongelig
Rentemester. Som saadan forekommer han 1517 og var
det siden, i alt Fald kun med kortere Afbrydelser,
under de følgende Konger indtil sin Død. 1520
ombyttede han Dekanatet i Roskilde med Ove Billes
Provsti i Viborg. 1523 gik han, nogen Tid efter at
det bordesholmske Forlig var sluttet, i Christian
II's Ærende til Segeberg, hvor han lod «det blaa
Taarn» opbryde, i hvilket Hertugdømmernes fælles
Breve opbevaredes, og førte dem til Sønderborg. En Del
gamle Breve, som maa antages at have været Christian
II's Fordringer imod, lod han ved denne Lejlighed
opbrænde, hvorfor han senere i nogen Tid blev holdt
fangen af Frederik I. Det lykkedes ham dog snart at
blive forsonet med denne, saa han alt 1524 igjen var
Rentemester. 1525 fik han Livsbrev paa St. Jørgens
Hospital i Odense. 1528 lod han vor Frue Skole i
Odense restavrere, hvorom en Indskrift paa den gamle
Bygning endnu minder. 1530 blev han af Kongen forlenet
med Asmindrup Kirke i Skaane. I Slutningen af Frederik
I's Tid besad han end videre Dekanatet i Bergen og
et Kannikedømme i Kjøbenhavn. Under Grevens Fejde
maatte han villig eller uvillig gaa Grev Christoffer
til Haande og fungere som hans Rentemester; men
haii. forstod dog at slaa om i rette Tid, saa han
(senest 1536) blev Christian III's Rentemester og
reddede sin Hovedforlening, Provstiet i Odense,
som havde været
i stor Fare. Ogsaa Degnedømmet i Bergen besad han efter 
Regeringsskiftet og Kongsgaarden Hvidøre med Ordrup By, som han 
var bleven forlenet med i Frederik I's Tid. Kannikedømmet i 
Kjøbenhavn gik vel tabt, men han ejede dog siden en Gaard i 
Hovedstaden, hvor han velvillig tog de fra Roskilde Graabrødrekloster
fordrevne Munkes Bogsamling i Forvaring til mulig bedre 
Tider. -- A. G.s Stilling til Reformationen kjendes ellers ikke 
nærmere. 1516 havde han givet St. Anne Alter i Skjelskør 2 
Gaarde for Afholdelse af Sjælemesser; men efter Reformationen 
reklamerede han dette Gods, da det ikke længere kunde anvendes 
efter Bestemmelsen. -- Han døde i Slutningen af Febr. 1546, og 
hans Lig jordedes i Gamborg Kirke (i Fyn), der laa under Odense 
Provsti. Her var senere flere Minder om ham, og der fortælles, 
at paa Svinø i Lille Bælt, nær ved Gamborg, var i sin Tid «et 
Herresæde», hvor Mester A. G. undertiden holdt Hus. 

Rørdam, Kbhvns Kirker og Klostere i Middelald. S. 155 f.

H. F. Rørdam.



Glob(?), Elav (eller Oluf), --1260, Biskop i Børglum. 
Da Biskop Rudolf i Vendsyssel gav Afkald paa sin Bispestol for at 
træde ind i Graabrødreordenen, indtrængte Kong Abel i hans Sted 
Elav, der da var Provst i Løver Syssel. Saaledes paastode hans 
Fjender; han selv derimod hævdede, at han paa lovlig Maade var 
valgt af Kapitlet; Sagen kom for Paven, og i 1255 opholdt E. sig 
selv ved Kurien for at arbejde for sin Sag. Hvad han fik ud deraf, 
er ikke klart; dog blev han efter sin Hjemkomst indviet af 
Ærkebiskop Jacob Erlandsen, men det siges at være sket mod Pavens 
Bud. I Julen 1259 overværede E. Erik Glippings Kroning i Viborg; 
Aaret efter blev han dræbt af Jens Glob (s. ndfr.). I de samtidige 
Breve og Aarbøger kaldes han altid Elav; lidt senere ændres dette 
til Oluf; at han var af Slægten Glob, vil Sagnet vide.

Helveg, Den danske Kirkes Hist. til Reform. I, 615 ff. 
Ny kirkehist. Saml. III, 98 ff.

Kr. Erslev.



Glob, Jens, --1260--, 
er bleven sørgelig navnkundig ved, at han i det nævnte Aar dræbte Biskop Elav 
eller Oluf af Børglum i Hvidbjærg Kirke i Thy. Saa meget siges i de gamle Aarbøger; 
et Sagn, hvis Paalidelighed vi ganske savne Midler til at prøve, 
fortæller nærmere Enkeltheder. Efter det hed Biskoppen ogsaa 
Glob og var en nær Frænde af J. G.; medens denne var i Udlandet,
forfulgte Biskoppen imidlertid hans Moder, tog hendes Godser fra 
hende og satte hende selv i Band. Til sidst begav hun sig paa 
Rejsen til Rom for at søge Retfærdighed, og da hun undervejs 
traf sammen med sin Søn, opnaaede de virkelig af Paven, at 
Bandet blev hævet. Moder og Søn fulgtes nu tilbage til Danmark, 
men her kunde de intet udrette mod den mægtige Biskop ad 
Rettens Vej, og saa var det, at J. G. udførte Drabet.

Folkekalender f. Danmark 1852, S. 115 ff.

Kr. Erslev.



Glob, Lave, --o. 1427, Biskop i Viborg. 
Hans Forgænger paa denne Bispestol, Jacob, nævnes endnu 1393, saa at L. G. nylig 
maa have tiltraadt dette Embede, da han i Sommeren 1397 deltog 
i det store Unionsmøde i Kalmar. Skjønt han styrede sit Stift en 
hel Menneskealder igjennem, er det, der vides om ham, overmaade 
lidt og lidet mærkeligt. Han deltog en Gang imellem i Datidens 
politiske Forhandlinger; i sin første Tid som Biskop førte han en 
heftig Strid med Børglumbiskoppen Peder Friis om Jurisdiktionen 
over Læsø (s. V, 448), og da han var bleven, i alt Fald efter 
Embedsalder, den ældste af Rigets Biskopper, var han i 1425 med til 
det almindelige Bispemøde i Kjøbenhavn. Han nævnes endnu 1427, 
men maa være død snart efter, da der 1430 sad en anden paa Viborg Bispestol.

Kr. Erslev.



Glob, Niels, --1498, Biskop i Viborg fra 1478, 
da han afløste den retslærde Biskop Knud Mikkelsen, hvis Koadjutor han maaske 
i nogen Tid havde været. Han omtales hyppig i Statsakter fra 
Kong Hans' Tid. 1483 deltog han saaledes i Kong Hans' Hyldingsrejse 
til Norge; 1487 medbeseglede han den i Visby paa Gulland
udstedte Revers, hvorved Iver Axelsen Thott forligtes med Kongen. 
Atter 1492 blev han sendt til Gulland tillige med Rigshofmesteren 
Poul Laxmand og flere for at mægle mellem Lensmanden, den 
navnkundige Søkriger Jens Holgersen Ulfstand, og Indbyggerne og 
udstedte flere for Øen vigtige Forordninger. 1488 var han en af de 
Voldgiftsmænd, der i Flensborg afgjorde en Strid mellem Kong 
Hans og hans Broder Frederik. 1495 deltog han i Kalmarmødet. 
Ogsaa som Biskop viste han sig virksom og samlede en Del Gods 
til Bispesædet. I den skibbyske Krønnike beklages hans tidlige Død;
ellers vilde han ved sin fremragende Begavelse være blevet en 
meget berømt Mand, hedder det, men hans Livs Renhed var plettet 
ved hans Ungdoms Overilelser. Han døde pludselig i Aalborg 1498. 
Man anvendte paa ham et gammelt latinsk Munkevers, hvis Mening 
synes at være, at som en Ræv blev han ved Kongens Magtbud 
indtrængt i Stiftet, som en Løve styrede han det, men som en
Hund døde han i Aalborg. En smuk Ligsten over ham findes 
endnu i Viborg Domkirke.

Heise, Diplom. Viberg., Indl. S. LV.
Suhms Saml. II, 2, 192.

A. Heise.



Glostrup, Niels Simonsen, --1639, Biskop, 
var født i den By i Nærheden af Kjøbenhavn, efter hvilken han bar Navn, og 
hvor hans Fader, Simon Jensen (d. 1619), var Præst. Han 
forekommer 1604 som Student og 1608 som Respondens ved en 
Disputats, som Professor Hans Jensen Alanus holdt ved Universitetet. 
Derefter rejste han udenlands. 1609 var han saaledes i Wittenberg. 
1612 tog han Magistergraden i Kjøbenhavn og blev s. A. 
Sognepræst i Kjøge. Her oplevede han det berygtede «Huskors», men 
synes ikke at have været mere klartskuende end hans Samtid over
for dette besynderlige Fænomen, skjønt han bragte den onde 
«Gast» til Tavshed ved at tiltale ham paa Latin. 1616 kaldtes 
han til Sognepræst i Helsingør, hvor han dog kun blev i kort Tid, 
da han allerede 6. Juni 1617 beskikkedes til Biskop i Oslo. Det 
Sagn, der fortælles om Anledningen til, at han blev Biskop (s. I, 216), 
kan næppe historisk afhjemles. Men skulde han end paa 
lidt extraordinær Maade være kommet til Embedet, saa udfyldte 
han dog sin Plads godt, var ivrig for Ungdommens Undervisning 
og for sædelig Orden og gjorde sig saa yndet i Stiftet, at han, 
i Modsætning til sin Formand, M. Niels Clausen Sinning, blev 
kaldt «den gode Bisp». 1636 indviede han Gymnasiet i Christiania 
og søgte at skaffe dygtige Lærere til samme. En kraftig Mand 
synes han at have været; men trykte Skrifter har han ikke udgivet. 
Hans Visitatsbog er endnu bevaret og forventes snart udgivet i 
Norge. Han døde 6. Jan. 1639.

Pontoppidan, Annales eccles. Dan. III, 193 f. 
Kirkehist. Saml. 3. R. IV, 360. 
(Norsk) Hist. Tidsskr. 2. R. V, 266. 
(Norsk) Theol. Tidsskr. 3. R. III, 252 f.

H. F. Rørdam.



Glud, Niels Sørensen, --1623, Præst, 
var mulig fra Ribe, i alt Fald fik han 1585 et kongl. Ventebrev paa et Kannikedømme 
her. Han var Magister og havde sikkert studeret udenlands. Da 
den kongelige Skole i Sorø 1586 oprettedes, blev han dens første 
Rektor, hvilket tyder paa, at han har haft et godt Navn i lærde 
Kredse. 1588 valgtes han af Kapitlet i Ribe til theologisk 
Læsemester ved Domkirken sammesteds. Den unge Mands Opførsel eller 
moralske Holdning synes dog ikke ret at have svaret til denne 
Stilling, siden Biskoppen, et halvt Aars Tid efter hans Ankomst til 
Ribe; fandt det fornødent at give ham en Irettesættelse i hele 
Præsteskabets Nærværelse. 1597 blev han dog Sognepræst ved 
Cathrinekirken i Ribe, og samtidig indtraadte han i Kapitlet, og i 
denne Stilling blev han sin øvrige Levetid. Han synes at have 
været en temmelig stridbar Mand, og uheldigvis var hans 
Medbroder M. Mads Pors, Sognepræst ved Domkirken, det ikke mindre;
Følgen var, at den sidste i en Strid med G. forløb sig saaledes, 
at han mistede sit Embede. At G. har været velstuderet, skjønt 
han ikke har efterladt sig Skrifter, kan næppe betvivles. Han 
skrev i alt Fald elegant Latin i en kvik Stil. Han døde 30. April
1623. -- G. var 2 Gange gift: 1. (1590) med Maren, Datter af 
afdøde Borgmester i Ribe Morten Pedersen Hegelund; 2. (1605) 
med Maren Christensdatter, Enke efter Hans Svane i Ribe. 

Kinch, Ribe Bys Hist, II, 317 f. 
Kirkehist. Saml. 3. R. I. II. IV.

H. F. Rørdam.



Glud, Peter Ferdinand, 1804-49, Officer, 
var født 4. April 1804 i Kjøbenhavn. Han var Søn af en Typograf, der døde, medens 
G. var en lille Dreng, hvorfor Moderen var glad ved at faa ham 
ind paa Underofficersskolen 1816. Her fra gik han af 1820 som 
Bombardér, gjennemgik siden den militære Manege og var en flink 
Berider og søgt Ridelærer. Han gjennemgik Underofficersgraderne 
og blev i 1842 Overfyrværker. Da Krigen brød ud i 1848, var der 
stor Mangel paa Artillerilieutenanter. G. var da en af dem, der 
blev udnævnt til Lieutenant. Som saadan blev han ansat ved 
Batteriet Fuhrmann og kommanderede i Slaget ved Slesvig en 
Deling, med hvilken han ved Bustrup holdt ud i en heftig Kamp 
mod et overlegent Artilleri, indtil han fik Ordre til at gaa tilbage. 
Sine døde begravede han paa Stedet, og da hans Batterichef om 
Aftenen mildt bebrejdede ham, at han ej havde taget deres Armatur 
med, svarede han, at han syntes, det var rigtigst paa højnordisk
Vis at jorde dem med Sværdet ved Siden. I 1849 kom han til 
Fredericia og blev her 6. Juni saaret af en Bombe, der slog ned 
gjennem Stuen, hvori han hvilede. Han døde 17. Juni paa Billeshave 
Lasaret. -- Han var en djærv og kraftig Karakter, meget 
afholdt af Kammeraterne. Det antages almindelig, at det er ham,
H. P. Holst har skildret som Artillerilieutenanten i «Den lille 
Hornblæser». Han var ugift.

Den dansk-tydske Krig 1848-50, udg. af Generalstaben, II, 1149 ff.

P. C. Bang.



Glud, Søren, 1621-93, Biskop, 
blev født 30. Maj 1621 i Glud, Bjerre Herred i Jylland. Faderen var Præsten 
Søren Andersen Jelling; Moderen hed Maren Sørensdatter. Han gik først i Horsens 
Skole, hvorfra han 1636 sendtes til vor Frue Skole i Kjøbenhavn. 
1642 blev han Student og 1648 Præst i Høje Taastrup. 1649 ægtede 
han sin Formands Enke, Kirsten Clausdatter Førd, efter hvis Død 
(1660) han 1661 indgik nyt Ægteskab med Ide Christine Moth (d. 1689), 
Datter af kongelig Livlæge Poul M. og Søster til Sophie Amalie M., 
Christian V's Elskerinde og senere Grevinde af Samsø. Det Mothske 
Partis Indflydelse ved Hove udvirkede, at den hidtil ukjendte Præst
blev udnævnt til Biskop i Viborg 1673. 1675 blev han Dr. theol. 
Hans mærkelige Ophøjelse bragte ham dog mange Bryderier, og 
han var særlig udsat for Angreb af den bekjendte Præst og 
Satiriker Jac. Worm, indtil det lykkedes ham at faa denne dømt og 
forvist til Ostindien. 1679 blev han ophøjet i Adelstanden, og 
1680-82 fik han Bispestolens Indtægter betydelig forøgede. Han 
deltog i Revisionen af Danske Lovs 2. Bog og i Forhandlingerne 
om de reformertes Retsstilling i Riget. Ligesom Landets andre
Biskopper fraraadede han Regeringen at give dette Religionsparti 
fri Religionsøvelse. 1690 udvalgtes han til i Forbindelse med Mogens 
Skeel til Fusingø og Provst Søren Sevel at dømme i Skilsmissesagen 
imellem den berygtede Marie Grubbe og hendes anden Mand, Palle 
Dyre. G. døde 25. Febr. 1693.

Pontoppidan, Annales eccles. Dan. IV, 181 f. og 605 ff. 
Kirkehist. Saml. 4. R. I, 419 ff.

S. M. Gjellerup.



Glud, Søren, 1662-96, Præst, 
Søn af foregaaende, var født i Høje Taastrup. Han blev Student 1682, Magister 1686, 
det følgende Aar Rektor i Holbæk, hvorfra han 1688 kaldedes til Kjøbenhavn 
som Professor i Mathematik og Professor theologiæ designatus samt 
Kommunitets- og Regensprovst; men paa Grund af Uenighed med 
Kommunitetets Bestyrelse nedlagde han 1691 sit Embede som 
Stiftelsens Provst og udnævntes s. A. til Sognepræst ved Bergens 
Domkirke og Provst over Nordhordlens Provsti. Død 16. Febr. 1696. 
Gift med Elisabeth Randulf (f. 1662 d. 1734), Datter af Biskop i 
Bergen Niels R. (hun gift 2. med Mag. Laurits Leeh, Sognepræst 
i Kolding). G. er Forfatter af nogle latinske Disputatser, til Dels 
af mathematisk Indhold.

Worm, Lex. ov. lærde Mænd. 
Hundrup, Lærerstanden i Kjøge, Holbæk osv. S. 15. 
Hist. Tidsskr. 3. R. III, 167.

G. L. Wad.



Glud, Søren, 1662-1705, Rektor, 
blev født i Dalby ved Kjøge 19. Dec. 1662 og deponerede fra Kjøge Skole 
1680. Som Student laa han paa Valkendorfs Kollegium. 1686 blev han 
Konrektor ved Frue Skole i Kjøbenhavn og fik s. A. Magistergraden. 
12 Aar efter rykkede han op til Rektorposten; men Skolen kom
under hans Ledelse i betydeligt Forfald. Fra 1704 var han tillige 
Professor philosophiae designatus. Han døde allerede i sit 43. Aar, 
20. April 1705, og Biskop Bircherod giver ham ved hans Død det
sørgelige Skudsmaal (Dagbøger ved Molbech S. 472): «Vel var han 
en lærd Mand, men hans liderlige Levned og débauche forkortede 
hans Levned og satte Skolen i slet Tilstand». Foruden akademiske 
Disputatser er han Forfatter af flere i lang Tid almindelig benyttede
latinske Skolebøger. Han ægtede 23. Nov. 1698 Anna Leth, en 
Datter af Konfessionarius, Dr. Hans L. Hun døde i Pesten 1711. 
Deres ældste Datter blev gift med Admiral Mikkel Bille (II, 236).

Hundrup, Lærerstanden ved Metropolitanskolen S. 27. 
Worm, Lex. ov. lærde Mænd. 

A. Jantzen.



Glückstadt, Isak Moses Hartvig, f. 1839, Bankdirektør. 
G. er Søn af Kjøbmand Hartvig Joseph G. og Esther f. Goldschmidt 
og er født i Fredericia 22. April 1839. Som ganske ung kom han 
til Kjøbenhavn, hvor han modtog Uddannelse i Forretningsvirksomhed,
bl. a. i G. A. Gedalias Bankierforretning. 1865 rejste han til 
Christiania og grundlagde der en Bankierforretning, som han fortsatte 
til 1870, i hvilket Aar han modtog Ansættelse som Direktør i den 
norske Kreditbank. Denne Stilling beklædte han imidlertid kun 
kort Tid. Da den danske Landmandsbank var bleven oprettet i 
1871, ønskede Gedalia, der var en af Stifterne, at G. skulde være 
Direktør i Banken, hvilket Tilbud han efter nogen Betænkning 
antog. Han tiltraadte denne Stilling i Begyndelsen af 1872, efter 
at Banken en kort Tid havde været i Virksomhed uden nogen 
egentlig fast og ordnet Ledelse. G.s omfattende Kundskaber paa 
Bankierfagets Omraade i Forbindelse med hans skarpe og klare 
Blik kom i høj Grad Banken til gode. Han tilvejebragte hurtig 
Fasthed og Orden i dens Styrelse, og den har, medens han har 
været dens ledende Direktør, udfoldet en omfattende Virksomhed 
og indtaget en stærkt fremtrædende Stilling paa det danske Pengemarked. 
Foruden den almindelige Bankforretning har hans 
Opmærksomhed særlig været henvendt paa Negociering af Laan -- 
saa vel inden- som udenlandske --, mindre derimod paa Stiftelsen 
af industrielle Foretagender. Af Saadanne har Banken
dog ogsaa stiftet nogle, blandt hvilke kan nævnes
Frihavnsaktieselskabet (1891), i hvis Bestyrelse
G. er Viceformand. -- G. er siden 1874 Medlem af
det mosaiske Trossamfunds Repræsentantskab og siden
1886 Borgerrepræsentant. 1880 blev han udnævnt til
Etatsraad. Han er gift med Juliette Sophie f. Raffel,
Datter af Kjøbmand, Raadmand Albert R. af Aalborg.

E. Meyer.



Glüsing, Johan Otto, o.1676-1727, Separatist,
var en Præstesøn fra Stedingerlandet i Grevskabet
Delmenhorst; Faderen var Mag. Johannes G. (d.
1679), Moderen hed Margrethe Elisabeth. 1696-1700
studerede han i Jena og blev derefter Huslærer
i Kjøbenhavn. Sammen med sin Landsmand den tyske
Student Eberhard tog han Del i og blev Lederen af
Konventiklerne, der vare begyndte i Staden hos
2 Borgere, Peder Svane og Mourits Samsø. Det
er fra disse Forsamlinger, at Pietismen først ret
begyndte at vinde Udbredelse i Danmark. Fra Pietismen
arbejdede han sig ud i aabenbart Sværmeri med Foragt
for Statskirken og de beskikkede Lærere. I øvrigt var
han en velstuderet Mand, der sad inde med adskillig
theologisk Lærdom. Kampen mod Stadens Præster brød
snart ud, saa meget mere som et Par af Præsterne ansaa
sig personlig fornærmet, da G. som Text til nogle
Billeder af Apostlene føjede en karrikeret Skildring
af Datidens Præsters Liv, for at Modsætningen saa
meget stærkere kunde skinne frem. Den eneste Præst,
hos hvem G. og hans Fæller fik Medhold, var Hofpræsten
Lütkens; men ogsaa han opgav dem, da Plakaten af
2. Okt. 1706 forbød alle Forsamlinger i Husene af
«særsindede» Personer, som førte en egen Lærdom, der
ikke kom overens med Skriften og den augsburgske
Konfession, og truede Saadanne med Tiltale og
Straf. Men paa det Tidspunkt havde G. allerede
forladt Kjøbenhavn, i det han var bleven Huslærer
hos General Hausmann i Christiania. Her fortsatte han
Forsamlingsvæsenet, udbredte separatistiske Skrifter
og vakte Had og Foragt mod Statskirken. Biskop Hans
Munch i Christiania led af Sovesyge og forholdt sig
aldeles passiv lige over for den rejste Bevægelse;
men desto iltrere var Stiftsprovsten, Jac. Lodberg,
den senere Biskop i Fyn. Det var paa hans Anbefaling,
at G. havde faaet Ansættelse hos Hausmann; saa meget
mere maatte han føle sig opfordret til at optræde imod
ham. Han paakaldte Politiets Hjælp mod Vranglæreren,
«denne Ertzkvæker, der endog har emballeret Kvækernes
Lærdom med adskillige 
Inventioner af den gamle Originianismo», og beklagede,
at direkte Henvendelser saa vel til Generalen som
til Biskoppen havde været uden Resultat. Samtidig
skrev Lodberg til det theologiske Fakultet i
Kjøbenhavn. Frugten deraf var et kgl. Reskript af
28. Sept. 1706 til Vicestatholder Gabel, hvilket
paabød, at G. skulde indstævnes for at underkastes
Examination og for at give Oplysning om, hvem hans
Tilhængere vare. Til at aflægge Regnskab for sin
Tro og sin Lære var han meget beredvillig, men han
vægrede sig bestemt ved at angive sine Tilhængere. Ved
Reskript af 11. Dec. s. A. paalagdes det ham derfor
at forlade Kongens Riger og Lande og under Straf ikke
vove at vende tilbage.

G. drog derefter til Tyskland og levede mest i
Hamborg og Altona. Hans Liv blev nu mere indadvendt,
delt mellem Studier og Betragtninger. For at erhverve
Livsopholdet forfærdigede han Ure og Instrumenter. Han
sluttede sig til «Gichtelianerne» eller Englebrødrene,
der tilstræbte en englelig Syndefrihed ved at løsrive
sig fra al jordisk Lyst. Derhos udfoldede han en
betydelig litterær Virksomhed; bl. a. besørgede
han «Biblia pentapla» (en Sammenstilling af 5
forskjellige tyske Bibeloversættelser) og udgav
Jac. Bøhmes samlede Skrifter med en udførlig Biografi
af den store Theosof foruden adskillig asketisk
Litteratur med G. Arnold som Udgangspunkt. 1725
begyndte i Hamborg Forfølgelserne imod ham igjen;
han blev fordrevet fra Staden, vendte sig til Altona
og døde der 2. Avg. 1727. Sit Bibliothek paa 2000 Bind
testamenterede han til Stadens Gymnasium. Hans Hustru,
der var af dansk Herkomst, døde allerede 1711 eller
1712 i Altona og efterlod ham 2 Døtre.

Theol. Tidsskr. f. den ev.-luth. Kirke i Norge, Ny Række, I, 190 ff. 
Allg. Deutsche Biographie IX. 
J. A. Bolten, Hist. Kirchen-Nachrichten von der Stadt Altona II, 102 ff. 
Suhms Nye Saml. III, 293 f.

A. Jantzen.



Glaeser, Franz Joseph, 1798-1861, Komponist,
fødtes 19. April 1798 i Ober-Georgenthal i Bøhmen,
hvor hans Fader, Peter Paul G., der den Gang
var Linnedvæver, ejede et lille Hus; Moderen hed
Elisabeth f. Trinks. Da Forældrene levede i smaa
Kaar og havde adskillige Børn, fik F. J. G. kun en
tarvelig Opdragelse; men han viste tidlig musikalske
Evner, især i Sang, og blev derfor i 1810 optagen
som Sangerdreng i Hofkapellet i Dresden. 1815 tog han
til Prag, ved hvis Musikkonservatorium han studerede
under D. Weber og F. W. Pixis. I 1817 begav han sig,
ledsaget af sin Fader, til Wien. Her, hvor ogsaa hans
Fader senere 
levede som Nodeafskriver (bl. a. for Beethoven),
maatte han i Begyndelsen, blottet for alle Midler,
møjsommelig erhverve sit tarvelige Underhold ved
Nodeafskrivning og Musikarrangementer, indtil han fra
Leopoldstädter-Theatret fik Bestilling paa Musikken
til et romantisk Skuespil i 3 Akter, «Bärenburgs
Sturz», som opførtes 22. Avg. 1817. Den Opmærksomhed,
som denne hans Komposition vakte, skaffede ham 1818
Pladsen som Vicekapelmester sammesteds, og allerede
Aaret efter blev han 1. Kapelmester ved et andet af
Wiens Folketheatre, Josephstädter-Theatret.

Da dette Theater var blevet ombygget og udvidet,
var til Indvielsesfesten 3. Okt. 1822 skrevet et
Festspil til en ældre Musik af Beethoven, hvortil
Mesteren havde komponeret en ny Ouverture («Die
Weihe des Hauses») og flere Musiknumre. Beethoven
dirigerede selv, men paa Grund af sin allerede
da vidt fremskredne Døvhed havde han forlangt at
have den unge Kapelmester, hvis dygtige Ledelse af
Prøverne han havde overværet, ved sin Side. Paa et
vanskeligt Sted, hvor Sangerne og Orkesteret vare ved
at komme fra hinanden, greb G. energisk ind og reddede
Situationen. Fra den Tid bestod der en venskabelig
Forbindelse mellem ham og den store Mester. I 1828
modtog G. Engagement ved Theatret «an der Wien»,
uden dog derfor ganske at skille sig fra sin Stilling
ved Josephstädter-Theatret, indtil han i 1830 forlod
Wien og drog til Berlin, hvor han var engageret som
Kapelmester ved Königsstädter-Theatret. 17. Juni
1829 havde han ægtet Josepha Maria Aloysia Catharina
Müller, Datter af Postembedsmand Johann Baptist
M. i Wien. Disse 13 Aars Virksomhed i Wien danner
det første Afsnit af G.s Komponistbane. Begavet med
stor Energi og lykkelig Opfindsomhed komponerede
han let og hurtig og forstod ret at træffe de glade
Wieneres Smag, som særlig yndede Trylleoperaer og
burleske Farcer. Som de af hans over 120 større og
mindre Stykker fra denne Periode, der have gjort mest
Lykke, kunne nævnes «Scüs, Mond und Pagat» (der i
et Tidsrum af 2 Aar oplevede mindst 73 Opførelser),
«Arsena» (over 40 Gange), «Staberl als Physiker»,
«Das Pfefferrösel», «Arsenius», «Die Krähwinkler in
der Residenz», «Der Bernstein-Ring» osv.

I Berlin, hvor der herskede en anden Smag, forlod
G. delvis sin tidligere Retning og lagde sig efter
en større Stil i Kompositionen. Hans Hovedværk,
Operaen «Des Adlers Horst» («Ørnens Rede»), opført
første Gang i Berlin 29. Okt. 1832, blev saa vel her,
hvor den oplevede talrige Opførelser, som paa mange
andre større
Scener i og uden for Tyskland modtagen med almindeligt Bifald 
og skaffede ham evropæisk Anseelse. Dette Arbejde, der saa vel 
som hans «Rattenfänger aus Hameln» udmærker sig ved yndefulde 
og karakteristiske Melodier, smagfuld og pikant Instrumentation,
smukke Ensemblenumre og dramatisk Effekt, gjorde ham hurtig 
lige saa yndet i Berlin, som han havde været i Wien. Af andre for 
Königsstödter-Theatret komponerede Arbejder, der modtoges med 
stort Bifald, kunne fremhæves «Zriny», «Aurora», «Das Auge des 
Teufels», «Die Brautschau auf Kronstein» og «Andrea». Under 
Opholdet i Berlin havde han den Sorg kort efter Sønnen Josephs 
Fødsel at miste sin Hustru 18. Jan. 1836.

Trods den vedvarende Yndest modtog G. dog, nærmest af 
Hensyn til den faste Stilling, i 1842 den ham tilbudte Post som 
Kapelmester i Kjøbenhavn, hvor hans Navn allerede var kjendt fra 
Opførelsen af «Ørnens Rede» i 1835. Her kom han hurtig til at 
spille en fremragende Rolle i Hovedstadens Musikliv. Hans
udmærkede Evner som Dirigent bragte et Liv over Theatrets 
Forestillinger, som man havde savnet siden Schalls Tider, ligesom han 
ogsaa var selvskreven Leder ved mange andre musikalske Opførelser, 
saaledes den med levende Enthusiasme modtagne Udførelse af
«Skabelsen» i 1843; og i den faa Aar i Forvejen stiftede 
Musikforening ledede han som Dirigent fra Nov. 1843 til Maj 1850 i alt 
50 Koncerter. Skjønt ikke begavet med Sprogtalent tilegnede han 
sig dog snart det danske Sprog saa meget, at han med Lethed
læste danske Digterværker og komponerede Operaer til dansk Text, 
ligesom han med Kjærlighed sluttede sig til sit nye Fædreland, 
hvad der ikke mindst viste sig i den slesvigske Krig, hvor han 
stillede sig i Spidsen for Koncerter til Fordel for de faldnes
efterladte; at han i sin Embedsvirksomhed hyppig benyttede det tyske 
Sprog, skrev sig fra, at han med sit lidt fornemme Væsen frygtede 
for at gjøre sig latterlig ved Udtalefejl; i sin Familiekreds og selv 
i sit Dødsøjeblik talte han Dansk. For den danske Scene har han 
skrevet «Brylluppet ved Comosøen», Opera i 3 Akter (opf. 29. Jan. 
1849), «Nøkken», Opera i 1 Akt (12. Febr. 1853) og «Den forgyldte 
Svane», Syngestykke i 1 Akt (17. Marts 1854). Som Hofkapelmester, 
hvortil han udnævntes i 1845, har han komponeret en Række 
Kantater til Hoffester, desuden flere Festouverturer; ogsaa forskjellige 
Kirkekompositioner for det østerrigske Gesandtskabskapel i Kjøbenhavn 
haves fra hans Haand.

I alt har han komponeret over 140 større og mindre Arbejder 
for Scenen, 10 Kantater, 7 Festouverturer, nogle kirkelige Kompositioner, 
hvoriblandt en Messe i B-Dur, et Te Deum osv., samt 
nogle Hæfter Romancer og flerstemmige Sange. Af disse talrige 
Arbejder, hvoraf forholdsvis kun lidet er udkommet i Trykken, 
findes paa det kgl. Bibliothek i Kjøbenhavn en statelig Række af 
o. 180 Bind og Hæfter i Manuskript, udførte med den ham 
ejendommelige Ordenssans og et Vidnesbyrd om, hvad han smukt og 
beskedent skriver i sin til Børnene rettede lille Avtobiografi: «at 
standhaftig Flid og udholdende Stræben med Guds Hjælp og Bistand 
ogsaa kan føre et lidet Talent til det foresatte Maal».

I sine sidste Aar trak han sig noget tilbage -- til Dels som 
Følge af en ikke ganske motiveret Miskjendelse, der gav sig Luft 
i skarpe Angreb paa ham i en Del af Pressen -- og endte sit 
virksomme Liv 19. Avg. 1861; ved hans Jordfæstelse, som foregik 
fra den katholske Kirke i Kjøbenhavn, blev efter en højtidelig 
Sjælemesse afsunget Sange til Musik af ham og hans Søn Joseph. 
Hans Enke, Thora Joachimine f. Carstensen, Datter af Proprietær 
Isak Christian C. til Kildevældegaard, hvem han havde ægtet 10. Jan. 
1856, lever endnu. Han var hædret paa forskjellig Maade af Fyrster 
og andre; Frederik VII, hvem han elskede, og til hvem han efterlod 
sin sidste Komposition, en Festmarche for Orkester, udnævnte ham 
til Professor i 1851.

Haandskreven Avtobiografi i G.s Samling paa det kgl. Bibl. 
Ledebur, Tonkünstler Lex. Berlins. 
Illustr. Tid. Nr. 102. 
Erslew, Forf. Lex. 
Overskou, Den danske Skueplads V-VII.

G. St. Bricka og S. A. E. Hagen.



Glæser, Joseph August Eduard Friedrich, 1835-91, Komponist, 
Søn af foran nævnte, fødtes i Berlin 25. Nov. 1835 og kom 
i 1842 med sin Fader til Kjøbenhavn. Her blev han Student i 
1854 og skulde efter Faderens Ønske have studeret Jura; men hans
egen Tilbøjelighed drev ham afgjort til Musikken, som han lige 
siden 1842 havde dyrket under Bøhmeren Joseph Jettel, der var 
Organist ved den katholske Kirke i Kjøbenhavn; allerede i 
Skoletiden havde han komponeret flere Sange, deriblandt «Feltjægeren»,
som baaren frem gjennem Sangeren Chr. Hansens ypperlige Foredrag 
gjorde megen Lykke. Faderen gav da til sidst efter og medtog 
i 1857 Sønnen paa en Rejse til Wien. Derefter levede G. i 
en Række af Aar som Musiklærer i Kjøbenhavn. 20. Juni 1862 
ægtede han Thomine Augusta Frederikke Hansen, Datter af kgl. 
Kapelmusikus Peter H. og Broderdatter af den bekjendte Arkitekt 
Theophilus H. Efter i 1865 at have foretaget en Udenlandsrejse 
til Paris og Wien flyttede han i 1866 til Hillerød, hvor han 1874 
blev ansat som Organist ved Frederiksborg Slotskirke. -- G.s Betydning 
som  Komponist maa navnlig søges i hans talrige Romancer,
hvoraf mange udmærke sig ved en ejendommelig Friskhed og Ynde; 
som de bedste og mest afholdte kunne fremhæves «Droslen slog i 
Skov sin klare Trille» samt «Havet», «Godnat» og «I Vaaren». 
Fortræffelige ere ogsaa hans humoristiske Melodier til Sangene i
«Alle mulige Roller», særlig Sangen: «Hvis du kjender Kjærlighedens 
Flamme». Desuden har han skrevet et større Antal 4stemmige 
Mandssange, hvoraf dog ikke mange ere udkomne, nogle 
Salmemelodier og en Del Klavermusik for 2 og 4 Hænder. Men 
hans betydelige musikalske Naturbegavelse hemmedes for en Del 
ved, at han paa Grund af den Lykke, hans første Arbejder havde 
gjort, havde undladt ved fortsatte Studier i de højere Kompositionsformer 
at uddybe sit Talent. Derfor foreligger der kun et ringe 
Antal større Værker fra hans Haand; det betydeligste af saadanne 
er Balletten «Fjærnt fra Danmark» (opf. 20. April 1860), en af
Bournonvilles hyppigst opførte Balletter, til hvilken G. har skrevet 
den største Del af Musikken. Et Treakts-Syngestykke efterlod han 
ved sin Død, som indtraf 29. Sept. 1891 efter nogle Maaneders
Sygdom. Hans Hustru overlever ham.

Schytte, Musiklex.
Søndagsposten Nr. 684.
Politiken 30. Sept. 1891.

G. St. Bricka.



Gnudtzmann, Johannes Emil, f. 1837, Arkitekt, 
Han er født i Kjøbenhavn 17. Nov. 1837 og er Søn af Hørkræmmer, 
Kapitajn i Borgervæbningen Jens Frederik Gotlob G. og Johanne 
Susanne f. Lütken, efter hvis Død han tilbragte 4 Aar i Huset hos 
sin Moster og dennes Mand, Kommandør P. A. Seidelin. G. 
uddannede sig først til Polytekniker, tog Adgangsexamen 1855, gjennemgik 
derefter Kunstakademiet og fik Afgangsbevis som Arkitekt 1866. 
Imidlertid havde han i 1864 maattet afbryde sine Studier paa Grund
af Krigen, hvori han deltog som Reserveofficer i Artilleriet. 1866 
giftede han sig med Cathinca Olivia Svane, Datter af Forpagter 
Niels Peter S. og Jørgine f. Hansen. 1871-72 foretog han med 
Akademiets Understøttelse en Rejse for at studere Norditaliens
Murstensarkitektur.

I sin Studietid arbejdede G. hos Arkitekterne H. Chr. Hansen 
og Herholdt; 1869 vandt han 2. Præmie ved Konkurrencen til 
St. Pouls Kirke i Kjøbenhavn, men desuagtet blev Arbejdet ham 
overdraget (1872-76). Blandt hans Bygninger kan for øvrigt nævnes: 
vor Frue Kirke i Aalborg, Frk. Kruses Skoler i Absalonsgade og 
Frederiksberg Allé (med de tilliggende Privatbygninger), 
Kommuneskolerne i Korsør og Helsingør, Hotel og Sparekasse i Korsør, 
Anders Nielsens Pakhus i Fredericiagade, Direktørboligen paa 
Aluminia samt adskillige Privatbygninger, særlig ad Kjøbenhavns 
Vesterkant, som alle udmærke sig ved god og sikker Smag og en 
klogt beregnet, harmonisk Anvendelse af Mursten i Forening med 
Glassursten og andre Stenarter. -- G. har udgivet en Lærebog i 
Husbygningskunst (1888), han har fra 1876 været Lærer ved 
Polyteknisk Læreanstalt, 1885-89 Medlem af Kjøbenhavns 
Bygningskommission, fra 1887 af det særlige Kirkesyn. Han sidder i 
Kontrolkommissionen for Kunstmusæumsbygningen og er tillige paa 
Grund af sine solide tekniske Kundskaber blevet meget benyttet 
som Raadgiver og Beregner lige over for Byggematerialiers forskjellige Evner.

Weilbach, Konstnerlex.

Erik Schiødte.



v. Goch, Albert, --1533, Borgmester, 
blev 1517 Borgmester i Kjøbenhavn, hvor han indtog en fremragende Plads i 
Handelsstanden. Han var saaledes den ene af de 2 Kjøbmænd der fra, 
som Christian II udvalgte til at danne et Handelsforbund for de 3
nordiske Riger. Han stod i et venligt Forhold til nævnte Konge, 
hvem han forstrakte med Penge og 1523 fulgte til Nederlandene. 
Efter Kjøbenhavns Overgivelse 1524 og den paafulgte Amnesti kom 
han tilbage og fik forskjellige Begunstigelser af Frederik I, der 1525 
forskaanede ham for Told og Accise og 1527 udnævnte ham til 
Tolder paa Falsterbo. Han var tidlig greben af Reformationen, 
thi det var ham, der tillige med Knud Rud formaaede Prioren i 
Antvorskov til at løslade Hans Tausen. Han døde midt i 1533. 
Hans Enke, Johanne, skjænkede 1550 til Fattigvæsenet 14 Sjæleboder 
i nuværende Møntergade, hvor der var et Hospital indtil Almindeligt 
Hospitals Oprettelse.

O. Nielsen, Kjøbenhavns Hist. II, 84 ff.

O. Nielsen.



Godebald, --o.1021, Biskop. 
G. var efter Navnet at dømme af tysk Byrd, indkaldtes af Svend Tveskjæg fra
England og blev den ældste østdanske Kirkestyrer, tillige vistnok den første Biskop, 
der er bleven valgt af en dansk Konge. Roskilde har været hans 
Bispesæde, men han virkede tillige som Skaanes «Lærer». Sin
Missionsvirksomhed udstrakte han endog til Sverige og Norge. G. 
og hans Præster maa have bidraget væsentlig til, at angelsachsisk 
Kultur trængte frem i Norden, saaledes paa Møntvæsenets Omraade. 
I Aaret 1022 nævnes Gerbrand som Roskildebisp, men endnu 
tilstede i England; kort før er da G. død, og hans store Bispedømme 
er blevet tvedelt.

A. D. Jørgensen, Den nord. Kirkes Grundlægg. S. 249 f. 407. 413. 450.

Hans Olrik.



Godske, Mogens, 1502-71, 
hørte til en Sidelinje af den gamle Slægt Bielke og var Søn af Godske Mogensen 
til Lidemark og Elline Pedersdatter Ravensberg; han blev født 10. Nov. 1502 
paa sin Faders Forlening Hørbygaard. Som ung bestemtes han for 
den gejstlige Stand; han tog Magistergraden og skal i den katholske
Tid have været Præst i Udby, ligesom han havde et Vikarie i 
Roskilde, som han beholdt til 1546. Endnu 1536 kaldes han «Mester» 
og skulde da med en anden gejstlig oppebære Madskatten i Kalundborg 
Len; sandsynligvis havde han dog alt den Gang forladt Præstestanden, 
om end i bedste Overensstemmelse med sine højeste gejstlige 
foresatte, thi han havde 1536 sin Fødegaard i Forlening af 
Bispen i Roskilde. Han ægtede desuden 1539 sin anden Hustru,
Karen Ottesdatter Blome, og da han med den første, Margrethe 
Torbensdatter Sparre, havde 2 Døtre, maa han vist have ægtet 
denne før 1536. Vistnok ved sit Giftermaal med den holstensk 
fødte Karen Blome, der stod Kongehuset nær, hvorfor Kongen 
udredede hendes Medgift og gav dem begge Livsbrev paa Hørbygaard,
blev han velset ved Hove og fik større Forleninger, først Dragsholm 
og derefter (1540-47) Roskildegaard, hvormed han fra 1541 forbandt 
Stillingen som Stiftslensmand i Sjælland. Fra 1541--48 havde han
desuden Østrup og Bjærgby Len i Pant og fra 1550 til sin Død 
Lejre Len. Endelig var han fra 1565-68 Lensmand paa Tølløse. 
M. G., der 1548 ledsagede Prins Frederik til Norge, skrev sig til 
Lidemark og døde 1571. Fru Karen Blome overlevede ham til 1587,
og de ligge begge begravne i Hørby Kirke.

A. Petersen, Vallø og Omegn S. 193 ff.

Thiset.



Godske, Peder, --1556, 
var Broder til foranstaaende Mogens G. og skrev sig ligesom denne til Lidemark. 
P. G. nævnes 1532 og var da Lensmand paa det Roskilde Biskop tilhørende Slot 
Hjortholm  ved Furesøen. Det er bekjendt, med hvilken Tapperhed han
forsvarede dette lille Slot mod Grev Christoffer. Vel maatte han 
1. Maj 1535 overgive sig, men han gjorde det ikke, før Værnet, 
Vægtergangen og Slotsmuren paa den ene Side vare nedskudte, og 
det var derfor en velfortjent Anerkjendelse, som Biskoppen endnu 
s. A. ydede ham ved at give ham fuld Afkald for Slottet og dets
Inventarium samt det hæderligste Vidnesbyrd. Foruden Hjortholm 
havde han af Bispen Ellinge (i Tudse Herred) og for Livstid 
Husum ved Kjøbenhavn; paa sidstnævnte Len fik han ogsaa Livsbrev 
af Kong Christian III og beholdt det til sin Død. Efter Reformationen
traadte nemlig P. G. i Kongens Tjeneste og fik nu snart 
større Forleninger, 1537 Krogen og Søborg, som han Aaret efter 
ombyttede med Kjøbenhavn; 1544 fik han paa ny Ellinge i Pant, 
men det indløstes 3 Aar efter; fra 1546-50 havde han Lejre Len 
og fik 1547 Rønnebæksholm og Abrahamstrup, 1552 Fuglebjærg og
Haldager samt 1555 Krogen paa ny. Alle disse sidste Len saa vel 
som Kjøbenhavn beholdt han til sin Død, 23. Febr, 1556, og 
adskilligt tyder da ogsaa paa, at han i betydelig Grad nød Kongens 
Tillid. Han var imidlertid svagelig, Følger af et Saar, der antagelig
skrev sig fra Hjortholms Belejring. Han var ugift.

A. Petersen, Vallø og Omegn S. 190 ff.

Thiset.



Rosenstand-Goiske, Johan Philip Kneyln, 1754-1815, Toldkammerdeputeret, Bankdirektør, 
Søn af efterfølgende Prof. theol. P. R.-G. (d. 1769), blev født i Kjøbenhavn 6. Dec. 1754. Ved Faderens Død sendtes han til Roskilde Latinskole, hvorfra han 
dimitteredes 1772, Han studerede først Theologi, prædikede ogsaa 
flere Gange, men forandrede derefter ved tilstødende Omstændigheder 
Livsretning. 1781 fik han Ansættelse som Kopist i det vestindisk-guineiske
Rente- og Generaltoldkammer og gjennemgik nu Embedsstigens 
samtlige Trin (1782 Fuldmægtig, 1791 Sekretær i Kollegiets 
Kammerkancelli, 1797 Kommitteret), saaledes at han 1809 blev 
Deputeret i samme Kollegium og beklædte denne Stilling, indtil han 
i Jan. 1813 ved Rigsbankens Oprettelse blev Direktør ved denne; 
dog vedblev han til sin Død at varetage de vestindiske Sager i 
Kollegiet. 1797 var han bleven Kammerraad, 1805 Justitsraad, 1809
Etatsraad og 1812 Konferensraad. Desforuden havde han Sæde i 
forskjellige Direktioner, særlig under Landets Finansstyrelse. Han 
nød Anseelse som en udmærket duelig og samvittighedsfuld Embedsmand, 
i hvem Regeringen havde god Støtte. Med Hensyn til litterær
Virksomhed har R.-G. foruden Lejlighedsskrifter kun udgivet 
(anonymt) «Forsøg til en Lærebog i Religionen» (1790) til Brug for 
Skolerne paa de vestindiske Øer. Ved de Angreb, som hans Svoger 
Dr. Chr. Bastholm var Gjenstand for, fandt han sig gjentagne 
Gange foranlediget til at træde i Skranken for Vennen og den 
beundrede Prædikant, men rigtignok anonymt; det skete 1782 i 
Striden om Bastholms Oversættelse af det nye Testamente ved et 
persiflerende Indlæg mod L. Smith og 1785 i den store liturgiske 
Fejde. Han var Medudgiver af «Borgervennen» 1792-95 og leverede 
adskillige Bidrag til dette Ugeskrift. Med Varme talte han 
Bondefrihedens Sag og udgav et Lejlighedsskrift herom 1791 i Anledning 
af de jyske Jorddrotters Adresse. I Landhusholdningsselskabet var han 
flere Gange valgt til Præsident. Som Festtaler havde han 
vundet stort Ry; Rahbek kan ikke finde stærke Udtryk nok til at 
tolke sin Beundring i saa Henseende. Flere af hans Mindetaler 
over afdøde og Taler ved Aarsfester foreligge trykte. I de 2 sidste 
Leveaar var hans Helbred nedbrudt; midt under sine Forretninger 
i Rigsbanken fik han et apoplektisk Anfald, som et Par Uger efter 
endte hans Liv, 29. Maj 1815. Han var 2 Gange gift: 1. med Henrica 
(Henriette) f. Erichsen (d. 1790), Datter af Dr. med. J. G. E. i 
Bergen (IV, 533) og ældre Søster til Digteren Chr. Prams Hustru; 
hun havde været Lærerinde i Tyge Rothes Hus; 2. (1797) med 
Louise Judite f. Kaas (d. 1818), Datter af Kontreadmiral Wolfgang K. 
Datteren af sidste Ægteskab var gift med Historikeren C. Paludan-Müller.

Dansk Minerva, Juli 1815, S. 64 ff. 
Dansk Lit. Tidende 1815, S. 493 ff. 
Rahbeks Erindringer IV, 23 ff. 
Erslew, Forf. Lex.

A. Jantzen.



Rosenstand-Goiske, Peder, 1704-69, Theolog, 
blev født 1. Maj 1704 i Vestervig Præstegaard i Thy. Hans Forældre vare 
Provst Peder G. og Bodil Margrethe f. Rosenstand. Sin første 
Undervisning fik han hos en kvindelig Slægtning i Aalborg, kom 
derefter hjem til Faderen for at forberedes til Latinskolen og blev 
dimitteret fra Aalborg 1722. Var han kun svag i Kundskaber, da 
han kom til Universitetet, hævede han sig dog snart til at blive 
bekjendt for sin solide Lærdom. Da hans Fader døde faa 
Maaneder efter, at han havde deponeret, maatte han vende hjem og 
fik saaledes sine Studeringer afbrudt i nogen Tid. Han fik alligevel 
Attestats 1724 og var nu Huslærer dels i Hvedstrup Præstegaard 
ved Roskilde, dels i Kjættinge Præstegaard paa Laaland, hvor den 
senere Biskop, Dr. P. M. Bildsøe (II, 199) var hans Elev og af ham
blev fulgt til Universitetet 1726. Sidstnævnte Aar blev han 
Femtelektiehører i Aalborg, forflyttedes 1733 til Viborg som Konrektor 
og blev Aaret efter tillige Lector theologiæ, indtil dette Embede 
nedlagdes 1740. I denne sidste Egenskab paahvilede de aarlige 
Skærtorsdagsprædikener ham; 11 af disse samlede han senere under 
Titel: «Betragtning over vor Frelseres Jesu Christi Testamente og
Sakramente eller over Skærtorsdagstext» (1753; 2. Opl. 1762; de 
udkom ogsaa i tysk Oversættelse). I Viborg kom han meget i 
Stiftsprovst, Mag. Tychonius' Hus og drog stor Nytte af hans rige 
Bibliothek. 1735 havde han faaet Magistergraden, og 1742 erhvervede
han den theologiske Doktorgrad for en Afhandling om Treenigheden. 
Efter den lange Skolevirksomhed blev han 1747 Stiftsprovst i Viborg. 
Om hans Prædiken skriver Viborgs Kronikør, Degnen Thjørring: 
«Han var langt bedre skikket til at være Skolelærer end til
Prædikeembedet, da han tilforn kun havde ringe Øvelse deri. Hertil 
kom, at han ikke saa vel kunde udtrykke sig i det danske som i 
fremmede Sprog. Dersom han skulde have prædiket paa Latin, 
Græsk eller Hebraisk, havde det faldet ham let; men at prædike 
paa Dansk faldt ham noget tvungent»; men Thjørring giver ham
derhos den største Ros for hans usminkede Gudsfrygt og kjærlige 
Virken, hvorfor han var «særdeles højt æret og elsket af alle». Af 
hans Prædikener i Viborg udkom senere (1766-69) «Betragtninger 
over alle Søn- og hellige Dages Evangelier udi Prædikener», 4 Dele. 
Men knap 2 Aar havde han været Stiftsprovst, da han i Maj 1749 
kaldtes til at være Reuss' Eftermand som theologisk Professor i 
Kjøbenhavn.

R.-G.s Indtræden i det theologiske Fakultet var af stor Betydning. 
Han pustede Liv i det hensygnende Studium, og de unge 
flokkedes om hans Lærestol. Han er den, som her hjemme først 
gjennemfører den Wolfske Filosofis Anvendelse paa Theologien. 
Det var hans Overbevisning, at Kristentro og Fornuft ikke kunde 
stride imod hinanden; Kristendommens Sandhed, paastod han, lod 
sig bevise ved Fornuftens Slutninger; Fritænkeriet var kun en 
vildfarende Fornuft; og naar Mennesker ikke vare troende, var det 
kun, fordi de ikke brugte deres Fornuft. Ligesom Wolf selv mente
R.-G., at en saadan Lære maatte være en fortrinlig Støtte for 
Religionen; men Resultatet blev, at denne religiøse Retning nødvendig 
maatte bane Vejen for Rationalismen; og Fejlsynet er ikke mindst 
dette, at R.-G. i Kristendommen kun ser en Lære. Denne 
demonstrerende Methode forkyndtes ikke blot fra Kathedret for de 
studerende, men han vilde ogsaa praktisere den i Folkets brede Lag 
og paabegyndte i det Øjemed 1753 et Ugeskrift: «Billige Frie-Tanker 
over ubillig Frie-Tænkeri». Han vilde for Lægfolk gjennemgaa alle 
de Tvivl og Indvendinger, der rejstes mod Kristendommen for at 
vise Daarligheden i disse. Det kunde synes et farligt Vovestykke,
naar Hensyn tages til Tidsforholdene; R.-G. havde ogsaa Ord for 
at tale med større Frihed, end der hidtil var hørt af nogen dansk 
Theolog. Den arkevise Udgivelsesmaade blev dog snart opgivet, 
og den sidste større Halvdel udkom som et samlet Hele. Skriftet
er over 1000 Sider stort, men maa vistnok anses som ulæseligt nu 
til Dags baade paa Grund af det knudrede Sprog og den tunge 
Begrebsudvikling. Dermed tør ingenlunde nægtes, at det ikke i sin 
Tid har gjort sin Nytte og virkelig har kunnet bruges til 
Opbyggelse og til Befæstelse i Troen. Adskillige Vidnesbyrd bestyrke 
ogsaa dette. Senere indvikledes R.-G. i en kjedelig Sag i Anledning 
af sin Beredvillighed til at omvende Fritænkere. Et Skrift, 
«Religion der Adepten», blev paa anden Haand tilsendt ham fra 
den fritænkerske Advokat G. Schade i Hamborg med Anmodning 
om at opfordre en Theolog til at gjendrive dette. R.-G. gjorde 
det selv og lod Gjendrivelsen i tysk Oversættelse blive tilstillet
Schade. Denne trykte det nævnte Skrift sammen med R.-G.s 
Gjendrivelse og brugte vistnok kun denne Fremgangsmaade for 
overhovedet at kunne faa sit eget Arbejde trykt. De hamborgske 
Recensenter rejste stærke Anker mod R.-G., og saa snart dette 
kom denne for Øre, bad han Kancelliet skaffe sig Satisfaktion. En
retslig Undersøgelse blev anstillet, og Schades Bog blev brændt i 
Hamborg af Bøddelen. Rygtet sagde, at R.-G.s Gjendrivelse havde 
faaet samme Skæbne, men dette viste sig at være urigtigt. Der 
blev givet R.-G. Oprejsning; og Schade, der nu levede i Altona,
blev forvist til Christiansø.

I 20 Aar var R.-G. et anset og virksomt Medlem af det 
theologiske Fakultet; fra 1751 havde han tillige været Tilforordnet i 
Missionskollegiet og Direktør for Waisenhuset; fra dette Embede 
søgte han dog Afsked formedelst Svagelighed 1767. Efter at han 
13. Juni 1769 om Formiddagen havde sluttet sin Forelæsning over 
Dogmatikken for det Semester, døde han samme Dags Aften meget 
pludselig. Han blev 1740 i Viborg gift med Marie Benedicte Kneyln, 
Datter af Major i Kavalleriet Joh. Philip K. De havde 10 Børn, og 
Faderens «Navn, Agtelse og Yndest gik i Arv til hans vittige og 
lærde Sønner», skriver Nyerup. 2 af disse ere anførte her, og 5 
Svigersønner have alle vundet et Navn: Etatsraad, Prof. Jerem. 
Wøldike, Prof. C. A. Borch (II, 499), Konfessionarius, Dr. Bastholm 
(I, 585), Historikeren Abraham Kall og Dr. med. Johan Philip Rogert 
i Viborg.

Stamtavle af Lengnick. 
Hundrup, Lærerstanden ved Viborg Kathedralskole S. 9 f. 
Büsching, Nachrichten von dem Zustande der Wissenschaften I, 247 f. 
Kirkehist. Saml. 4. R. I, 320 ff. 
Saml. t. Jydsk  Hist. og Topogr. IV, 344 ff. 
Luxdorphiana S. 4 ff. 
Steenstrup, Dansk Maanedsskr. 1865, I, 96 f. 

A. Jantzen.



Rosenstand-Goiske, Peder, 1752-1803, Dramaturg og Jurist, 
forriges Søn, blev født i Kjøbenhavn i Sommeren 1752 (døbt 12. Avg.) 
og undervistes privat af sin Fader, i hvis Dødsaar (1769) han blev 
Student. Allerede et Par Aar forinden havde han med Iver lagt 
sig efter de skjønne Videnskaber, særlig Dramaturgien, og dette 
sidste Studium optog ham ganske i hans 4 første akademiske Aar. 
Han fordybede sig baade i de gamle Mestre og i de nyere 
Forfattere, og Lessings «Hamburgische Dramaturgie», der udkom 1767-68, 
øvede ikke mindst Indflydelse paa ham og var hans Forbillede, da 
han som 19aarig Student i Okt. 1771 anonymt udsendte det første
Nummer af «Den dramatiske Journal», det ældste danske Theaterblad. 
Det begyndte med en skaanselløs Kritik over Theaterdirektøren 
N. K. Bredals Syngestykke «Tronfølgen i Sidon», hvilken 
Kritik indledede et mærkeligt Afsnit i Theatrets Historie (s. III, 33 f.) 
og drog «den dramatiske Krig» efter sig. Men hvor megen 
Forbitrelse R.-G. end tildrog sig ved denne sin dristige Optræden lige 
over for det, Mængden havde tiljublet Bifald, lod han sig dog ikke 
i nogen Maade skræmme, men fortsatte Journalens Udgivelse 
gjennem 2 Theatersæsoner (1771-73). Dens skjødesløse Sprog er 
paafaldende, men med ungdommeligt Overmod udslyngede han sine 
stærke Domme over Skuespillene og de udøvende Kunstnere uden nogen 
som helst Personsanseelse. Publikums erklærede Yndlinger 
bleve lige saa lidt skaanede som Stymperne; og han fremførte
kjække og bitre Klager over det danske Theaters Forsømmelse og 
danske Skuespilleres Tilsidesættelse for fremmede, ligesom ogsaa 
Theaterbestyrelsen fik drøje Sandheder at høre. Virkningen af disse
Theaterblade var meget betydelig.

Men Embedsstudierne krævede hans Tid. Han forberedte sig 
til juridisk Virksomhed, tog 1775 dansk-juridisk Examen og blev 
1776 Avditør ved det holstenske Infanteriregiment. Hans Interesse 
for Theaterforholdene var dog ingenlunde svækket. I 1778-80 
udarbejdede han «Kritiske Efterretninger om den danske Skueplads 
tillige med særskilt Bedømmelse om Skuespillerne og Danserne af 
begge Kjøn». Han skrev det, siger han selv, for at gjøre sig 
bekjendt og fortjene noget til sit Underhold. I Manuskript er det 
rimeligvis blevet bekjendt paa højere Steder, og General Eickstedt 
interesserede sig nu for at forbedre hans Kaar. R.-G. blev 1780 
ansat som Theatercensor med 400 Rdl. aarlig Løn. Onde Tunger
sagde, at det skete, for at han ikke skulde udgive Bogen, og 
Faktum er, at Haandskriftet i 60 Aar forblev utrykt. Det kom i O. 
Høegh-Guldbergs Besiddelse; i hans Bogsamling fandt Sønnen det 
efter hans Død og forærede det til Rahbek. Derefter udgav 
C. Molbech det i Trykken 1839 med Fortale og Anmærkninger, 
og Skriftet bliver med rette anset for en vigtig Kilde til Kundskab 
om Theatret og dets Personale i Aarene 1773-80.

Fra 1786-92 var R.-G. tillige Medlem af Theaterdirektionen. 
Men i de mellemliggende Aar havde han heller ikke forsømt sin 
egentlige Embedsgjerning. 1782 var der tillagt ham Overavditørs
Karakter, og 1783 blev han, efter s. A. at have underkastet sig 
latinsk-juridisk Examen, Prokurator ved Højesteret. Han var skarp, 
men tillige meget dygtig i Proceduren. Flere celebre Sager havde 
han at føre, og hans Indlæg i disse ere trykte. Saaledes var han 
Defensor i en meget stor og omfattende Vexelsag for Gouvernør 
Abbestée o. fl. Ligeledes defenderede han Kammerherre Lüttichau 
i hans Sag mod Chr. Colbjørnsen. Da R.-G. hørte til Reformvennerne
og var en Beundrer af Colbjørnsen, var det en vanskelig 
Opgave, der saaledes var stillet ham; men han fortjener den Ros, 
at han skilte sig fra den med megen Takt og gjorde, hvad der 
overhovedet kunde gjøres, for at formindske sin Klients Ansvar. 
For sin Svoger Abr. Kall var han Defensor i den Injurieproces,
der var anlagt mod Kall af den fra Franeker indkaldte Professor 
G. Coopmans (IV, 86), og som i lange Tider var et brændende 
Spørgsmaal her hjemme (Lærde Efterr. 1793, Nr. 29 ff.). 1794 forlod 
han Kjøbenhavn, da han var udnævnt til Vicelagmand i Christiania,
og 1796 blev han virkelig Lagmand. Men i Norge kunde han ikke 
trives, og hans sarkastiske Væsen og hvasse Tunge skaffede ham 
en Del Modstandere. 1797 blev han entlediget fra sit Embede, 
rejste tilbage til Danmark og tilbragte sine sidste Leveaar i 
Kalundborg, hvor han ogsaa døde 6. Febr. 1803. Han var 2 Gange gift: 
1. med Sara Dorthea f. Mühlhausen, Datter af  Dr. med. M. i Kjøbenhavn, 
og 2. (1786) med Frederikke Amalie f. Kaas (d. 1821), ældre 
Søster til Johan Philip K. R.-G.s anden Hustru. Datteren af sidste 
Ægteskab var gift med General C. Ewald (IV, 619).

C. Molbechs Udgave 1839 af «Kritiske Efterretninger osv.». 
J. Collin, For Historie og Statistik II. 
P. Hansen, Den danske Skueplads I. 
Nyerup, Lit. Lex. 
Rahbeks Erindringer I, 226. 260 f. 
E. Holm, Kampen om Landboreformerne S. 221 f. 
C. B. Dunker, Gamle Dage S. 145 f.

A. Jantzen.



Rosenstand-Goiske, Peter, 1773-1850, Generalavditør og militær-juridisk Forfatter. 
Han er født 9. Maj 1773 i Gunslev paa Falster, hvor Faderen, Magister Jens R.-G., 
en Søn af ovfr. nævnte Prof. theol. Peder R.-G. (d. 1769), var Præst. Moderen hed Anna Cathrine f. Kjerulff. I 1789 blev han Student fra Roskilde Skole, 
1793 juridisk Kandidat, 1796 Avditør ved det sjællandske Infanteriregiment, 
1800 Overavditør og Højesteretsadvokat og 1804 Generalavditør 
ved Søetaten, fra hvilket Embede han entledigedes 1812 paa 
Grund af Svagelighed. Derefter levede han som sindssvag i Kjøbenhavn 
til sin Død, 27. Marts 1850. Han blev 1799 gift med Maria 
Benedicte Wøldike (f. 1775 d. 1853), en Datter af Etatsraad,
Professor Jeremias W. I 1801 blev han Medlem af den Kommission, 
der udsendtes til Vestindien i Anledning af de dansk-vestindiske 
Øers Tilbagelevering af Englænderne, og i 1807 af Overkrigskommissionen
i Sagen mod Generalerne Peymann, Bielefeldt og Gedde 
m. fl. angaaende Kjøbenhavns Kapitulation. -- R.-G. har gjort sig 
fortjent af den militære Lovkyndighed dels ved sin «Krigsret for 
den danske Landmagt», et for sin Tid særdeles godt Værk, der 
udkom i 2 Bind 1799-1801 som den første systematiske Fremstilling 
af den dansk-norske Militærret, dels ved sin med megen Flid 
og Omhu. udarbejdede Samling af «Reskripter, Resolutioner og 
Kollegialbreve den danske (d. e. dansk-norske) Krigsmagt til Lands
angaaende» for Tiden fra 1670-1800, som han udgav i Aarene 
1803-5. Denne er senere ved Krigsbestyrelsens Foranstaltning 
bleven fortsat af Hedegaard m. fl. og bruges endnu.

Barfod, Den falsterske Gejstligheds Personalhist. II.
Erslew, Forf. Lex.

H. C. Steffensen.



Goldschmidt, Harald Naphtali Julius, f. 1857, Veterinær. 
Født i Kjøbenhavn 12. Nov. 1857, Søn af Grosserer J. M. G. og 
Frederikke f. Levy. Efter afsluttet Skolegang blev han sat i 
Handelslære, men efter 2 Aars Forløb fik han Lov til at følge sin
Barndomslyst at komme til Landvæsenet. Efter i 3 Aar at have 
beskæftiget sig med det praktiske Landbrug kom han til Veterinær- og 
Landbohøjskolen, hvor han tog Landbrugsexamen i 1880. Snart 
efter tog han fat paa Veterinærstudiet og bestod Dyrlægeexamen i 
1882 (1. Kar. m. Udm.). Derefter praktiserede han som Dyrlæge i 
Kjøbenhavn og læste samtidig til Artium, som han tog 1884, hvorefter 
han begyndte paa Studiet af Lægevidenskaben. I 1885 bestod 
han den filosofiske Prøve. S. A. døde Prosch, og G. besluttede 
da at uddanne sig til at overtage Lærerposten i Husdyrbrug ved 
Veterinær- og Landbohøjskolen. Han rejste til Dresden og kastede 
sig der med stor Iver over Studiet af Dyrefysiologien under Ellenbergers 
Ledelse, men allerede efter 1/2 Aars Forløb maatte han 
rejse hjem for at deltage i Konkurrencen i Anledning af den
vakante Lærerpost. Efter paa en tilfredsstillende Maade at have 
besvaret den ham stillede Opgave («En Oversigt over Kvægbrugets 
Udvikling her i Landet i de sidste 25-35 Aar og en paa egne 
Undersøgelser grundet Fremstilling af den for Sorø og Præstø Amter 
karakteristiske Kvægbestands Udvikling i det samme Tidsrum») 
foretog han med Statsunderstøttelse en Studierejse af omtrent 1/2 
Aars Varighed til England, Skotland, Frankrig og Tyskland. 1888 
blev han konstitueret og 1889 fast ansat som Lærer i Husdyrbrug 
ved Veterinær- og Landbohøjskolen. 1887 ægtede han Mary Bendix, 
Datter af afdøde Grosserer M. B. og Betty f. Løwenstein.

G. har efter sin Ansættelse som Lærer foretaget flere mindre 
Rejser i Ind- og Udland for at studere Husdyrbruget, og han har 
taget livlig Del i Diskussionen om Husdyrbrugsforhold. Som 
Resultat af sine Studier i Dresden har han i Hoppe-Seylers fysiologiske 
Tidsskrift meddelt (paa Tysk) nogle mindre Afhandlinger om 
Fordøjelsen hos Hesten og om Spyttets Fysiologi. I 1885 skrev G. 
«Regler for Arbejdshestens Behandling i Stalden og under Brugen», 
en Afhandling, der blev prisbelønnet og udgivet af Foreningen til 
Dyrenes Beskyttelse, og som senere er oversat paa Svensk og Finsk. 
Hans Konkurrenceafhandling er i 1890 udgivet af det kgl. danske 
Landhusholdningsselskab. G. er Medudgiver af «Landmandsbogen» 
og forbereder Udgivelsen af en Vejledning i Bedømmelsen af Hestens 
Ydre.

B. Bang.



Goldschmidt, Meïr, 1819-87, æsthetisk og politisk Forfatter. 
Han var af jødisk Slægt, «af Levi Stamme», som han bemærker i 
den første Linje af sine Livserindringer. Hans Bedstefaders 
Bedstefader paa Fædreneside var indvandret fra Hamborg og fik 1684 
kongl. Lejdebrev paa at maatte nedsætte sig i Kjøbenhavn; her 
skal G.s Bedstefader have været en velstaaende Mand, Bedstemoderen 
en myndig og bestemt Kone, som forstod at holde sine gifte Sønner 
og Døtre med Svigerdøtre og Svigersønner i mærkelig Afhængighed. 
Det yngste af Ægteparrets Børn var G.s Fader, Aron G. (f. 1792 d. 1848), 
der i Jan. 1819 ægtede Lea Rothschild (f. 1801), Datter af gamle 
Israel R., hvilket Navn han i Henhold til Anordningen af 29. Marts 
1814 om faste Familienavne for Jøderne antog efter den By, hvor 
han havde sit Ophold; han var nemlig Kjøbmand i Roskilde, hvortil
Slægten var kommen fra Tyskland over Fredericia og Nakskov. Det 
nygifte Par bosatte sig i Vordingborg, hvor Aron G. grundede en 
Købmandsforretning, mest i den saakaldte «grove Handel», *c: Jærn, 
Tømmer, Tjære, Salt osv., i Forbindelse med lidt Jordbrug, Bryggeri 
og Brænderi, og i denne sydsjællandske By kom M. G. til Verden 
26. Okt. 1819, 6 Uger efter at Jødefejden havde raset i Kjøbenhavn 
og en svag Efterdønning berørt Vordingborg som andre Provinsbyer,
hvor der boede Familier «af den jødiske Nation».

I sit 4. Aar blev G. sat i Skole hos en stilfærdig, aldrende 
Mand, der efter 2 Aars Undervisning erklærede sin Elev for saa 
vidt fremskreden, at han nu ikke kunde lære ham mere. Omtrent 
fra hans Fødsel af havde det været bestemt, at han skulde studere,
blive en berømt Læge som Rabbi Meïr ben Maimon, og 
formodentlig fordi Faderen ønskede at skaffe ham en mere orthodox 
Opdragelse, end hans eget, af Forretningslivet afhængige Hus 
kunde yde, gik han Vordingborg lærde Skole forbi, sendte Sønnen
til en Svoger i Kjøbenhavn og satte ham i en lille Drengeskole, 
hvor han lærte Begyndelsesgrundene af latinsk Grammatik. Et 
Aars Tid senere opgav Faderen efter en Ildsvaade sin Handelsforretning
og kjøbte en større Bondegaard i Valby, som for en Del 
maatte drives ved Familiens personlige Arbejde; daglig kjørte en 
Vogn med Fløde til Kjøbenhavn, og det extrafine Smør blev afsat 
til Kongens Taffel og til nogle af de fremmede Diplomater. Men 
hverken var denne Omsætning synderlig indbringende eller Gaarden
god nok til, at «en Familie uden for Bondestanden» kunde leve 
af den endog i al Tarvelighed, og efter 3 Aars Besiddelse afhændede 
Ejeren den og slog sig paa Kornudførsel og Handel med 
Huder og Skind. Efter sin Moder arvede han saa meget, at han 
kunde kjøbe et Bryggeri og Brænderi i Næstved, hvortil han 
flyttede i Aaret 1833; men forinden blev hans Søn, der i nogle Aar 
havde gaaet i det Schouboeske Institut, sat i v. Westens Skole, 
som den Gang bestyredes af V. A. Borgen og K. C. Nielsen og 
stod i Ry som Hovedstadens allerbedste Undervisningsanstalt.

I en Alder af 14 Aar havde G. saaledes allerede ført en ret 
omskiftelig Tilværelse, snart i Provinsbyen med aaben Horisont og
vid Tumleplads, snart paa en 4. Sal i en snæver kjøbenhavnsk 
Gade, til én Tid i landlige Omgivelser med Foraarssaaning og 
Høstarbejde, Kreaturhold og Mejeridrift som Gjenstand for det 
daglige Livs Tanker, til en anden Tid omspunden af 
Forretningsspekulationer og Handelsinteresser. Han havde taget Del i Skolens
kristelige Religionsundervisning og i et orthodoxt jødisk Hjem lært 
den hele udvortes Ritus at kjende uden at faa dens indre Betydning 
forklaret, paa samme Maade som han havde lært at læse 
Hebraisk, uden at forstaa Ordenes danske Mening; han havde 
haft sine Anfægtelser af Skepsis, men kjendte ogsaa extatiske
Øjeblikke, hvor han digtede et sublimt Indhold ind i Ceremoniellet, 
og naar Jødehadet naaede ham, blandede der sig med den forsvarsløses 
Ydmygelse en hemmelig Stolthed over at tilhøre det udvalgte 
Folk, men ogsaa en Vrimmel af lidenskabelig hævnsyge Tanker, 
der gjennemlynede de mildere og renere Fantasier, som hans
livlige Aand tumlede med. l den nye Skole kom der mere Tugt og 
Orden i hans Tanke- som i hans Følelsesliv, hans Evner bleve 
tagne i regelbunden Brug, og med brændende Ærgjerrighed stræbte 
han at udmærke sig selv og sin Race ved at blive Nummer i i 
enhver Kappestrid, samtidig med at han kvægedes af «den livlig 
beskæftigede, tindrende, konfessionsløse Fred, som Sindet fandt i 
Skolen». Det konfessionsløse kom der dog Brud paa i øverste 
Klasse, hvor P. Rørdam, den senere Præst i Lyngby, ledede 
Religionsundervisningen mere som en Indøvelse i Kristendom end som 
et Lærefag; han vilde med dette sit Syn paa Sagen ikke examinere
G. i Lærebogen, men kun i Bibelhistorien, medens han dog lod 
ham være Tilhører ved denne Exegese; mangen en tavs Indsigelse, 
mangen en beskæmmende Fornemmelse af at staa uden for Menighed 
og Samfund rørte sig hos G. i disse Timer, saa meget stærkere,
som han højlig beundrede sin Lærers Personlighed. Og ved Artium 
1836 viste denne Ordning af Tingene sig skæbnesvanger. G. stod 
med 8 Præer og 3 Lauder Dagen før, han skulde op til den sidste 
Prøve, altsaa rigelig udrustet til Udmærkelse. Det sidste Fag var 
Religion, og Professor H. N. Clausen gav ham et Spørgsmaal af 
Lærebogen. G.s Bemærkning, at han var Jøde, tog Clausen intet 
Hensyn til, Examinanden blev forvirret, besvarede famlende den
følgende bibelhistoriske Kvæstion og fik Haud. Dermed var hans 
Præ ødelagt og, hvad mere er, hans Lyst til fortsatte akademiske 
Studier knækket. Han tog vel 2. Examen, men begyndte i Okt. 
1837, 18 Aar gammel, Udgivelsen af «Næstved Ugeblad eller Præstø
Amts Tidende», som blev skrevet og trykt i Kjøbenhavn og fra 
Nytaar 1839 udkom under Navnet «Sjællandsposten eller Næstved 
og Kalundborg Ugeblad»; det affødte en Proces, som indbragte G. 
en Mulkt samt et Aars Censur, hvorefter han solgte Bladet ved 
Aarsskiftet 1840 for en Sum af 200 Rdl., og med denne grundede 
han det mere berømte kjøbenhavnske Ugeblad «Korsaren», hvis
1. Nummer udkom 8. Okt. 1840. For «Gjennemsynet», Justitsraad 
Reiersen, vedstod G. strax, at «han havde med det at gjøre», og 
det blev snart en offentlig Hemmelighed, at han var dets Redaktør 
og Forfatter af dets meste Indhold, men officielt blev Ansvaret over 
for Loven baaret af lejede Straamænd, hvis Navne jævnlig vexlede. 
Thi allerede «Korsarens» 3. Nummer ramtes af en Beslaglæggelse, 
og fra den Tid af fulgte Presseaktionerne Slag i Slag, 
nærmest med den Virkning, at Interessen for Bladet og med den 
dets Udbredelse tiltog med stigende Hurtighed, saa at det snart 
havde 3000 Abonnenter. Var «Korsaren» saaledes et af Landets 
mest udbredte, saa var det absolut dets mest og begjærligst læste 
Blad, hvis Udgivelse hver Fredag blev imødeset med spændt 
Forventning om de Dristigheder, det vilde lykkes det nye Nummer at
smugle forbi Censors Næse, og hvis Udeblivelse paa Grund af 
Beslaglæggelse var, om ikke en Landesorg, saa dog et Landesavn. 
Bladets Indhold faldt i to Hoveddele, som allerede den typografiske 
Udstyrelse holdt ud fra hinanden. Korpusspalterne vare viede de
ræsonnerende Artikler, «Lederne», som man nu vilde kalde dem, 
de større Kompositioner, de mere positive Udtalelser, fra hvilke vel 
ikke Satiren var udelukket, men som dog nok saa hyppig havde 
et pathetisk Sving, en rhetorisk Klang. Det er dem, der tydeligst 
angive Bladets politiske Stade: et ideelt Sværmeri for den
republikanske Statsform; Anerkjendelse af den ellers saa almindelig 
eftertragtede Konstitutionalisme i det højeste kun som en Overgangsform 
af Frygt for, at den som varig Institution skulde blive 
Skalkeskjul for et Bourgeoistyranni af ikke mindre utaalelig Art end 
Absolutismen; Sympathi for de kommunistiske og socialistiske Ideer, 
for Almueoplysning og de lavere Stænders Emancipation; endelig 
et kosmopolitisk Totalsyn, der stillede Bladet skeptisk kritiserende
over for det nationale Selvforsvar, der brød saa stærkt frem i dets 
Tilværelsestid. Petitafdelingen derimod bragte den Vrimmel af 
mindre Vittigheder og Udfald, der især gav «Korsaren» dens Karakter 
og i alt Fald vakte mest Opmærksomhed og Frygt for den, tillige 
samlede det største Had om den paa Grund af Persiflagens hvasse
Vid og hensynsløse Fornægtelse af al Personsanseelse. Angrebene 
paa Kongen og Regeringsforanstaltningerne satte Domstolene i
Bevægelse, men mange offentlige Mænd vaandede sig i Stilhed under 
«Korsarens» Spot, der føltes des mere, jo talentfuldere dens 
ætsende Saft var blandet, og det var næppe mange oprigtige Beklagelser, 
der bleve G. til Del, da Højesteret i Juni 1843 gik til Kjærnen af 
Sagen, fejede Straamændene til Side og dømte G. «som formentlig 
Redaktør og Udgiver af «Korsaren» » for 4 beslaglagte Artikler til 6 
Gange 4 Dages Fængsel paa Vand og Brød foruden livsvarig Censur 
og 200 Rdl.s Mulkt. G. erfarede dette Udfald i Malmø paa 
Hjemrejsen fra Studentermødet i Upsala; han afsonede Straffen under ret 
komfortable Omstændigheder og med en saa lempelig Fortolkning 
af Dommens Ordlyd, at han endog havde ondt ved at opdrive en 
Drik Vand, da han en Gang paa Grund af Hovedpine ønskede en
saadan. Efter den første Gruppe af Straffedage begav G. sig lige 
fra Fængselet til den italienske Opera paa Hoftheatret, hvor Ploug 
og Giødwad ostentativt rejste sig op og gave ham Haanden, 
«ligesom for at vise, at Absolutismens Domme ikke plettede».

Men hvad der plettede des mere og til sidst gjorde G. led 
ved den hele Korsar-Virksomhed, var den moralske Dom, Søren 
Kierkegaard fældede over den. Blandt Landets gode Navne var 
Kierkegaards et af de faa, «Korsaren» havde skaanet, ja endog
behandlet med Pietet i sin Omtale af Psevdonymernes Forfatterskab. 
Saa meget mere overraskende kom Slaget, da Kierkegaard udfordrende 
greb en Lejlighed til at udgyde sin Indignation over Bladet. 
P. L. Møller, der havde været en af dets Medarbejdere, havde i
2. Aargang af sin «Gæa» fingeret «Et Besøg i Sorø» som Ramme 
om nogle kritiske Udtalelser angaaende «Enten-eller» og «Stadier 
paa Livets Vej». I «Fædrelandet» for 27. Dec. 1845 betegnede 
«Frater Taciturnus» (S. Kierkegaard) Slutningen af denne Artikel som 
«et af disse væmmelige Korsar-Angreb paa fredelige, respektable 
Mænd, der i hæderlig Ubemærkethed røgte hver sit Kald i Statens 
Tjeneste», samt udtalte Ønsket om, at han nu snart maatte komme
i «Korsaren», thi «det er virkelig haardt for en stakkels Forfatter 
at staa saaledes udpeget i dansk Litteratur, at han er den eneste, 
som ikke udskjældes der». I sit følgende Nummer opfyldte 
«Korsaren» dette Ønske i en vittig Artikel om den omvandrende Filosof
og hans Opdagelse af Bladets virkelige Redaktør, -- «ubi spiritus, 
ibi ecclesia», havde Kierkegaard skrevet, «ubi P. L. Møller, 
ibi Korsaren». At faa Sagen drejet ind i en Vittighedspolemiks Spor
lykkedes dog ikke «Korsaren». Kierkegaard tog den med bitter 
Alvor, hans efterladte Optegnelser vidne om den Lidenskabelighedens 
Virtuositet, hvormed han varierede og atter varierede 
Udtrykkene for sit Forhold til Bladet: at han var bleven udskjældt 
paa Bestilling, og sin Foragt for dets Udgivers Færd: at G. var 
modig bag lejede ansvarhavendes Ryg og tjente mange Penge ved 
dette Fejhedens Mod. I sit offentliggjorte Svar sammenlignede 
Kierkegaard «Korsaren», som stedse kunde være sikker paa at beholde 
det sidste Ord i sine Udfald mod honnette Mennesker, 
med et offentligt Fruentimmer, der altid er vis paa at beholde
Fortovsret, han talte om Bladets «repræsenterende Sjovere» og om 
dets litterære Foragtelighed. Lad være, at der her som saa 
hyppig hos Kierkegaard var noget sygelig overdrevent i den 
Halsstarrighed, hvormed han spandt sig ind i sin Tankegang, -- hans 
ethiske Personlighed var saa uantastelig og hans litterære Avtoritet 
saa grundfæstet, tilmed anerkjendt af «Korsaren» selv paa smigrende 
Maade, at hans Dom faldt over G. med knusende Vægt. Ved 
Efteraarstide solgte han «Korsaren», hvis sidste Aargang havde 
indbragt ham 4000 Rdl., for en Sum af 1500 Rdl. Denne suppleredes
med Honoraret for et Bind Fortællinger, og saaledes udrustet 
tiltraadte G. en Udenlandsrejse «for at blive af med Vittigheden 
og lære noget». Rejsen gik over Hamborg og Leipzig, hvor han kom 
sammen med radikale Politikere som Robert Blum, Arnold Ruge 
og Julius Frøbel, til Wien, hvor han levede sammen med Castelli, 
Kompert, Grillparzer og Saphir, der fra over Venedig og Florents 
til Rom. Efter et Ophold her og paa Sicilien kom han i Juni 
1847 til Genf, og her blev ved en Samtale med den reformerte 
Præst Piguet, ham selv ubevidst, «Grundlaget til «Nord og Syd»
med dets halvkristelige Farve» lagt. I Okt. 1847 var G. atter i 
Kjøbenhavn, og i Dec. s. A. udkom 1. Hæfte af Maanedsskriftet, 
der kort efter, da Tronskiftet gjorde Ende paa Censur og Pressesager, 
udgik som Ugeblad. De mange Bind af «Nord og Syd» 
indeholde en Del æsthetisk Produktion og talrige kritiske Artikler,
men sin væsentligste Betydning skylder Tidsskriftet sine sociale 
Udtalelser og sin politiske Holdning; Karakteristikken af G. i denne 
Henseende -- ogsaa hvad det senere periodiske Skrift «Hjemme 
og ude» (1861) angaar -- tilfalder en anden Pen, og vi vende os 
nu til G.s digteriske Produktion.

Denne  var allerede begyndt i Korsartiden med Fortællingen 
«En Jøde», som blev skreven i Aarene 1843-45. G. inkorporerede
med denne Bog et nyt Omraade i Skjønlitteraturen, men rigtignok 
et Omraade, som han er ene om at beherske her hjemme: den 
orthodoxe Jødes huslige og rituelle Liv. Skildringen maatte 
saaledes bringe meget nyt og fængslende, der var tillige en Ungdommens 
Glød og Trods i den, som rev med og bragte Kompositionens 
svage Sider i Forglemmelse. Kritikken hilste denne lovende Debut 
med stor Anerkjendelse, og selv Kierkegaard sondrede udtrykkelig 
denne Fortællings Forfatter ud fra Korsarudgiveren og kaldte den 
«en god Bog». Mindst Tilslutning fandt den hos Forfatterens egne 
Stammefæller; nogle betragtede det som uklog Politik saaledes at 
fremhæve Jøderne som en særlig, skarpt omgrænset Gruppe i Samfundet, 
andre fandt det intime Husliv og Trosliv profaneret for 
uvedkommende og vare vel ikke mindst indignerede over de mange
træffende Smaatræk af den parvenuagtige Smaalighed og Misundelse 
i det daglige Omgangsliv. Endnu mange Aar senere lød den samme 
Anke imod G., formuleret som en Advarsel imod «idelig at servere 
sin Bedstemoder med skarp Sauce» (G. Brandes).

«En Jøde» var bleven udgivet under Psevdonymet «Adolph 
Meyer», og det samme Navn stod paa Titelbladet til det ovenfor 
berørte efter Korsartiden udgivne Bind «Fortællinger», som bl. a. 
indeholder de fortrinlig gjengivne Barndomsindtryk af Provinslivet 
«Erindringer fra min Onkels Hus», den underholdende fortalte 
«For 8 Skilling Hvedebrød» og «En Majfest», mellem hvis Linjer 
der allerede fremglimter Blink af den Livsidé, som G. senere hen 
i Tiden gjorde til den ledende i sin digteriske Komposition og 
vilde se realiseret i sit eget Liv: Nemesis. 1853 udkom 1. Del af 
den omfangsrige Roman «Hjemløs», der sluttedes 1857. Som dette 
Værks rent ydre Leddeling er højst uegal, saaledes røber ogsaa 
Behandlingsmaaden, at det ikke er fremgaaet af noget sluttet og 
samlet Arbejde; dets Grundtanke har sagtens fra først af staaet
klar for Forfatteren, men under dens Udførelse har han stundum 
givet sig Tilfældigheden i Vold og ladet forbigaaende Fænomener 
faa for stort Indpas, saa at man modtager det Indtryk, at han mere 
har interesseret sig for Staffagen end for Hovedpersonen, der da 
heller ikke for sit Vedkommende formaar at vække nogen stor 
Interesse og næppe har nogen typisk Betydning, medens der i 
Enkelthederne fremsprudler mangen aandfuld Betragtning, og i 
Tidsbilledet er givet en fin satirisk Skildring af et politisk
Magthaverpartis Tilblivelse og Fremvæxt. Efter at have gjennemgaaet en 
alvorlig Sygdom rejste G. om Vinteren 1858 til Italien, England og
Frankrig og opholdt sig ogsaa senere gjentagne Gange og for 
længere Tid i Udlandet, mest i London og Rom. Fra 1863 af 
tog et omfangsrigt, over mange Felter spredt æsthetisk Forfatterskab 
sin Begyndelse: 1863-65 3 Bind «Fortællinger og Skildringer»,
1865 «Dagbog fra en Rejse paa Vestkysten af Vendsyssel og Thy»,
1866 «En Hederejse i Viborgegnen» og Fortællingen «Arvingen»,
1867 «Kjærlighedshistorier fra mange Lande», «En Roman i Breve», 
«Den vægelsindede paa Graahede» og «Ravnene, 1868-69 «Smaa 
Fortællinger», 1873 «Avrohmche Nattergal». Det kan med nogen
Beføjelse siges om disse Arbejder, at jo mindre de ere af Indhold, 
des lødigere og vægtigere ere de. I den lille Komposition er G. 
en Mester som faa; hver saadan Fortælling eller Skildring -- ikke 
mindst de med jødiske Æmner, saasom «Maser», «Levi og Ibald»,
«Avrohmche» -- er en Diamant, funklende af Aand og i en 
Indfatning af den finest ciselerede Stil. Hvor Handlingen skal 
omspænde et helt Liv eller en mere indviklet Skæbne, vil man aldrig 
læse hans Fremstilling uden et Udbytte af aandrige Iagttagelser og 
inciterende Tanker, men Traaden kan her stundum spindes for 
tyndt ud eller Livets sunde Naturlighed forflygtiges. Mellem hans 
to største Arbejder, «En Jøde» og «Hjemløs», og de mindre Billeder 
indtage «Arvingen» og «Ravnen» en Overgangsplads, sammensatte 
og dog overskuelige af Komposition, Virkelighedsæmner med 
Rod i Tid og Land, men tillige paa en ejendommelig Maade 
knyttede til et fantastisk Element, en Forening, der gjennemstrømmes 
af Nemesistanken som af det livbringende Aandepust.

I 2. Del af «Livserindringer og Resultater» (1877) har G. 
videnskabelig villet begrunde sin Nemesislære og føre dens Udspring 
tilbage til saa tidlig en Kultus som den ægyptiske Gudsdyrkelse,
en Undersøgelse, der af Fagmænd er bleven stemplet som aandfuldt 
Dilettanteri, ligesom ogsaa hans Fortrolighed med jødisk Theologi 
er bleven bestridt fra den mest kompetente Side. Læren staar og 
falder imidlertid ikke med Beviset for sin Ælde, og at den 
indeholder frugtbare Impulser til digterisk Beskuen og Indtrængen, er 
G.s poetiske Forfatterskab Vidne om, ligesom dens ethiske Værd 
for Samvittighedernes upper ten thousand er ubestridelig; thi hos 
Hoben vil den Agtpaagivenhed, der er en af dens Hovedfordringer,
ikke kunne forudsættes. Nemesis er Selvkritik, aabent Øje for 
Jegets Overensstemmelse eller Mangel paa Overensstemmelse med 
den skjønne, lovbestemte, retvejende Orden, som danner Livets 
Helhed, Opmærksomhed for, at man ved hvert Skridt «træder paa
Ringetøjet», som vækker Lyd i Retfærdighedens fjærne og dog 
allesteds nærværende Rige, Overbevisning om, at «den hemmelige 
Ret» altid vaager, fælder sin Dom og fuldbyrder den, naar Tid er. 
Tidlig kan, som allerede sagt, denne Anskuelse spores i G.s 
Forfatterskab, i hans senere Skrifter med al den Tydelighed, som
Tanken efter sin uhaandgribelige Natur overhovedet kan modtage; i 
hans Skuespil «En Skavank» (opført 1867) er den næsten konkret 
tilstede, i det den dramatiske Fremstillings Krav have tvunget den 
til at iføre sig et synligt Legeme, og i det senere (1869) opførte
Drama «Rabbien og Ridderen», en Omarbejdelse af det tidligere 
«Rabbi Eliezer», fornemmes ligeledes dens Nærværelse.

Om sin Stil siger G. etsteds, at eftersom den er det imellem 
Linjerne liggende Udtryk af Personlighed, saa har den i Tidens 
Løb maattet forme og forandre sig. I hans Livserindringer er den 
bleven til Mystik, thi denne ejendommelige Biografi er mindre Historie
end «Historiens Filosofi», mindre Afsløring end Tilsløring, og 
Fremstillingen er som Følge heraf rigere paa Forbehold, Antydninger og 
psykologiske Vink end paa klar Redegjørelse; Stoffet er stillet bag 
hensigtsfuldt ordnede Betragtninger fra en senere Tid, saa det næsten 
skjules af dem og, hvor det kan fremdrages, maa bruges og forstaas 
cum grano salis. Erindringerne ere et med den sarteste 
Omhu ordnet Kunstværk, alt andet end en jævn og naturlig Meddelelse.

G. blev 1848 gift med Johanne Marie Sonne, men Ægteskabet 
hævedes nogen Tid efter. 1875 fik han Titel af Professor. Han 
nød Statsunderstøttelse som Forfatter. Efter et kort Sygeleje døde 
han 15. Avg. 1887.

Goldschmidt, Livs Erindringer og Resultater I-II, 1877. 
Kierkegaards Bladartikler, udg. af R. Nielsen. 
Af S. Kierkegaards efterladte Papirer II. 
O. Borchsenius, Fra Fyrrerne II. 
P. Hansen, Illustr. dansk Lit. Hist. 
Kal. Danmark f. 1888. 
Erslew, Forf. Lex.

P. Hansen.

-- Skjønt den journalistiske Side spiller en saa stor Rolle i 
M. Goldschmidts hele Forfatterskab og vel var den, som først 
skaffede ham Navnkundighed, var hos ham Politikeren og Journalisten 
fra første Færd stærkt overskygget af Æsthetikeren og endte med 
helt at forsvinde for denne. Det er allerede betegnende, at hans 
første journalistiske Foretagende, det i hans 18. Aar begyndte 
«Næstved Ugeblad», ikke i fjærneste Maade skyldtes noget Ønske 
om at deltage i den offentlige Debat, men fødtes, som han selv 
vidner, af «æsthetisk Trang», nemlig til at faa et Sted, hvor han
kunde trykke sine første umodne Noveller; han blev kjed af det, 
da han for nogle Injurier imod en Borgerrepræsentant blev idømt 
Mulkt og et Aars Censur, og i 1840 solgte han det. Et kort 
Medarbejderskab ved «Dagen», som den Gang redigeredes af «Chr. 
Komet» (Chr. Hansen) var uden al Betydning. Saa skabte han, 
under Impuls af andre (Chievitz, Arboe Mahler, Bisserup) «Korsaren», 
hvis 1. Nummer udkom 8. Okt. 1840, og som han strax blev ene om 
at bære og var væsentlig ene om at holde oppe i fulde 6 Aar. 
Det var ganske vist Journalistik, men af en egen Art, helt uden 
for den egentlige Presses Ramme. Hvad der den Gang gav 
«Korsaren» den store Popularitet, hvad man endnu husker, og hvad 
der bestemte Samtids og Eftertids Dom, var de pikante, satiriske 
Smaanotitser, efterhaanden udstyrede med Billeder, hvor den skarpe 
Braad var skjult under en paatagen uskyldig Form. Men for G. 
selv var Hovedsagen de alvorlige, stemningsfulde, man kunde gjærne 
sige lyriske, Artikler, som lovpriste Friheden, Republikken, Revolutionen 
og hyldede Idealerne. «Korsaren» blev dog i Længden 
uholdbar for G., og han skilte sig derfor ved den 1846 og drog ud 
i Verden for at se og lære. 

Rejsen udviklede i høj Grad den i hans Natur nedlagte Spire 
til en Verdensbetragtning, løftet ud over de snævre lokale og nationale 
Tilfældigheder, men bidrog ogsaa til at gjøre ham noget fremmed 
og uforstaaende for Enkelthederne i den Kamp, som nu en Gang 
maatte føres igjennem her hjemme. Mere end nogen anden dansk
Publicist havde han derimod Blikket aabent for de store Verdensrørelser 
og for deres uimodstaaelige Indflydelse paa vore egne Forhold, 
og navnlig saa han klarere end nogen anden, at i de sociale 
Bevægelser laa Fremtidens Tyngdepunkt. Det var derfor en sælsom
«Nemesis», at netop han skulde blive Gjenstand for de bitreste 
og haanligste Angreb af den sociale Tankes første Banebryder i 
Danmark, Fr. Dreier. Men dette laa i, at G. tog ogsaa paa det 
sociale som Æsthetiker, ikke som praktisk Politiker. Han havde
det omtrent som Heine, der sværmede for Republikken, men følte 
Modbydelighed for Republikanerne. Han tænkte sig «som Ideal 
en Republik, men -- i Mistillid til Folkets Republikanisme -- en 
Republik med Diktatur»; eller han drømte om en «theokratisk 
Republik», men samtidig Folkets Opdragelse, Skolens Forbedring,
Folkets Øvelse og Virksomhed i Kommunalfrihed. Disse politiske 
Ideer, som laa noget fjærnt fra praktisk Politik, navnlig som 
Øjeblikket krævede den, bleve i «Nord og Syd» til «Kongedømmet
med republikanske Institutioner», et Kongedømme med store Prærogativer 
over for en almindelig Valgret. I Dec. 1847, da dette 
Ugeskrift, G.s Hovedværk som Journalist, første Gang saa Lyset, stod 
der for det danske Folk paatrængende Opgaver, som ikke kunde 
løses ved slige Formler, og skjønt det er uimodsigeligt, at G. ydede 
betydningsfulde Bidrag til Dagens politiske Debat, vedblev han dog 
at staa ligesom noget uden for det hele. Hans journalistiske
Gjerning, som manglede den egentlige Dagspresses øjeblikkelige og 
aktuelle Karakter, blev ikke ledende, kun kritiserende og reflekterende. 
Skjønt han i Sind og Tanke var fuldt ud dansk, kun at hos ham, 
som han selv siger, «dansk og Jøde» vare fast sammenknyttede, 
var hans Holdning lige over for det nationale Spørgsmaal, saaledes 
som det da forelaa, først vaklende og siden saa afvigende fra de 
ledende Kredses, at den maatte føre ham ind i en Polemik, hvor 
han vel forsvarede sig med Talent, men ikke havde Sindsligevægt 
nok til at taale eller en Gang ret forstaa Angrebene. Paa 
Skamlingsfesten i Maj 1844, hvor han begyndte med Ordene: «Jeg er 
en Jøde, hvad vil jeg imellem eder?» sluttede han sin Tale med, 
at vi danske skulde slaa igjen paa Slesvig-Holstenerne, sætte haardt 
imod haardt, gjengjælde ondt med ondt, gjøre Gilde for dem, som 
de vilde for os. Paa Kasinomødet i Marts 1848 optraadte han 
derimod som Talsmand for, at Slesvigerne skulde spørges, om de 
vilde være danske, ikke tvinges til at være det, og han endte med 
et sokratisk Spørgsmaal, der passede saa slet som vel muligt til 
den foreliggende Situation med det allerede halv begyndte Oprør; 
at han ikke slog igjennem, følte han som en personlig Krænkelse 
og var formelig syg derover. I «Nord og Syd» formulerede han 
siden sin Tanke saaledes, at vi for Slesvigs Skyld maatte beholde 
Holsten, og at Venskab, Tilslutning, Forbund med Sverige-Norge 
skulde hjælpe os til at leve nationalt i Helstaten. Den ældre
Statsmandsskole vilde omvendt holde paa Holsten ved Hjælp af Slesvig. 
Begge Systemer havde den Mangel, at de udsatte for den Fare 
ikke blot at gaa glip af Byttet, men ogsaa at miste Maddingen. 
Sine Artikler fra Dec. 1849 om Føderativstaten betragtede han
imidlertid selv som Spiren til Helstaten, hvad der dog vistnok er 
en Skuffelse, da helt andre Kræfter her gjorde Udslaget.

Til «Nord og Syds» bedste Periode knytter sig hans Forbindelse 
med Aristokratiet i den saakaldte Grundejerforening. Alliancen 
havde sin naturlige Tilknytning i hans politiske Udtalelser, 
men ogsaa i noget af hans egen Karakter, som han et Steds 
trykker saaledes: «Man holder enten med Aristokratiet eller med 
Demokratiet eller endog med begge, for saa vidt de ere Personlighed 
og Lidenskab, men er af Hjærtet ildesindet imod Bourgeoisiet, som 
repræsenterer Tingenes faste, daglige Gang, Erhvervet og Nydelsen 
deraf.» Det danske Aristokrati havde efter 1848 og Grundloven af 
5. Juni trukket sig tilbage fra det offentlige Liv, men omtrent i 
1850 følte det Trang til atter at gjøre sig gjældende, og det trængte 
da haardt til en talentfuld Pen, som kunde føre dets Sag i Pressen. 
Da G., som havde truffet Grev Frijs-Frijsenborg i Normandiet, første 
Gang mødtes i Grundejerforeningen med denne, Blixen-Finecke, 
Haffner, Neergaard og Holstein-Holsteinborg, begyndte han med at 
forlange deres Æresord paa, at de ikke stode i Ledtog med det 
slesvig-holstenske Ridderskab, og at de vilde respektere Grundloven 
og Valgloven; det viser, hvilken Pris disse fremragende Mænd satte 
paa at vinde G., at de virkelig afgave dette Æresord. G. har siden 
betegnet Forholdet saaledes, at han ikke paatog sig at forsvare 
deres Anskuelser, men at de tilbøde at ville støtte hans. Han skrev 
for dem en Indbydelse til et Prisskrift om Forbedring af Almueskolen, 
det væsentlige af en Adresse til Kongen om Helstat med 
borgerlig Frihed, en Erklæring om frivillig Overenskomst mellem 
Godsejere og Fæstere. I «Nord og Syd» udviklede og forsvarede 
han videre den liberale Helstats Program, hvorimod han afslog 
Blixen-Fineckes Tilbud om at stifte et Dagblad, som han skulde 
redigere; «jeg svarede, at jeg paa ingen Maade vilde udgive et 
Dagblad, fordi det vilde drage mig bort fra den egentlige litterære 
eller poetiske Virksomhed, hvorpaa jeg satte en større Pris». Der 
kan næppe være Tvivl om, at G. i denne Periode har drømt om 
en politisk Karriere, som kunde ligne d'Israelis i England; vel siger 
han i sine Livserindringer, at det aldrig er faldet ham ind at blive 
andet end Skribent, men han erkjender ogsaa, at «ved alle Lejligheder,
hvor jeg skulde kæmpe, er jeg gaaet til Kampen med instinktmæssig 
Fordring paa at blive Nr. 1». Men ligesom det danske 
Aristokrati ikke ganske svarer til Torierne, ligesom vor Rigsdag 
ikke er det engelske Parlament, saaledes manglede G. med alt sit 
Talent og med ikke faa ydre Ligheder nogle af de væsentligste
Egenskaber, som satte d'Israeli i Stand til at «educate his party» 
og ende som den Lord Beaconsfield, der to Gange var Premierminister. 
Alliancen tabte i Varme og Fasthed, efterhaanden som 
Aarene gik, og alt som Forholdene udviklede sig. «Nord og Syd» 
gled mere og mere bort fra Politikken, og da det i 1859 ophørte
at udkomme, havde dets sidste Bind alene været optagne af 
Romanen «Hjemløs». Faa den politiske og journalistiske Arena 
optraadte G. saa godt som slet ikke efter den Tid. Skuffet og 
mismodig rejste han i 1861 til London, halv bestemt paa at opgive
Danmark eller dog søge at blive engelsk Forfatter. Et Danebrogsflag, 
som han saa vaje ved en Fest for Arbejdertoget til Udstillingen 
i 1862, vakte dog atter hos ham -- Stemningsmenneske, som han 
var fremfor noget andet -- Kjærligheden til Danmark og Længselen 
efter det, og han vendte tilbage. Men det var Litteraturen alene, 
som høstede Frugterne af denne hans Hjemkomst; for Journalistikken 
og Politikken havde han for stedse ophørt at virke. 

C. St. A. Bille.



Goldschmidt, Moritz, 1822-88, Industridrivende, 
yngre Broder til den foregaaende, er født 2. Sept. 1822 i Vordingborg, men fik 
sin for øvrigt yderst tarvelige Skoleundervisning i Næstved, da 
Faderen flyttede til denne By. Han røbede tidlig mekanisk Talent, 
der gav sig praktisk Udslag ved en ivrig Forfærdigelse af Maller, 
Hægter og andet Naalemagerarbejde, og efter et Ophold i Udlandet 
fik han i en ung Alder en lille Fabrik for Naalemager- og 
Possementmagerarbejder i Pinneberg, til Dels med Maskiner konstruerede 
af ham selv. Begivenhederne i 1848 gjorde hans Stilling her 
uholdbar, og han flyttede nu til Horsens, hvor han i smaa Forhold 
fortsatte den i Pinneberg begyndte Forretning. Da Horsens Tugthus 
i 1853 traadte i Virksomhed, forstod han imidlertid strax at 
drage Nytte af dets Arbejdskraft, men den beskedne Forretning 
svang sig dog først ret op, da Fængselet i, 1860 ophørte med selv 
at være Arbejdsgiver for sine Fanger. Ved et Laan fra Statskassen 
blev G. sat i Stand til direkte at sysselsætte Tugthusets Fanger,
væsentlig med Vævning, og samtidig associerede han sig med den 
senere Konsul A. Crome, der overtog den merkantile Del af 
Forretningen og den Gang stod som Bestyrer af den Bønnelykkeske 
Tobaksfabrik i Horsens. Den nu jævnt voxende Virksomhed fik 
snart en stor Fabrik med frie Arbejdere og blev i 1874 omdannet
til et Aktieselskab, Crome & G.s Fabrikker, med en Kapital paa 
800000 Kr., der i 1881 fordobledes. Samme Aar overtog Selskabet 
«Ribe textile Fabrikker». G., der til sin Død, n. Maj 1888, var 
Selskabets Direktør, blev ved Firmaet Crome & G.s Jubilæum 1885 
udnævnt til Justitsraad. -- 3. Maj 1866 ægtede han Jenny Jacoby
(f. 30. Marts 1839), Datter af Kjøbmand J. i Aalborg.

Nationaltid. 4. Febr. 1884.
Danm.s industr. Etablissementer II, 166. 
Medd. fra Fællesrepræsent. f. dsk. Ind. og Haandv. III, 131 ff.

C. Nyrop.



Goldschmidt, Ragnhild, 1828-90, Forfatterinde,
blev 8. Febr. 1828 født i Valby ved Kjøbenhavn og var den yngste af 5 Søskende; 
blandt de 3 Brødre fandtes Digteren M. G. (s. ovfr.). Indtil dennes
Død delte hun altid Hjem med ham, og ved sin fine, klare, 
spirituelle Natur, sin sandhedskjærlige, modige Dom og sit varme Gemyt 
fik hun, for hvem han altid forelæste sine Arbejder, en ikke ringe 
Betydning for ham. I 1871 var hun Medindbyder til Stiftelsen af
«Kvindelig Læseforening», og fra 1875 til sin Død var hun dens 
«Formand». Det var hendes Plan, at Kvinderne her æsthetisk-litterært 
og socialt skulde udvikles og dygtiggjøres til Livets 
Gjerning. Med sin livfulde og idérige Person udfyldte hun denne sin 
Plads, modarbejdede alle Yderligheder og kaldte skjulte Evner
til Live. I sine senere Aar holdt hun flere Gange Oplæsninger med 
Foredrag om sin Broders Virksomhed. I et efterladt Exemplar af «En 
Kvindehistorie, fortalt af en anonym,» (1875) har hun navngivet sig 
som denne Bogs Forfatterinde. Den udkom med en Fortale af 
hendes Broder, og i denne siger han: «Litterært taget er her Talent, 
baade til Iagttagelse og til Fremstilling; men her er maaske mere: 
et alvorligt Sind». Man møder paa dens Sider fine Bemærkninger, 
psykologisk Sans, virkelig Evne til Karaktertegning og et varmt 
Hjærte med Opofrelsens Kjendemærke. -- Frøken G. døde temmelig
pludselig 17. Okt. 1890. «Kvindelig Læseforening» har ladet hendes 
Buste i Marmor opstille i sit Lokale. 

Kvinden og Samfundet 1890, S. 241 ff.

Nic. Bøgh.



Goldschmidt, Sigfred, f. 1831, Handelsmand. 
G. er Søn af Klædekræmmer Bendix Meyer G. og Rose f. Trier og er født i 
Kjøbenhavn 8. Juli 1831. Efter at have modtaget Uddannelse paa 
et Bankierkontor fik han Ansættelse i sin Morbroder Adolph Triers
Urtekræmmerforretning. 1857 optoges han som Associé i denne 
Forretning, der under Navnet Adolph Trier & G. udviklede sig til 
at blive en betydelig Engros-Forretning i Kolonialvarer, vistnok 
Landets største Forretning i dette Fag. -- G. er Medlem af Sø- og 
Handelsretten (fra 1874) og af Grosserersocietetets Komité (fra 1880). 
Med særlig Interesse har han omfattet det mosaiske Trossamfunds 
Anliggender i Kjøbenhavn. Fra 1868-82 var han Medlem af dettes
Repræsentantskab, ligesom han i adskillige Aar har deltaget i 
Styrelsen af Samfundets 2 Skoler -- siden 1880 som det af 
Kultusministeriet beskikkede Medlem af Direktionen. Hans Hustru (d. 13. April 
1874) var Galathea f. Meyer, Datter af Grosserer Saul M. 

E. Meyer.



v. d. Goltz, Carl Alexander Greve, 1739-1818, Officer, 
var født 20. Avg. 1739 og Søn af preussisk Generallieutenant og kommanderende 
General i Schlesien Carl Christoph Friherre v. d. G. (f. 1707 d. 1761)
og Frederikke Margrethe f. v. Burgsdorff (f. 1713 d. 1773). 
Han indtraadte i preussisk Krigstjeneste og avancerede her til Oberst 
og Fløjadjudant hos Frederik II og Frederik Vilhelm II. 1786 
erhvervede han sig preussisk Grevetitel. 1789 kom han til Danmark,
hvor han naturaliseredes i Slutningen af Aaret og udnævntes til 
Generallieutenant af Infanteriet samt til Inspektør over slesvigske 
og sjællandske Jægerkorps og de samme Aar oprettede Batailloner
let Infanteri. Man ser ikke, hvad Grunden har været til denne 
-- saaledes som Hærforholdene nu havde udviklet sig -- 
opsigtsvækkende Ansættelse,  men det ligger nær at formode, at Hærens 
faktiske daværende Styrer, Landgrev Carl af Hessen, hvem det blev 
paalagt at udfærdige Instrux for ham i den nye Post som 
Generalinspektør, og ved hvis Indflydelse han utvivlsomt er bleven indkaldt, 
har troet i v. d. G. at finde en duelig Hjælper ved Udførelsen af 
de Ideer, der den Gang foresvævede Landgreven med Hensyn til
en Omformning af det danske Fodfolk fra svært til let. Det er 
dog kun lidet mærkbare Spor, at v. d. G., der 1790 udnævntes til 
hvid Ridder, har sat sig ved sin Virksomhed i saa Henseende, og 
overhovedet kom han kun til at spille en ringe Rolle her, hjemme, 
hvilket maaske for en Del maa tilskrives den Omstændighed, at 
Landgreven selv snart maatte træde i Skygge for Kronprinsen ved 
Hærledelsen. Han saa sig derfor om efter nye Virkefelter, og 1800 
erholdt han Tilladelse til paa ubestemt Tid at gaa til Portugal, 
hvor man havde tilbudt ham Posten som Feltmarskal. 1803 vendte
han tilbage og stillede sig paa ny til Disposition for den danske 
Regering, men synes ikke at være bleven anvendt i den aktive 
Hær, fra hvilken han afskedigedes 1808 med Bibehold af sine Vartpenge 
som Pension. 1792 i Juli Maaned ægtede v. d. G. i Itzeho 
den i sin Tid saa fejrede Generalinde Christine Sophie Gähler, 
f. Ahlefeldt, Indehaver af Ordenen l'union parfaite (1765) og Enke efter 
Generallieutenant Peter Elias G. (d. 1783), men blev Enkemand 
allerede Bryllupsnatten. Ved Ægtepagten var det fastsat, at den 
afdødes Søn af første Ægteskab strax skulde have 20000 Rdl. udbetalt 
og efter v. d. G.s Død andre 20000 Rdl., men at v. d. G. i øvrigt 
forblev i Besiddelse af Hustruens Formue. Han døde i Altona,
hvor han i længere Tid havde boet, 15. Nov. 1818.

Meddelelser fra Krigsarkiverne II.

S. A. Sørensen.



v. d. Goltz, Joachim Rüdiger Baron, 1620-88, Officer,
var Søn af polsk Ritmester, siden Landsdommer, Georg Golcz og Elsa 
Louise v. Flemming. Født paa Godset Clausdorf i Vestpreussen 
deltog J. R. v. d. G. som kejserlig Kapitajn i den sidste Del af 
Trediveaarskrigen, tjente saa nogle Aar i den franske Hær (hvor 
han fik sit Vaaben «forbedret» med de bourbonske Liljer og Titel 
af Baron), indtil han 1654 tog Tjeneste hos Frederik Vilhelm af 
Brandenborg, den store Kurfyrste. Med dennes Tropper kæmpede
han 1656 mod Polakkerne ved Warschau, 1658-59 mod Svenskerne 
i Jylland, 1664 mod Tyrkerne i Ungarn, 1672 og 1674 mod 
Franskmændene ved Rhinen og 1675 atter mod Svenskerne ved Fehrbellin. 
Overalt udmærkede han sig og var efterhaanden stegen til General 
af Infanteriet, hvorfor Christian V, da han i Foraaret 1677 efter
C. v. Arenstorffs og Weyhers Død og Johan Adolf af Pløens 
Bortrejse mente at maatte indforskrive en ny Overgeneral, lod sine Øjne 
falde paa v. d. G., som uden at forlade den brandenborgske Tjeneste
udnævntes til dansk Feltmarskallieutenant. Hans kortvarige Tjeneste 
her til Lands er dog kun mærkelig som Illustration til de sørgelige 
Kommandoforhold, som da herskede i Hæren. Kort efter sin 
Ankomst til Skaane havde v. d. G. baade Lejlighed og Vilje til at bibringe 
Svenskerne et Nederlag (ved Rønneberge, 27. Maj), men efter andre 
Generalers Raad besluttede Kongen at opsætte Angrebet, og 
Øjeblikket gik tabt. Det uheldige Udfald af Stormen paa Malmø
(25. Juni) og Slaget ved Landskrone (14. Juli) maa tilskrives Mangel 
paa Enhed og Fasthed i Ledelsen, som atter, for en Del i det 
mindste, havde sin Grund i den Skinsyge, der herskede mellem v. d. G. 
og to af hans dygtigste Underførere, G. A. Bauditz (I, 601 ff.) og 
Henr. Ruse; den Erklæring, Ruse afgav til Forsvar for sit Forhold 
ved disse Lejligheder samt ved Landskrones Befæstning, er saa at 
sige Punkt for Punkt en Klage over Overgreb og mangelfuld Støtte
fra v. d. G.s Side. Baade Bauditz og Ruse bleve kort efter fjærnede 
fra Hæren, og v. d. G. fik i førstnævntes Sted Kommandoen ved 
Landgangen paa Rygen, men, da han ogsaa her strax kom paa Kant med 
sine undergivne, søgte og fik han i Sept. s. A. Tilladelse til at vende 
hjem til Berlin; et Rytterregiment, han havde faaet efter den ved 
Christiansstad faldne Oberst Rauch, opløstes. En samtidig giver ham 
det vistnok ganske træffende Skudsmaal, at han var «en brav 
Soldat, men for hidsig og ikke mægtig nok til at styre Hovedværket», 
ukjendt, som han tilmed var, med danske Forhold.

3 Aar senere traadte v. d. G. i kursachsisk Tjeneste som 
Feltmarskal og tog som saadan væsentlig Del i Wiens Befrielse fra 
Tyrkerne 1683. S. A. forlod han Krigstjenesten og døde i Dresden 
26. Juni 1688. Han var gift 1. med Margrethe Cathrine v. Burgsdorff,
fra hvem han blev skilt, og 2. med Eva Elisabeth v. Massow. 
Af Børn efterlod han kun 3 uægte, men af Kejseren legitimerede 
Sønner, der dog alle døde unge, hvorefter Feltmarskallens store 
Godser i Polen og Pommern tillige med Barontitelen og Liljevaabenet
gik over til hans Brodersønner.

Nachrichten üb. die Fam. der Grafen u. Freiherren v. d. Goltz, Strassburg 1885. 
Jahn, Henr. Ruse S. 96 ff.

H. W. Harbou.



Good, Frederik Christian, 1827-80, Officer, 
var Søn af Kjøbmand Daniel G. (f. 1789 d. 1837), hvis Fader var Englænderen 
John G., der nedsatte sig her i Landet, og Mary-Ann f. Duntzfelt 
(f. 1796 d. 1867), Datter af den ovfr. IV, 364 nævnte Christian 
Vilhelm D. Han blev født i Kjøbenhavn 10. Maj 1827 og indtraadte
i 1844 som Elev paa den kgl. militære Højskole, i det han 
samtidig udnævntes til Sekondlieutenant à la suite i Artilleriet. Ved 
sin Afgang fra Skolen i 1848, hvis ældste Klasses Ingeniørafdeling 
han havde gjennemgaaet, blev han Premierlieutenant i Ingeniørkorpset 
og afgik i Juni Maaned til Feltingeniørdetachementet, ved 
hvilket han med en kort Afbrydelse i Slutningen af 1849, hvorunder 
han gjorde Tjeneste i Kjøbenhavn, var ansat indtil Marts 1851. 
I Krigen deltog han i Fægtningerne ved Kolding 23. April og Gudsø 
7. Maj samt i Udfaldet fra Fredericia 6. Juli 1849 og i Slaget ved 
Isted 25. Juli 1850. Efter Krigen forblev han ved Ingeniørdetachementet 
i Slesvig, var attacheret Grænsereguleringskommissionen i 
1851 og ansattes, efter i Slutningen af samme Aar at have erholdt 
Kapitajns Karakter, ved det holstenske Forbundskontingents Ingeniørafdeling. 
1852 forsattes han til Kjøbenhavn, hvor Ingeniørtropperne 
da vare blevne samlede, og i 1853 blev han Kapitajn af
2. Klasse; han fritoges s. A. for al Tjeneste for at kunne foretage en 
Rejse paa 1 Aar i Udlandet med det Formaal at uddanne sig til 
Lærerposten i Land-, Vand- og Vejbygningsfagene ved den kgl. 
militære Højskole. Denne Post overtog han i 1855 og stilledes
samtidig à la suite i Ingeniørkorpset. Medens han var Lærer, blev 
han i 1861 bestyrende Officer ved Befæstningsanlæggene i 
Dybbølstillingen og ledsagede i 1863 Korpschefen, Generallieutenant Schlegel, 
paa dennes Sendelse til Paris i Anledning af Frederik VII's Død. 
I Krigen 1864 gjorde han Tjeneste ved den aktive Hær, til Dels 
som Stabschef ved Ingeniørkommandoen, og deltog i Dybbølstillingens 
Forsvar indtil dens Fald 18. April. Efter Krigen vendte han tilbage
til Højskolen som Lærer, fra hvilket Embede han afskedigedes i 
Foraaret 1866, hvorhos han indtraadte i Nummer ved Ingeniørkorpset 
som Kapitajn af 1. Klasse. S. A. blev han Stabschef ved Korpset,
og han fungerede, indtil han i 1868 paa ny traadte uden for Nummer 
for at overtage Pladsen som Chef for Krigsministeriets 2. Departement, 
hvilken Plads han beklædte til sin Død. Han udnævntes til Oberst 
uden for Nummer i Ingeniørkorpset i 1873, til Kommandør af 
Danebrogsordenens 2. Grad i 1876 og døde uventet efter kun faa Dages 
Sygdom 28. April 1880.

G. ægtede 11. Okt. 1854 Louise Cathinka Beeken (f. i Rensborg 
23. Marts 1834), Datter af Justitsraad, Dr. med. Johan Christian
B. (f. 1783 d. 1855), Broder til den ovfr. II, 32 nævnte Jens 
Lorentz B., og hans 3. Hustru, Louise Augusta f. Hudemann (f. 1803 d. 1836).

V. E. Tychsen.



Goos, August Herman Ferdinand Carl, f. 1835, Retslærd, Minister. 
C. G. er født 3. Jan. 1835 l Rønne. Hans Fader var 
Dr. med. Adolf G., Overlæge i Hæren (d. 1857), hans Moder 
Hermandine Frederikke Elise f. Petersen. Han blev Student fra 
Borgerdydskolen paa Christianshavn med Udmærkelse i 1851 og 
underkastede sig, ligeledes med Udmærkelse, Aaret efter Examen
philosophicum. Derefter studerede han Retsvidenskaben og blev i Jan. 
1857 juridisk Kandidat og Aaret efter Kandidat i slesvigsk Ret. 
Foruden ved disse fortrinlig bestaaede Examiner vakte han 
Opmærksomhed ved en Afhandling om Formueforholdet mellem 
Ægtefæller efter vore ældre Love, som belønnedes med Universitetets
Guldmedaille i 1859, og som vidnede om en Evne til videnskabelig 
Granskning og en Aandsmodenhed, der sjælden træffes hos saa 
ung en Mand. Skjønt G. indtraadte i en praktisk juridisk 
Virksomhed allerede i 1857 ved at ansættes som Assistent i Ministeriet 
for Slesvig og i sin Fraværelse rykkede op til Kancellist sammesteds 
i 1860, var det dog klart, at hans rette Plads var ved 
Universitetet, og han blev derfor anset for selvskreven til at erholde
det Hurtigkarlske Rejsestipendium, ved hvis Hjælp han foretog en 
længere videnskabelig Udenlandsrejse i 1859-61, paa hvilken han 
fornemmelig dvælede i München, Rom, Paris og London. Ved 
hans Hjemkomst blev der hurtig Brug for ham ved Universitetet,
da Professor F. C. Bornemann uventet bortreves ved Døden 6. Okt, 
1861. Som en Følge heraf kaldtes G. til Universitetet, i det han 
under 31. Okt. 1861 fik kgl. Udnævnelse som Lektor og derefter 
under 27. Dec. 1862 som Professor ordinarius i det juridiske Fakultet. 
I 1864 indgik han Ægteskab med Amalie Henriette Irminger, Datter 
af Viceadmiral I. og Henriette f. Viborg, og han levede nu i en 
lang Aarrække en Universitetslærers rolige og ensformige Liv.

Det tilfaldt G. at overtage den afdøde Bornemanns Fag, nemlig 
den almindelige Retslære, Strafferetten og Folkeretten. Uagtet han 
næppe havde særlig forberedt sig i denne Retning, da Bornemann 
for menneskelige Øjne maatte synes endnu at have en lang Løbebane
for sig, og uagtet han ikke traadte ind i sin Virksomhed 
udrustet med den filosofiske Fordannelse som hans Forgænger, 
varede det ikke længe, inden G. ved Hjælp af en forbavsende 
Arbejdskraft og en udmærket Begavelse havde gjort sig til Herre 
over sine Fag. Hans Virksomhed som Universitetslærer, der nu 
har udstrakt sig over et Tidsrum af 30 Aar, har derfor været af 
en overordentlig stor Betydning, og det kan vistnok uden 
Overdrivelse siges, at næppe nogen anden i det 19. Aarhundrede fra 
Universitetets Lærestole har udøvet en saa stor Indflydelse paa
de juridiske studerende og paa Retsvidenskabens Udvikling i vort Land. 
I gjentagne «Forelæsninger over den almindelige Retslære», som 
G. 1885-92 udgav i trykt Skikkelse (2 Dele), har han i en smuk og 
formfuldendt Fremstilling udviklet sit System, i Følge hvilket han 
opfatter Retsordenen som en ejendommelig Forgrening af det ethiske, 
og paaviser, at Retten som en udvortes optrædende Magt har 
ethisk Gyldighed, fordi den er nødvendig for at opretholde den 
ydre Tilstand, uden hvilken et højere sædeligt Liv ikke kan 
udvikle sig. Hvilken denne ydre Tilstand skal være, lader sig ikke 
bestemme ved en almindelig Formel, men Methoden, som han 
gjennemfører over for alle Retsinstitutionerne, er at tage Udgangspunkt 
i de reale Livsforhold og ved hvert af disse at undersøge,
hvilken ydre, ved Rettens Magt opretholdt Ordning Sædelighedsideens 
Realisation kræver.

Ved Siden af den almindelige Retslære har Strafferetten været 
Hovedgjenstanden for G.s Virksomhed som Universitetslærer og 
Forfatter. Ligesom sin Forgænger lægger han fortrinlig Vægt paa 
at bringe det filosofiske Grundlag for Strafferetten til Klarhed. 
Efter en omhyggelig Kritik af de vigtigste Straffetheorier, blandt 
hvilke han med rette helliger Bornemanns en særlig Opmærksomhed, 
kommer han til, at Straffens Hensigt er at bøje Forbryderens 
Karakter til Lydighed mod Loven (hvad der er et videre og rigtigere 
Udtryk end Forbryderens Forbedring), og at Straffemaalet 
maa bestemmes efter et dobbelt Hensyn, nemlig dels til den større 
eller mindre Vigtighed af Lydighedsfordringens Haandhævelse,
hvilken beror paa objektive Data, dels til, hvad Øjemedet efter 
psykologiske, altsaa subjektive, Data kræver, og gjennem dette sidste 
Hensyn kommer G. til at anvise den individuelle Behandling af 
Forbryderen under Strafudøvelsen sin rette Plads og bestemme
dens relative Betydning. Medens G. i sin Behandling af Strafferetten 
lægger en ikke mindre Vægt end Bornemann paa den 
filosofiske Begrundelse og søger at sætte alle enkelte Spørgsmaal i det 
rette Forhold til denne, er han naaet langt videre i Behandlingen 
og Gjennemarbejdelsen af det positive Stof. Her tænkes ikke blot 
paa, at han inddrager flere Spørgsmaal under den exegetiske 
Behandling, men navnlig paa, at han i langt højere Grad end Bornemann 
benytter og bearbejder den store Hærskare af praktiske
Afgjørelser i Straffesager, særlig naturligvis Domstolenes, som slutte 
sig til den nye Straffelov af 1866. Hans Hovedværker over Strafferetten 
ere dels de til sammes almindelige Del henhørende 2 Bind,
som udkom 1. Bind i 1875 («Indledningen til den danske Strafferet») 
og 2. Bind i 1878 («Den danske Strafferets almindelige Del, 1. 
Afsnit: Læren om Forbrydelsen»), dels hans Forelæsninger over den
danske Strafferets specielle Del (1887), der ikke blot er bestemt til 
Vejledning for de studerende, men ogsaa benyttes som Haandbog 
af Praktikerne, dels en kortfattet sammenlignende Fremstilling af 
de 3 nordiske Rigers Strafferet (indtil nu kun den almindelige 
Del) i «Nordisk Retsencyklopædi» 5. Hæfte (1882). Ved Siden af 
Strafferetten har  G. som Universitetslærer holdt Forelæsninger over
Straffeprocessen og offentliggjort 2 herhen hørende Afhandlinger i 
Universitetsprogrammer fra 1878 og 1880 («Strafferetsplejens alm. 
Grundsætninger» og «Den danske Straffeproces i Forhold til 
Strafferetsplejens Grundsætninger fra Chr. V's Lov til Nutiden»), ligesom 
han ogsaa har holdt Forelæsninger over den positive Folkeret, 
navnlig for de statsvidenskabelige studerende.

I Forbindelse med G.s Virksomhed som Universitetslærer bør 
nævnes, at han ved Siden af sin Forelæsnings- og Forfattervirksomhed 
har deltaget virksomt i Universitetets indre Administration og 
udøvet en betydelig Indflydelse paa dets Anliggender, samtidig med 
at han ved sin Tjenstvillighed og Hjælpsomhed over for Kolleger og 
studerende har erhvervet sig en almindelig Velvilje. En Mængde 
Universitetshverv har derfor været ham betroet. Han blev saaledes 
i 1871 Medlem af Konsistorium, var Referendar sammesteds fra 
1871-79, Rector universitatis 1879-80, blev Medlem af Stipendiebestyrelsen 
og Inspector qvæsturæ 1879 samt i 1878 akademisk Værge 
for Frue Kirke. I 1888 var han en af Universitetets delegerede 
ved Bologna-Universitetets Jubelfest, og i 1877 blev han kreeret til 
Dr. juris honoris causa ved Upsala Universitets Jubelfest.

Det vilde være at danne sig et urigtigt Begreb om G., dersom 
man i Følge ovenanførte vilde tænke sig ham som exklusiv 
Universitetsmand, der holdt sig tilbage fra Livets mere praktiske 
Formaal. Han hører tvært imod til dem, som interessere sig levende
for alle store Samfundsspørgsmaal og ikke blot for deres grundige 
theoretiske Bearbejdelse, men ogsaa for deres Udførelse i Livet og 
deres Tilpasning efter de givne Forhold. Ogsaa i denne Henseende
have Forholdene stillet sig heldig for ham, i det han paa den ene 
Side fik Ro til at fuldende sin videnskabelige og theoretiske 
Selvudvikling ved en lang Tids uforstyrret og uafbrudt videnskabeligt
Arbejde og først senere blev kaldet til den mere spredende 
Virksomhed i de praktiske Formaals Tjeneste. Det første Hverv, hvortil 
han blev kaldet uden for Universitetet, var, at han i Aaret 1870
blev Medlem af den i 1868 nedsatte Proceskommission, hvis Hverv 
det var at udarbejde Forslag til nye Rettergangslove. G. deltog 
med Dygtighed og Iver i Kommissionens Forhandlinger indtil dens 
Opløsning i 1877 efter Arbejdernes Tilendebringelse, og Udarbejdelsen 
af Forslaget til Straffeprocesloven -- hvilende paa Mundtlighedsprincippet 
med Benyttelse af Nævninger -- skyldes ham, ligesom 
han ogsaa ellers har deltaget i den offentlige Diskussion om disse 
Spørgsmaal, særlig som Forsvarer af Nævningeinstitutionen mod 
forskjellige nyere Angreb, f. Ex. Prof. Bindings (jvfr. Ugeskr. f. 
Retsvæsen, 1876).

En anden Retning, i hvilken G. har grebet ind i praktiske 
Livsforhold, og hvor hans Virksomhed har faaet en stor Betydning, 
er Fængselsvæsenet og de dermed i Forbindelse staaende filantropiske
Bestræbelser. Efter først ad Studiernes Vej at være kommen 
ind paa Undersøgelserne om Straffuldbyrdelsen og dens Betydning 
inddroges G. efterhaanden mere og mere i de praktiske Bestræbelser, 
som ere rettede paa at fuldkommengjøre denne samt paa at udvikle 
de andre Midler, som ved Siden af Statens Straffemyndighed kunne 
og bør anvendes mod Forbrydelsen. Som bekjendt har der dannet 
sig en stor international Virksomhed i denne Retning ved de 
periodisk afholdte almindelige Fængselskongresser og ved Oprettelsen 
af den til disses Forberedelse tjenende internationale penitentiære 
Kommission. Til at repræsentere Danmark ved disse Lejligheder 
var G. fortrinlig egnet. Han har saaledes siden 1884 været 
Medlem af den nævnte Kommission og deltaget i dens paa forskjellige 
Steder i Udlandet afholdte Møder, ligesom han har repræsenteret 
Danmark paa de store Fængselskongresser i Stockholm (1878), Rom 
(1885) og St. Petersborg (1890). Et Vidnesbyrd om den Betydning, 
han i denne Retning har formaaet at vinde, er, at han paa 
sidstnævnte Kongres blev valgt til den internationale penitentiære 
Kommissions Vicepræsident. Der kunde derfor, da F. Bruun (III, 166) 
i Aaret 1884 paa Grund af Alder og Svagelighed trak sig tilbage 
fra Fængselsvæsenets Overbestyrelse, ikke være nogen Tvivl om, at 
G. var den, som burde indtage hans Plads, og som en Følge heraf 
blev han udnævnt til Overinspektør for Fængselsvæsenet, en Stilling, 
som lod sig forene med hans Virksomhed ved Universitetet, og ved 
Siden af denne officielle Embedsgjerning har han med Forkjærlighed 
og Iver deltaget i den private filantropiske Virksomhed paa dette 
Omraade som Formand for Kjøbenhavns Fængselsselskab og som 
Medlem af Bestyrelsen for den nordiske Penitentiærforening. Paa 
Grund af den Betydning, G. saaledes har formaaet at skaffe sig
som Kriminalist og fængselskyndig, blev han ogsaa Medlem af den 
for ikke længe siden stiftede «Union internationale de droit pénal». 
Om dennes Program har han i «Nord. Tidsskr. f. Fængselsvæsen» 
for 1890 skrevet en fortrinlig orienterende Artikel, i hvilken han 
med Klarhed og Skarphed paaviser den Grænse, som maa drages 
for Samfundets Ret til at inddrage Forbryderen under opdragende 
eller præventiv Behandling, og over for en nyere Skole i 
Strafferetsvidenskaben har fremhævet, at Individets Ret ikke her kan 
prisgives for en rent skjønsmæssig administrativ Behandling, men at 
Frihedens Krav altid vil fordre ved Loven fastsatte Straffe, om end 
med vide Rammer.

At en Mand af den Betydning som G. i vort lille Samfund 
ikke i Længden kunde undgaa at drages ind i det politiske Liv, 
er let forstaaeligt. En Tid lang modstod han Opfordringer hertil. 
Men i 1880 blev han valgt til Medlem af Folketinget for Kjøbenhavns
5. Kreds, uagtet allerede den Gang Socialisterne raadede 
over et betydeligt Stemmetal i denne urimelig store og for en 
væsentlig Del af en Arbejderbefolkning beboede Kreds. Da G., 
uagtet han mere end de fleste andre interesserede sig for 
Arbejderbefolkningen og for dens baade materielle og aandelige Vel, som 
Politiker væsentlig sluttede sig til Højre og naturligvis ikke kunde 
andet end bekæmpe de socialistiske Lærdomme, rejstes der en 
heftig Agitation, imod ham, der dreves paa en endog mere end 
almindelig hensynsløs Maade, og det lykkedes ogsaa ved 
Folketingsvalget i 1884 at fortrænge ham og gjennemføre den socialistiske 
Modkandidats Valg. G. var da i en kort Tid ude af Rigsdagen, 
men allerede i Dec. 1885 udnævntes han til kongevalgt Medlem af 
Landstinget. En særlig fremskudt Stilling i politisk Henseende var 
G. kommen til at indtage derved, at han fra 1881-89 var 
Repræsentant for «Dagbladets» Udgivere og som en Følge heraf udøvede
en afgjørende Indflydelse paa dette Blads Holdning i alle større 
Spørgsmaal, en Omstændighed, som naturligvis ikke kunde andet 
end yderligere skærpe Agitationen imod ham. Saa vel i Folketinget 
som i Landstinget lærte man dog at sætte Pris paa hans store
Arbejdsevne og udstrakte Kundskaber i Forbindelse med hans 
virkelige Imødekommenhed og Beredvillighed til at tage Hensyn 
ogsaa til andres Meninger, og det tør vel siges, at efterhaanden 
som den politiske Strid mellem Højre og Venstre er indtraadt i et 
roligere Stadium, er han bleven anerkjendt og skattet, ikke blot af 
sine Partifæller, men ogsaa af mange blandt Modstanderne, som ved 
de enkelte Sagers Behandling have lært ham nærmere at kjende. 
Han er derfor kommen til at indtage en saadan Stilling i Rigsdagen,
at det næppe har forundret nogen, at han, da der i Sommeren 1891 
skulde vælges en ny Minister for Kirke- og Undervisningsvæsenet, 
under 10. Juli udnævntes hertil.

1887 blev G. Kommandør af Danebrog (2. Grad), 1882 blev han 
Medlem af Videnskabernes Selskab. 

J. Nellemann.



Gosch, Christian Carl August, f. 1832, 
zoologisk Litterærhistoriker og politisk Skribent. 
Han er født i Kjøbenhavn 16. Nov. 1832 og er Søn af
Oberstlieutenant Ferdinand August G. og Christiane
f. Meldahl. Efter at han i 1851 var bleven dimitteret fra 
Metropolitanskolen, kastede han sig over Zoologien med særlig 
Forkjærlighed for Entomologien, tog Magisterkonferens 1855 og rejste 
udenlands i 1857-58, dog uden noget specielt videnskabeligt Formaal. 
I 1859 rejste han til England, hvor han siden har opholdt 
sig. Aaret efter begyndte han en ivrig Kamp mod de Bestræbelser, 
som gjennem den engelske Presse tilsigtede at vinde Publikum der 
for Tyskland i dets Strid med Danmark, og han udfoldede derved 
en meget omfattende journalistisk Virksomhed. Foruden et 
betydeligt Antal af Bladartikler i næsten alle de mere ansete engelske 
Blade publicerede han «The nationality of Slesvig» (1861), 
«Denmark and Germany since 1815» (1862) og «Explanation of the Danish
question» (anonym, 1864). Disse Arbejder udgaves paa den danske 
Regerings Bekostning, medens G. ellers ikke stod i dennes Tjeneste, 
før han i Slutningen af 1862 blev ansat som Attaché ved det danske 
Gesandtskab i London, en Stilling, som han alt længe havde ønsket
af sociale Grunde, og som han endnu beklæder. Efter Fredslutningen 
i Wien 1864 levnedes der ham Tid til Virksomhed paa andre 
Omraader, og da Omstændighederne havde ført ham bort fra 
Studiet af selve Naturen, gav han sig til at studere Zoologiens Historie
og Methode. I 1870-75 udgav han sit store Værk: «Udsigt over 
Danmarks zoologiske Litteratur», i 4 Bind, et Arbejde, hvortil næppe 
nogen anden Litteratur kan opvise et Sidestykke. I 1881 udgav han 
en skarp Kritik over Prof. Panums «Bidrag til Kundskab om vort 
medicinske Fakultets Historie», hvori han yderligere hævder sin 
Opfattelse af Naturvidenskabens Methode. Ogsaa paa andre 
Omraader har G. været virksom i Litteraturens Tjeneste. I 1865 udgav 
han saaledes en Afhandling om de lærde Skolers Undervisningsplan, 
hvori han fremdrog en Del hidtil upaaagtede Synspunkter, og som 
indeholder adskilligt af blivende Interesse. Som Zoolog er G. en 
Discipel af J. C. Schiødte, til hvem han stod i et varmt Venskabsforhold 
-- 13. Juni 1863 ægtede han Harriette Smith, Datter af 
Landejendomsbesidder og Fredsdommer i Wiltshire i England, 
Rev. A. S.

Jonas Collin.



Gotfred af Gemen, s. Gemen (V, 590). 



Gotlænder, Søren Poulsen, s. Judichær.



Gottlieb, Johan Ludvig, 1809-86, Søofficer, 
Søn af Kapitajn Vincentz David G. (f som Toldkontrollør i Kjøbenhavn) og Anna 
Dorothea f. Schrøder fra Norge, er født i Kjøbenhavn 11. Avg. 
1809, blev Kadet 1821 og Sekondlieutenant i Marinen 1827. Han 
avancerede 1836 til Premierlieutenant, 1847 til Kapitajnlieutenant,
1852 til Kapitajn, 1868 til Kommandør og gik af paa Grund af 
Alder 6. Nov. 1874 med Admirals Karakter. I sin Ungdom sejlede 
han uafbrudt med Marinens Skibe og til Koffardis, i 1828-29 
i Vestindien, 1833 og 39 i Middelhavet med Korvetten «Galathea», 
1843 og 44 som næstkommanderende med Briggen «Ørnen» i 
Sydamerika. I Krigsaaret 1848 var han ansat paa Fæstningen 
Christiansø, men havde de 2 paafølgende Aar Kommandoen over 
en Division Kanonbaade med Station ved Femern. 1851 var 
han Meddommer for Kadetterne og 1855 næstkommanderende i 
Linjeskibet «Valdemar». Senere benyttedes han meget som 
Skibschef, saaledes for Korvetten «Thor» -- Marinens første Skrueorlogsmand -- 
paa et af dennes første Togter, 1858-59 for Korvetten 
«Heimdal» paa Togt til Vestindien. Under den store Udrustning 
1861 var han Chef for Linjeskibet «Frederik VI», 2 Aar senere for 
Skruefregatten «Tordenskjold». I Krigsaaret 1864 gjorde han 
Tjeneste som Chef og Flagkapitajn paa Fregatten «Niels Juel», hvor 
Eskadrechefen, daværende Orlogskapitajn Suenson, havde sin Stander 
hejst, og deltog med denne i Affæren ved Helgoland mod de 2 
østerrigske Fregatter og de preussiske Kanonbaade; for sin Optræden 
ved denne Lejlighed dekoreredes han med Kommandørkorset. Senere
i Krigen betroedes ham Kommandoen over Marinens daværende 
eneste søgaaende Panserskib, Korvetten «Danebrog», som dog ikke 
kom til at spille nogen aktiv Rolle, da Freden sluttedes, inden den 
østerrigske Panserflaade naaede vore Farvande. Han var senere
(1870) fungerende Flaadeinspektør og 1872 Chef for en Øvelseseskadre.

G. var en kundskabsrig og intelligent Officer; til Trods for, 
at han havde faaet sin Uddannelse i Sejlskibsperioden, tilegnede 
han sig hurtig og grundig et nøje Kjendskab til Dampskibenes 
Teknik, ja udgav endog en Lærebog i Dampmaskinlæren til Brug 
ved Undervisningen paa Søkadetakademiet (1853); tillige syslede han 
en Del med Studiet af Fransk. Et Parti i Marinen havde i ham 
ventet at se den kommende Admiral, da Chefen for Søofficerskorpset, 
Viceadmiral E. van Dockum, gik af 1874; men heri blev 
man dog skuffet, i det den 4 Aar yngre Kommandør Fr. Sommer 
blev foretrukket for ham. -- G. blev 1835 gift med Jensine
Vilhelmine Erika Holgine Bjørn (f. 29. Marts 1815), Datter af Rektor 
Hans Outzen B. (II, 360). Han døde 18. Nov. 1886.

Erslew, Forf. Lex.

C. With.



Gottschalck, Hans, 1734-1804, Rektor, 
blev født 29. Jan. 1734 i Himmelev ved Roskilde, hvor hans Fader var Degn, blev 
Student fra Roskilde Kathedralskole 1751, Hører ved Kjøbenhavns 
Skole 1758, Cand. theol. 1760, s. A. Hører ved Aalborg Skole, 
1763 Konrektor, 1778 Rektor sammesteds, 1804 entlediget, s. A. død 
19. Juni. Han har udgivet adskillige Programmer og var en lærd 
Filolog og et vittigt Hoved; men hans Styrelse af Skolen manglede 
den fornødne Kraft. Han var gift 1. (1764) med Cathrine Margrethe 
f. Junge (f 1790), 2. (1798) med Anna Margrethe Hviid, f. Knudsen,
Enke efter Kontrollør M. F. H. (d. 1797).

Hundrup, Lærerstanden ved Aalborg Kathedralskole I.

S. B.  Thrige.



Gottskálksson, Oddur, o.1514-1556, Bibeloversætter. 
Denne blandt de islandske Reformatorer saa vel ved sin Virksomhed som 
ved sin Karakter fremragende Mand, hvis Fødselsaar ikke nøjagtig 
kjendes, var en Søn af den norsk fødte islandske Biskop Gottskálk 
Nikulásson, der lod ham opdrage hos en Slægtning i Norge, hvor 
han gjennemgik Skolen i Bergen. Udenlands kom han under 
luthersk Paavirkning, og den nye Lære greb ham stærkt; men først 
efter en heftig Sjælekamp, under Bøn og Spægelse, fandt han Tryghed 
i denne, for hvis Fremgang han besluttede at virke. Efter sin 
Hjemkomst til Island traadte han i Biskop Øgmunds Tjeneste og 
hørte til den Kreds af hemmelige Lutheranere, som omgav Biskoppen 
i Skalholt. Under store Vanskeligheder paabegyndte han her en 
Oversættelse af det nye Testamente fra Tysk og fortsatte senere 
Arbejdet paa Gaarden Reykir i Ølves, hvor han satte Bo. 1539 
kunde han rejse med det fuldendte Manuskript til Danmark, og 
næste Aar (1540) udkom Bogen, trykt i Roskilde, med en 
forangaaende kgl. Stadfæstelse, hvor Oversætteren benævnes «Otthe 
Norske». Det smukt udstyrede Værk er nu en litterær Sjældenhed 
og den ældste islandske Bog, som kjendes. Denne vellykkede 
Oversættelse har ved Siden af sin religiøse Betydning ogsaa 
Interesse som det første større Værk i nyislandsk Sprogform. -- Efter sin 
Hjemkomst fortsatte han sin Virksomhed som Oversætter af 
gudelige Skrifter, af hvilke flere i den følgende Tid udkom. Trods sin 
Religiøsitet og levende Interesse for Reformationens Sag kunde den 
samvittighedsfulde Mand ikke bevæges til at lade sig præstevie, 
men bestyrede dog ved Hjælp af Kapellan nogle Aar et af Landets 
større Kald (Reykholt), indtil han udnævntes til Lagmand over
Nord- og Vestlandet. Faa Aar efter druknede han paa en Embedsrejse 
i Elven Laxá i Kjós 1556. Hans samtidige tillagde ham Fremsynethed 
og synes at have modtaget et stærkt Indtryk af hans 
Personlighed og Evner; sikkert har han ved Karakterens Renhed 
og udadlelig Vandel overgaaet de fleste af den Tids islandske 
historiske Personligheder. 
F. Johannæus, Hist. eccles. Isl. III, 202 ff. 227 ff. 
Safn til sögu Íslands I, 76 ff. II, 120 f. 
Vigfusson and Powell, An Icelandic Prose Reader, Oxford 1879, S. 265 ff. 433 ff.

Kr. Kaalund.



Graae, Gomme Frederik August, 1810-86, Præst, 
er født i Bøstrup paa Langeland 23. Avg. 1810. Faderen, Christen G. 
(d. 1852), var Sognepræst; Moderen hed Bertha Lorentze f. Brandt. 
Fra sit 7. til sit 14. Aar opdroges han hos Major C. F. Steensen 
Leth paa Egelykke; han dimitteredes fra Nyborg Skole 1827, tog 
theologisk Embedsexamen 1833 og blev 1835 personel Kapellan i 
Lindelse paa Langeland. 1838 udnævntes han til Sognepræst for 
Marie Malene og Koed Menigheder i Ribe Stift. Aaret efter 
ægtede han Dorothea Suhr (f. 1814 d. 1844), Datter af Kapitajn og
Grosserer F. Didr. S., og efter hendes Død 1846 Eline Hansine 
Carstensen (f. 1826), Datter af Proprietær Thom. C. paa Ryomgaard.

G. var en baade i legemlig og aandelig Henseende ualmindelig 
sund og kraftig Natur; de Prædikener, han har udgivet i en senere 
Alder («Krybben og Korset»,  en Postil, 1859 og 1871), vise, at han 
har været en dygtig Prædikant af den Retning, som man hos os 
plejer at benævne efter Biskopperne Mynster og Martensen. Men 
ved Siden af hans præstelige Virksomhed var han, som saa mange 
af sine samtidige, gjennemtrængt af en glødende Fædrelandskjærlighed, 
og han har sikkert aldrig følt, at der kunde komme nogen Kollision
mellem Arbejdet for det jordiske og det himmelske Fædreland. 
I Marie Malene oplevede han Udbruddet af den første slesvigske 
Krig, og den unge Præst blev en væsentlig Støtte for den 
Bevægelse, der rejstes for at kalde Befolkningen til Kamp for 
Fædrelandet. Han færdedes rundt om til Hest ved de mange Møder, 
der holdtes paa hans Egn i den Anledning, og ikke sjælden var 
det hans Ord, der opflammede Begejstringen og satte Mod i de 
tvivlende. Da Efterretningen kom om, at den danske Hær efter 
Slaget ved Bov havde besat Slesvig, skrev han i sin Dagbog: 
«Hvilken Glæde at være dansk i disse Dage». Og han var ikke 
af dem, der tabte Modet, da siden Begejstringen afløstes af
Resignationen. Han var i Besiddelse af en god Del Lune og kunde 
godt tage det med Ro, naar han f. Ex. hørte, at Landeværnet i et 
Sogn i Nærheden havde begravet sine Lanser. - Endnu 1848 
forflyttedes han til Cathrine Kirke i Ribe, men allerede 1851 
ansattes han som Præst for den frie danske Menighed i Flensborg.

Her levede han sine bedste Dage, og hvor afgjort dansk han 
end var, saa han aldrig nærede Tvivl om, at det var en Gud 
behagelig Gjerning at arbejde paa at redde Slesvigs Befolkning fra 
den Ulykke at blive fortysket, saa var han dog intet mindre end 
en Fanatiker. Da han holdt Tiltrædelsesprædiken i Flensborg, sagde 
han: «Jeg kommer hverken til eder som en Tyv eller Røver, og 
jeg vil raade enhver til at blive ved det Sprog, hvori han beder 
sit Fadervor.» Denne Grundsætning svigtede han heller ikke siden; 
han var overbevist om, at det i Slesvig ikke gjaldt om at erobre 
det tilbage, der var ugjenkaldelig tabt, men at bevare dansk Sprog 
og dansk Sind, hvor det endnu ikke var helt overvældet af det 
tyske. -- G. kunde med rette sige, at han i Flensborg ligesom 
blev sat paa en bar Sten, i det der ikke overleveredes ham andet 
end den gamle Stenkirke og ingen Sognefolk; thi Menigheden 
skulde først dannes af dem, der frivillig vilde slutte sig til ham. 
Men den voxede hurtig og bestod til sidst af o. 600 Familier eller 
o. 3000 Mennesker. Naturligvis hørte de danske Embedsmænd i 
Regelen til den, men Hovedbestanddelen var dog Byens Borgere, 
af hvilke de fleste hjemme talte Plattysk. En fortrinlig Støtte havde 
G. i sin Degn Hans Mikkelsen Tofte, hvis Levned han har skildret. 
Ved Siden af Kirken oprettedes der en dansk Borgerskole, som 
allerede 1857 talte 180 Børn. I Aaret 1853 oprettedes det 
theologiske Examinationskollegium for Slesvig, og en Maaneds Tid før, 
den første Examen skulde afholdes, fik G. og flere andre Præster 
Ordre til at examinere. En af disse var fortvivlet over den 
Opgave, som var stillet ham, og vilde frasige sig Hvervet; men G. 
trøstede ham med, at naar Carl Moltke uden videre havde udnævnt 
dem, var derved intet at gjøre. Kommissionen maa ogsaa have 
løst sin i mange Henseender mislige Opgave tilfredsstillende; thi 
der blev mærkelig nok aldrig fra tysk Side ført Klage over den. 
Endnu skal det nævnes, at G. 1860 valgtes til Stænderdeputeret;
men han kom kun til at deltage i Forsamlingen 1863, der strax 
opløstes ved, at de tyske Medlemmer forlode den.

Imidlertid kom de Dage, da det ikke var en Glæde, men en 
Sorg at være dansk. G. var 1864 54 Aar gammel, men han saa 
den anden slesvigske Krig i Møde med samme Mod som den første, 
og Modet knækkedes ikke, da Ulykken kom. Med sit Danebrogskors 
paa Præstekjolen varetog han sit Embede, enten Byen var 
fuld af fanatiske Slesvig-Holstenere eller af fjendtlige Tropper. Han
færdedes idelig paa Lasaretterne, og over for de frafaldne forstod 
han at optræde med den Overlegenhed, som en god Samvittighed 
giver. 24. Avg. fik han sin Afsked, fordi han havde erklæret, at 
han endnu følte sig bunden ved den Ed, han havde aflagt til den 
danske Konge. Han forlod da Flensborg, hvor, som han skrev i 
en Artikel i «Fædrelandet», Ødelæggelsens Vederstyggelighed nu
sad paa det Sted, hvor han og mange andre danske Mænd havde 
nedlagt deres bedste Arbejdskraft. 

Han udnævntes 1867 til Præst i Idestrup paa Falster. Det gik 
ham vistnok her, som det er gaaet saa mange slesvigske Præster: 
Forholdene her hjemme vare saa forskjellige fra, hvad de vare 
vante til, at de ikke helt kunde finde sig til rette i dem. Han
søgte da sin Glæde i Bøgerne; thi om han end hverken var eller 
gjorde Fordring paa at være en lærd Mand, var han mere belæst 
end de fleste Præster. Han tog sin Afsked 1884 og døde i Kjøbenhavn 
22. Juni 1886.

G.s Gave var stor Klarhed i Udtrykket og varm Følelse, som 
det især fremtræder i hans Prædikener; man vil ikke hos ham finde 
nye Synspunkter eller dybsindige Tanker, som andre ikke skulde 
have tænkt før ham. Men han var en selvstændig Mand, der til 
enhver Tid udtalte sin Overbevisning, ogsaa hvor han vidste, at 
den kunde bringe ham i Forlegenhed. Men hans Aabenhed og 
Hjærtelighed, der ligesom stode prægede saa tydelig, at enhver kunde 
læse dem, i hans smukke Ansigt under de hvide Haar, skaffede ham 
i alle hans Stillinger trofaste Venner.

Graae, 48 og 64, efterladte Dagbogsoptegnelser, 1886. 
Graae, Mellem Krigene, efterladte Optegnelser og Breve, 1887. 
Erslew, Forf. Lex. 

L. Koch.



Graah, Andreas, 1701-1780, Medlem af Kancellikollegiet, 
en Søn af islandsk Kjøbmand Jacob Sørensen G. og Inger f. Windekilde, 
fødtes 15. Sept. 1701, blev 1736 Sekretær i danske Kancelli,
1739 Kancelliforvalter, 1744 Kancelliraad, 1749 Justitsraad, 1759 
Assessor i Kancellikollegiet, 1760 Etatsraad, 1769 Konferensraad, 
afskedigedes 1771 saa vel fra sit Kancelliforvalterembede som fra
sin Stilling i Kancellikollegiet, men fik dog 1773 atter Sæde i dette 
og deltog i dets Møder indtil sin Død, 15. Marts 1780 i Kjøbenhavn. 
Han blev 26. Juni 1744 gift med Petronella Helene Hersleb
(f. 18. Juni 1724, d. i Kjøbenhavn 4. April 1778), en Datter af Biskop 
Peter H. og Bolette f. Hjort. 

G. Kringelbach.



Graah, Jacob, 1721-56, Forfatter, Præst, 
blev født i Rensborg, hvor hans Fader, Jens G., var Regimentskvartermester (d. 1743). 
Han blev Student fra Fredericia 1739, laa paa Borchs Kollegium 
1746-49 og var derefter Huslærer hos Abraham Lehn, hvis Søn 
Poul Abraham L. han dimitterede til Universitetet 1752. I 
«Spectatorfejden» optraadte han med sej Udholdenhed, men ikke 
synderlig vittig som Mag. Andr. Lundhoffs Defensor lige over
for J. Ries' satiriske Angreb («Lærde Tidender» 1745). Sin Rimekunst 
anvendte han tillige flittig som Lejlighedspoet, og ved Omskiftelser 
i Kongehuset maatte ogsaa hans Muse give Bidrag. J. E. Schlegels
mislykkede Tragedie «Kong Knud» fandt i ham en Oversætter. 
Sine spredte Arbejder samlede han 1751 under Titel «Poetisk 
Tidsfordriv, Sproget til Nytte og Sir paa danske Vers Tid efter anden 
udførte», i 2 Dele. 1753 tog han Attestats og gik strax efter som 
Skibspræst til Kina. Han opholdt sig nogen Tid i Kanton og 
vexlede i Slutningen af 1754 Breve med Jesuiten Lefebure i Maçao, 
hos hvem han søgte Oplysning om Landets Historie m. v. Kort 
Tid efter har han imidlertid tiltraadt Hjemrejsen, paa hvilken han 
omkom ved Skibets Forlis 1756.

Lærde Tidender 1756, Nr. 18 f.
Stolpe, Dagspressen i Danm. IV, 213 ff.

A. Jantzen.



Graah, Jens Andreas, 1787-1873, Stiftamtmand, 
en Søn af ndfr. nævnte Konferensraad Peter Hersleb G., fødtes 18. Febr. 
1787 i Kjøbenhavn, blev 1804 privat dimitteret, arbejdede derefter 
en Tid som Volontær i sjælland-fynske Landvæsenskontor og ved 
Opmaalingen til Matrikuleringen i Fyn, blev 1812 juridisk Kandidat, 
fik s. A. Bestalling som Landmaaler, indtraadte 1813 først som Volontær
i det dansk-norske Kammerkancelli og senere som Avskultant i 
Rentekammeret, blev 1815 Kammerjunker, 1822 Amtmand i Hjørring 
Amt, udnævntes 1836 til Kammerherre og Amtmand i Præstø Amt, 
men fik kort Tid efter Tilladelse til at forblive i sit tidligere Embede, 
blev 1843 Stiftamtmand i Aarhus Stift, efter at der i Hjørring Amt 
havde rejst sig en saa stærk Opposition imod ham, at hans Stilling 
der var bleven ham pinlig. Men heller ikke i den nye Virkekreds 
lykkedes det ham, trods hans utvivlsomme Retsindighed, at vinde 
almindelig Anerkjendelse eller tilstrækkelig Avtoritet; dertil manglede 
han i alt for høj Grad Energi, Snarraadighed og Konduite. Da den
fjendtlige Hær i 1848 trængte op i Nørrejylland, blev det derfor 
ogsaa anset for nødvendigt at adjungere ham Bankkasserer og 
Stænderdeputeret Otterstrøm, og ved Udgangen af Aaret 1857 
blev han entledigedet. Han døde 26. Jan. 1873 i Kjøbenhavn.

G. Kringelbach.



Graah, Peder Hersleb, 1750-1830, Højesteretsassessor, juridisk Forfatter, 
fødtes 1. Febr. 1750 og var Søn af ovfr. nævnte 
Konferensraad Andreas G. Han blev Student 1766, tog theologisk 
Attestats 1768 og blev juridisk Kandidat 1772. Allerede Aaret 
forinden var han bleven Underkancellist i det danske Kancelli, 1774 
blev han Kancellisekretær og 1777 Landsdommer og Landstingsskriver 
paa Bornholm, hvor han fra 1781 tillige delvis fungerede 
som Amtmand. 1784 udnævntes han til Assessor i Højesteret, hvor
han 1822 blev Vicejustitiarius; i 1812 blev han udnævnt til 
Konferensraad. Efter Ansøgning blev han i Naade entlediget 1827 og 
udnævntes til Storkors af Danebrog. Han blev 1786 gift med 
Eleonora Sophie Beck (d. 1826), Datter af Kancelliraad og fhv. 
Plantør paa St. Croix Jens B. 14. Dec. 1830 døde han i Hjørring.

G. indlagde sig udmærkede Fortjenester som dygtig, energisk 
og uegennyttig Embedsmand. Særlig mindedes længe med 
Taknemmelighed hans Fortjenester af Retsplejen og Bjærgningsvæsenet 
paa Bornholm, hvor han ogsaa med Kyndighed virkede for Landbrugets
Fremme. Hans Interesse for Landboreformerne førte ham 
til at udgive «Christian VII's nye Landbolovgivning» i 3 Bind 
(1797-1809), hvilken Lovgivning han i Fortalen priser med Varme 
og Kyndighed. I 2. Bind af dette Værk findes som Anhang 
«Nogle Træk af Historien om vore Forfædres Bedrifter i Søkrige 
og Søtog» (senere udgivet særskilt med en noget ændret Titel), et 
Arbejde, der vidner om Forfatterens varme Fædrelandskærlighed. 
I øvrigt var G.s litterære Virksomhed ikke af stor Betydning. 
Foruden mindre Afhandlinger og Recensioner i forskjellige 
Tidsskrifter udgav han i 1798 «Forsøg til en kort Oversigt af det 
borgerlige Selskabs Oprindelse og Øjemed samt de danske Staters
politiske Indretning til Brug for Skoleungdommen» (gjenudgivet 
senere med Tillæg og ændret Titel) og i 1800 «Den velinstruerede 
Skipper eller Anvisning for søfarende», en Omarbejdelse af en 
ældre Oversættelse af et tysk Værk med Tilføjelser af Oplysninger 
om gjældende dansk Søret. Dette sidste Værk anmeldtes i «Lærde 
Efterretninger» 1801 af A. S. Ørsted, der vel anerkjender det som 
et nyttigt Arbejde, men beklager, at Forfatterens Mangel paa 
Kjendskab til fremmed Søret paa flere Punkter har medført urigtige, 
forældede Fremstillinger af denne.

Erslew, Forf. Lex.

Jul. Lassen.



Graah, Wilhelm August, 1793-1863, Søofficer, 
Søn af ovfr. nævnte Konferensraad Peter Hersleb G., blev født i Kjøbenhavn 
24. Okt. 1793, ansattes som Sekondlieutenant i Marinen 1813, 
avancerede til Premierlieutenant 1820, til Kapitajnlieutenant 1830 og til 
Kapitajn 1840; Aaret efter blev han stillet uden for Nummer. 1821 
sendtes han paa det kgl. Rentekammers Foranstaltning til Island 
for at afslutte den navtiske Del af Kysternes Opmaaling, særlig 
Berufjorden og dens Omegn. Admiral Løvenørn skriver herom i 
«Beskr. over den islandske Kyst» 4. Hæfte: «Hans udmærkede 
Kundskaben og Flid har vi i Særdeleshed at takke for de 
fuldstændige Oplysninger over Østkysten og de derværende Havnes
Anduvning og Besejling». Det Materiale, G. her indhøstede, 
benyttes endnu den Dag i Dag. -- 1823 afgik G., atter udsendt af 
Rentekammeret, til Grønland for at tilvejebringe bedre Søkort 
over den nordlige Del af Vestkysten, da de tidligere benyttede 
havde vist sig upaalidelige. Han overvintrede i Godhavn og blev
her forlovet med sin senere Hustru, Maren Cathrine West (f. 28. Maj 
1810 d. 14. Juni 1879), Datter af Inspektør i Nordgrønland J. W. 
Resultatet af Rejsen var et voxende Kort over Grønlands Vestkyst 
fra 68° 30' til 73° n. Br. samt en hertil hørende Beskrivelse med 
Havnekort og Landtoninger, hvilket alt 1825 blev udgivet af Søkortarkivet. 
-- I Aarene 1826 og 27 var G. ansat ved Karantænevæsenet 
paa Ejderen, men afgik atter Aaret efter paa ny til Grønland, hvor 
han 1828-31 foretog sin mest bekjendte Rejse. Opgaven gik ud 
paa at undersøge Østkysten fra Kap Farvel til den 69. Breddegrad 
for om muligt at finde Spor af den i de gamle Sagaer omtalte 
Østerbygd, som man hidtil havde formodet laa paa Grønlands 
Østkyst. Udbyttet af Rejsen var et Kort over den berejste Del af 
Landet indtil 65° 18' n. Br. tillige med en fortrinlig Beskrivelse af 
Rejsen, kaldet «Undersøgelsesrejse til Østkysten af Grønland 1828-31» 
(1832); af selve Østerbygden blev derimod intet Spor fundet, 
lige saa lidt som der gjennem de indfødte kunde erfares noget om 
Spor af tidligere Bebyggelse. Den første Vinter tilbragte han ved 
Nanortalik, den anden ved Nukarbik (63° 22' n. Br.) paa Østkysten, 
hvor han levede under bestandige Farer og Savn, og den tredje 
ved Julianehaab. Største Parten af Rejsen forløb under temmelig 
fortvivlede Forhold. Allerede tidlig maatte han tilbagesende sine 
evropæiske medrejsende, da han frygtede for Expeditionens 
Subsistens, i det han mod Beregning hverken ved Fangst eller Indkjøb
kunde skaffe Levnedsmidler til Veje; hans medbragte Beholdning var 
saa knap, at det ikke var langt fra, at han selv var sultet ihjel; 
hertil kom yderligere det Uheld, at han en stor Del af Rejsen var 
syg. Endelig lagde ogsaa Is og Storme ham store
Hindringer i Vejen, saa at man maa beundre
det Heltemod og den Udholdenhed, G. her lagde
for Dagen. 1832 udgav Søkortarkivet et Kort over
Grønland med Omgivelser, for en stor Del støttet
paa G. s Opmaalinger, hvilket er blevet benyttet
lige indtil 1888, da der paa Basis af nye Arbejder,
udførte af Kapitajn G. Holm, udkom et nyt. Efter
sin Hjemkomst blev G. Medlem af den administrerende
Direktion for den grønlandske og færøske Handel, i
hvilken Stilling han forblev indtil 1850. 1837-38
var G. udkommanderet som Chef for Briggen «St. Thomas» 
til Vestindien. Sit Ophold her ovre benyttede han
til at samle Materiale til en Revision af de højst
mangelfulde Kort og Beskrivelser, der den Gang fandtes
over disse Farvande. Med Ufortrødenhed besteg han
fremragende Punkter for at maale Vinkler og besejlede
med Briggen Løb og Farvande, hvor ingen Skibe før
havde vovet sig frem. Admiral Zahrtmann skriver 1849
om disse Undersøgelser i Værket «Om Grundlaget for
Søkortarkivets nye Kort over dansk Vestindien»: «Der
blev ved disse Maalinger indsamlet en Masse Stof til
Berigtigelse af Punkternes indbyrdes Beliggenhed,
og Kapitajn G. har i saa Henseende grundet sig et
Navn her ligesom i Grønland». Det af Arkivet i 1849
udgivne Kort benyttes endnu. Det maa endnu nævnes,
at G. i 1818 har udgivet et «Udkast til Danmarks
Søkrigshistorie». G. døde 16. Sept. 1863.

Nyt Archiv f. Søvæsen 1849.
Erslew, Forf. Lex.



Grabow, Køn Jochum, --1668--, Admiral. 
Af den meklenborgske Adelsslægt G. kom i Slutningen af
det 16. Aarhundrede en Linje til Danmark med Hans
G., hvis Søn Jochum ægtede Maren Steensen, Søster
til den bekjendte Landsdommer Vincents S. En anden
Søster, Anne, blev gift med K. J. G., der maa have
været en nær Frænde af Jochum G., da han ligesom
dennes tyske Farfader skrives til Watke eller
Woidtche i Meklenborg. Vistnok gjennem sin Frue blev
K. J. G. Ejer af Hovedgaardene Sørup og Ottestrup i
Ringsted Herred. Hvornaar han selv eller mulig alt
hans Fader er kommen til Danmark, vides ikke, men
1624 fik han Bestalling som Skibslieutenant, sendtes
Aaret efter til Weseren og førte her i Vinteren 1626-27 
2 Jagter, der laa for at hindre Tilførsel til
Bremen. Efter 1628 at have faaet Bestalling som
Skibschef førte han Orlogsskibet «Svanen», der
hørte til Elbflaaden. Han vedblev efter Freden at
staa i aktiv Tjeneste og blev oftere 
udkommanderet. 1637 benyttedes han paa Sendefærden
til Rusland efter Hertug Hans' Lig, Aaret efter førte
han en Eskadre i de danske Farvande, og 1639 havde
han den øverste Kommando over Skibene paa Elben
og Weseren. 1640 fik han Borreby med Jerrestad
Herred i Forlening, men vedblev at være Søofficer
og konvoierede 1642 med 3 Orlogsskibe Saltskibene
til og fra Spanien. Under Krigen med Sverige deltog
han i Slagene i Listerdyb og paa Kolberger-Heide og
førte en Eskadre af den Flaade, der skulde passe paa
de i Kieler-Fjord indesluttede Svenskere, et Hverv,
den, som bekjendt, daarlig røgtede; endelig førte
han i Slaget under Laaland Orlogsskibet «Oldenborg»,
der toges ved Entring af Fjenden, hvorved han blev
fangen. Efter Krigen fik han og hans Hustru Livsbrev
paa hans Forlening imod at eftergive tilgodehavende
Pension og andre Fordringer hos Kronen. Endnu 1652
førte han som Admiral de Skibe, der sendtes til
Helsingør for at hindre et Sammenstød paa dansk
Territorium mellem den engelske og hollandske
Flaade. Da Krigen udbrød 1657, blev han beordret at
give Møde, men om hans Deltagelse i Krigen forlyder
intet. Han døde døde i Foraaret 1668  og efterlod sig ej Børn.

Lind, Kristian IV og hans Mænd p. Bremerholm S. 230 ff.

Thiset.



Grahn, Lucina Alexia (kaldet Lucile), f. 1819, Danserinde. 
Født i Kjøbenhavn 30. Juni 1819 kom hun i
Barnealderen paa det kgl. Theaters Danseskole, fik sin
Uddannelse af Solodanser Larcher og betraadte 29. Maj
1829 første Gang Brædderne som Sabi i Balletten
«Danina eller Jocko, den brasilianske Abe». Hun gjorde
saa stor Lykke i denne Barnerolle, at flere lignende
bleve hende betroede, men efter at Bournonville
havde overtaget Uddannelsen af Ballettens Elever,
fik han hurtig Øjet op for, hvilke ganske usædvanlige
Evner der boede hos den unge Pige, og fritog hende
fra al Theatertjeneste for privat at uddanne hendes
Anlæg. Hendes egentlige Debut paa det kgl. Theater
var 23. Sept. 1834 i en Pas de deux i «Den stumme
i Portici», og her gjorde den unge Pige, der samme
Sommer havde været i Paris med Bournonville for at
studere de fremmede Mønstre, overordentlig Lykke
ved sin fuldendte Virtuositet, som understøttedes af
en meget smuk, rank Figur, et opvakt Ansigt og den
fineste Gratie i alle Bevægelser. Sin første større
mimiske Rolle fik hun 28. Okt. 1835 som Astrid i
«Valdemar», og da Bournonville Aaret efter havde
arrangeret Taglionis Ballet «Sylfiden» for hende, 
som her i udførte Titelrollen med en paa
Theatret aldrig før set Fuldendthed, blev
hun s. A. kgl. Danserinde og allerede 1837
Solodanserinde. I Sommeren 1837 uddannede hun sig
yderligere i Paris under Barrez og fik et glimrende
Tilbud fra den store Opera, men afslog dog dette
og vendte tilbage til Kjøbenhavn, hvor hun i det
paafølgende Aar igjen gjorde stormende Lykke dels
ved sin Udførelse af spanske Folkedanse, dels ved sin
Dans som Zoloë i «Brama og Bajaderen» og som Hertha
i «Herthas Offer». Hun var imidlertid kommen til at
staa paa en uheldig Fod med Bournonville, der i sin
Iver for hendes Vel greb lidt for stærkt ind i hendes
private Forhold, og efterhaanden modnedes hos hende
Beslutningen om at modtage det fornyede Tilbud, der
var gjort hende fra l'Académie de musique i Paris. I
den spanske Dans El jaleo optraadte hun sidste Gang
paa det kgl. Theater 23. Febr. 1832 søgte om og
fik Permission for fra Begyndelsen af Marts at give
nogle Gjæsteforestillinger i Hamborg, men rejste fra
Hamborg ikke hjem, hvorimod hun tog til Paris. Her
optraadte hun s. A. med stor Bravour paa den store
Opera og gjæstede senere under umaadeligt Bifald
St. Petersborg. Da hun i 1845 kom til London, var det
en hel Begivenhed, at hun skulde optræde i en Pas de
quatre med sine 3 ældre Rivalinder Taglioni, Grisi og
Ceritto. Hun gik sejerrig ud af Væddekampen, og fra
nu af lignede hendes Kunstnerbane, paa hvilken hun
besøgte næsten alle Evropas Hovedstæder, et formeligt
Triumftog. Hendes Dans var lige saa teknisk fuldendt,
som den var gratiøs og decent, og samtidig udmærkede
hun sig ved sin sjælfulde Mimik. Derfor staar
hun maaske ogsaa uovertruffen i sin karakteristiske
Gjengivelse af Folkedanse som Cachuca og El jaleo. Sin
Fødeby besøgte hun kun én Gang senere, i 1854, opholdt
sig her kun faa Dage og optraadte ikke som Gjæst paa
Theatret. Dette fraraadedes hende nemlig bestemt,
da det ikke var gaaet Publikum af Minde, at hun midt
under den 1. slesvigske Krig ikke blot i Hamborg
havde medvirket ved en Forestilling til Indtægt
for Oprørshærens Saarede, men tillige ved samme
Lejlighed var optraadt med den tyske Kokarde og i
sort-rødt-gyldent Kostume. Hun ægtede 1856 Tenoristen
Friedrich Young, antog Navnet Grahn-Young, ledede
1858-61 Balletten ved Stadttheatret i Leipzig og fra
1869-75 Balletten ved Hoftheatret i München. Siden
den Tid har hun levet et tilbagetrukket Liv i samme
By.

Overskou, Den danske Skueplads.

Edgar Collin.



v. Gram, Carl Christian, 1703-80, Overjægermester og Forstmand, 
var Søn af ndfr. nævnte Overjægermester Friedr. v. G. 
(d. 1741). G. blev 1720 Jagtjunker, 1725 Jægermester ved Parforcejagten, 
1731 virkelig Hofjægermester samt Jægermester paa Øerne 
øst for Store Bælt, 1734 Kammerherre, 1747 Overjægermester, 1749 
Gehejmeraad og 1763 Gehejmekonferensraad. 1741 blev han Ridder 
af Danebrog, 1762 fik han Ordenen de la fidelité, 1768 
Elefantordenen. Han ægtede 1733 Birgitte Christiane Grevinde Friis 
(f. 1715 d. 1775), Datter af Christian Greve Friis til Frijsenborg. 
G., der i 1768 havde mistet en Søn, som var Hofjægermester, 
døde 24. Jan. 1780. En Datter arvede 1799 Grevskabet Frijsenborg. 
-- Som Overjægermester stod G. i Spidsen for Skovbestyrelsen,
og fra 1763 indførte han i Forening med den berømte tyske 
Forstmand J. G. v. Langen en ordnet Drift med Opmaaling og Taxation, 
regelmæssig Inddeling, Hugst og Kultur i Nordostsjællands 
Statsskove, som han tillige søgte at indfrede og befri for en Række 
trykkende Servitutter. «Den nye Indretning» mødte, bl. a. paa 
Grund af dens Kostbarhed, megen Modstand og blev kun til Dels 
gjennemført; men G.s og v. Langens Arbejder og Erfaringer 
dannede i mange Retninger Grundlaget for den Skovdrift, der, fra
1778 under Ledelse af en selvstændig Overforstmester, senere blev 
indført i Statens og mange private Skove. 

P. Birch, Geheimeraader 1700-71.
A. Oppermann, Bidrag t. d. danske Skovbrugs Hist. 1786-1886.

A. Oppermann.



Gram, Caspar Frederik, 1807-57, Præst, 
Søn af Toldoppebørselsbetjent Lars G. (d. 1831) og Louise f. Dircks (d. 1849), er 
født i Nexø 17. Juli 1807, blev Student fra Rønne 1826 og tog 
theologisk Embedsexamen 1834. Efter at have været Huslærer hos 
Hofjægermester Brun paa Krogerup blev han 1836 Sognepræst i 
Daler ved Møgeltønder og 1849 2. Kapellan ved Holmens Kirke 
i Kjøbenhavn samt 1852 Præst og Sygetrøster ved Søetatens Hospital. 
I dette Embede døde han 22. April 1857. Han ægtede 1836 Nicoline
Christiane Wolf (f. 1801 d. 1884), Datter af Adjunkt Peder Rud. W. i 
Vordingborg. -- G. valgtes til Medlem af den grundlovgivende 
Rigsforsamling i Ribe Amts 5. Kreds, hvor han gjenvalgtes 1849. 1852 
valgtes han i Bornholms 2. Kreds, 1853 i Kjøbenhavns 8. og 1855
igjen i sin gamle Kreds paa Bornholm. I Rigsdagen stemte han med 
det national-liberale Parti, men tog kun liden Del i Forhandlingerne.

Erslew, Forf. Lex.

L. Koch.



Gram, Frederik Terkel Julius, 1816-71, Retslærd. 
Hans Forældre vare Godsforvalter paa Knuthenborg Herman Michael G. 
og Mette Christine f. Thaning; han fødtes paa Knuthenborg 26. Avg. 
1816. Hans Farfaders Fader var Professor theologiæ ved Sorø 
Akademi Laurids G. 1835 blev han Student fra Borgerdydskolen paa
Christianshavn og 1841 juridisk Kandidat. I sine Kandidataar, 
indtil han udnævntes til Lektor, var G. en meget søgt juridisk 
Manuduktør. Han foretog i dette Tidsrum 2 Rejser til Udlandet, 
under hvilke han navnlig studerede i Heidelberg og i Frankrig,
samt arbejdede fra Sept. 1842 som Volontær i Kancelliet. I 1847 
udnævntes han til Lektor i det juridiske Fakultet og 1849 til 
Professor i det rets- og statsvidenskabelige Fakultet ved Kjøbenhavns
Universitet, i hvilken Stilling han virkede indtil sin Død, 3. Juni 
1871. 30. Okt. 1852 ægtede han sin Kusine Louise Christiane Roulund 
(f. 1829), Datter af den viborgske Stænderdeputerede Rasmus R. 
og Karen Christine f. Rasmussen. I 1856 udnævntes han til 
extraordinær Assessor i Højesteret, i 1867 til Etatsraad, og ved 
Jubelfesten i 1868 kreeredes han af det juridiske Fakultet i Lund til 
Æresdoktor. Fra 1859 indtil sin Død var han Provst ved Kommunitetet
og Regensen.

Skjønt G. tidlig følte sig draget ti] historiske Studier, blev 
det dog ikke Retsvidenskabens historiske Side, som han ofrede sin 
Interesse og sine Kræfter. Overvejende praktisk interesseret som 
G. var, kunde de retshistoriske Undersøgelser med deres forholdsvis 
ringe praktiske Udbytte ikke fængsle ham. Hans Opgave maatte 
efter hele hans Anlæg være den at fastsætte den gjældende danske
Rets Stilling til de Problemer, som det faktiske Retsliv frembød, 
og paa dette Omraade udrettede han med Skarpsindighed, Flid og 
en aldrig svigtende sund Sans og Retstakt noget betydeligt. Ved 
disse Egenskaber og ved sin klare Fremstilling havde han særlige 
Evner til at vinde Praktikere for sine Anskuelser. Over for 
Undersøgelser af almindeligere Natur var han egentlig noget skeptisk. 
Kun i det konkrete følte han fast Grund under Fødderne. Med 
sin Lovbog og det praktiske Livs Erfaring for sig naaede han langt. 
Vilde man optælle de Punkter, hvor han i mere konkrete Afgjørelser 
dissentierede fra Forgængere og Efterfølgere, vilde det ses, at 
Nutiden i de fleste Tilfælde vilde stille sig paa G.s Side. De almindelige 
Undersøgelser indlod han sig ikke paa, men tog det overleverede. 
Først da Aagesen og Goos optoge disse i mere realistisk Retning, 
end det hidtil var sket, fik han Blikket op for deres Betydning, men 
det kom for sent til at faa Indflydelse paa hans Forfattervirksomhed. 
Paa hans Universitetsundervisning fik derimod hans Samarbejde med 
disse Mænd i senere Aar en betydelig Indflydelse.

G.s Hovedværk, «Den danske Formueret» (1. Del, Læren om 
de tinglige Retsforhold, 1855, 2- Udg. 1858; 2. Del, Læren om 
Fordringsforholdene eller de obligatoriske Retsforhold, 1. Bd. 1860, 2. Bd. 
1864), fik betydelig Indflydelse paa Retsanvendelsen. I sin Fortale 
til Formuerettens 1. Del omtaler G., hvor meget han skylder Larsen 
og Ørsted, men han sætter dog vist her sin Gjæld til Larsen noget 
for højt. Formelt ganske vist ikke, thi Larsens Forelæsninger have
vistnok befriet ham for adskilligt Arbejde med Stoffets systematiske 
Ordning og givet ham adskillige retshistoriske Oplysninger. Men 
materielt skylder han næppe Larsen meget; det var, som det siges 
i Fortalen, Ørsteds Skrifter, der maatte være «Grundlaget og 
Udgangspunktet» for hans Forskninger i dansk Lov og Ret. En jævn 
og ædruelig Bearbejdelse og Udmøntning af det Ørstedske Raastof, 
saa vidt som Ørsted ikke selv havde overkommet dette Arbejde, 
var det, som Tiden først og fremmest trængte til, og at dette 
Arbejde tilfaldt en Mand som G., har sikkert været til stort Held for 
Udviklingen i Retsanvendelsen. En Aagesen umiddelbart efter 
Ørsted vilde enten have sprængt Kontinuiteten i Praxis eller -- 
sandsynligere -- brudt Forbindelsen imellem Theori og Praxis, ikke just 
fordi der virkelig er et Spring imellem Ørsted og Aagesen, men 
fordi man i det praktiske Retsliv ikke endnu ret forstod Ørsted og 
vilde have været uden Forstaaelse af nye Tungemaal, som gave 
Udviklingen Fart. Ved sin Indgaaen paa det konkrete, ved at 
fæstne og afstive dette og ved ad denne Vej at føre den 
videnskabelige Udvikling videre vandt G. de praktiske Juristers
Forstaaelse af denne. Under farlige Tider forstod han at fremme og 
at bidrage til at bevare Forbindelsen mellem Theori og Praxis.

Foruden den almindelige Behandling af Formueretten foreligger 
der fra G.s Haand dels utrykte, dels trykte Forelæsninger og 
Afhandlinger om spredte Æmner samt «Den private Søret efter dansk 
Lovgivning» (1851) og «Forelæsninger over den danske Familieret»
(1868). Maa Formueretten end efter sit Æmne og i Følge sin 
Indflydelse betegnes som G.s Hovedværk, er Søretten dog vistnok 
egentlig hans betydeligste Arbejde. "Her kunde G. ikke føle sig 
bundet ved noget stærkt Hensyn til ældre Arbejder og almindelige
Theorier, men kunde frit operere med de Faktorer, der vare ham 
kjærest, og som han bedst magtede, og hans Forfatterindividualitet 
finder her sit reneste Udslag. I Familieretten er han derimod 
trykket af A. W. Scheels kort i Forvejen udgivne Behandling, og 
Fremstillingen af dette Æmne maatte hvile paa dybere retshistoriske 
Undersøgelser, som først Deuntzer optog.

G.s Lærervirksomhed var præget af de samme Egenskaber 
som hans Forfattervirksomhed. Tilhørerne kunde ikke altid føle 
sig slaaede af de almindelige Begrundelser af hans Læresætninger, 
men disse selv og de «Hensigtsmæssighedshensyn», hvormed han 
forsvarede dem, -- han sondrede efter Tidens Terminologi mellem
«juridiske Hensyn» og «H.ensigtsmæssighedshensyn» -- glemtes ikke.

Som Medlem af Konsistorium tog G. med stor Dygtighed virksom 
Del i Styrelsen af Universitetets Anliggender. Men ved Siden 
af alt dette maa ikke glemmes hans Virksomhed som Regensprovst. 
Han havde en ejendommelig Evne til at forstaa og sætte sig i 
hjærtelig Forbindelse med de unge og navnlig et ualmindeligt Greb 
paa at hjælpe dem paa ret Vej igjen, naar det i en eller anden 
Henseende var gaaet galt. Han opgav ingen, saa længe der øjnedes 
nogen Mulighed for Redning, og slap ikke Taget, før han følte sig 
sikker. I Lovgivningsarbejder kom G. ikke til at tage Del. I 1870 
udnævntes han vel til Medlem af Kommissionen til Udarbejdelse af 
Forslag til en ny Sø- og Handelslovgivning, men den Sygdom, der 
endte med hans Død, begyndte allerede tidlig i 1871.

Erslew, Forf. Lex.

Jul. Lassen.



v. Gram, Friedrich, 1664-1741, Gehejmeraad, 
var Søn af Eckhard v. G. til Grahlow, kurbrandenborgsk Dragonkapitajn, og 
født i Marts 1664. Han kom til Danmark i Christian V's Tid og 
blev Jagtpage. Som saadan blev han 1684 tillige med den kgl. 
Overjæger og andre Jagtbetjente af Kongen sendt over til Jylland,
hvor Ulvene anrettede store Ødelæggelser. Om Rejsen over det af 
Drivis opfyldte Store Bælt og om de Farer og Lidelser, han udstod 
paa den, har han selv givet en Beretning. -- Efter at være bleven 
Kammerjunker blev G. forfremmet til Hofjægermester i Sjællands 
Stift, i 1708 blev han Etatsraad, fik 1714 Danebrogsordenen og blev 
1718 Amtmand i Frederiksborg og Kronborg Amter. I denne sidste 
Egenskab tog G. virksom Del i de betydelige Arbejder, der paa 
den Tid foretoges til Dæmpning af Sandflugten i Egnen af Tisvilde;
der gravedes en Kanal, af Ingeniørmajor Eberlein, og plantedes 
Marehalm i Mængde. I 1738 rejstes der til Amindelse om 
Sandflugtens Dæmpning en Mindestøtte ved Tisvilde. I 1725 var G. 
Medlem af den Kommission, der behandlede Sagen mod Assessor 
Ryssel og Præsten Trojel paa Christianshavn (de havde sigtet 
Dronning Anna Sophie og hendes Slægtninge for at ville omstyrte 
Enevoldsmagten); 11. Okt. 1729 blev han Gehejmeraad, 1730 
Overjægermester, fik Elefantordenen, 
i 1732 Ordenen de la fidelité. I Kjøbenhavn ejede
han den prægtige Gramske Gaard (hvor nu Hôtel d'Angleterre staar), 
der i Christian V's Tid var opført af Storkansler Fr. Ahlefeldt. G. 
var gift 1. med Henriette f. de Cheusses, 2. med Charlotte Sophie 
f. v. Hattenbach. Han døde 25. Marts 1741 i Kjøbenhavn.

Pontoppidan, Danske Atlas II, 257 ff. 
O. Bang, Saml. af nyttige Materier I, 27 ff.

F. J. Meier.



v. Gram, Friedrich Carl, 1702-82, Amtmand, 
en Søn af ovennævnte Overjægermester Friedrich v. G. (d. 1741), fødtes 4. Febr. 
1702, blev 1720 Hofjunker, 1722 Kammerjunker, 1730 Hofmarskal, 
1731 Ridder af Danebrog og Tilforordnet i Hofretten, modtog 1739 
Ordenen de l'union parfaite, blev s. A. Overhofmarskal, 1741
Gehejmeraad og Amtmand over Frederiksborg og Kronborg Amter 
efter Faderen, 1749 Gehejmekonferensraad, 1760 Ridder af Elefanten, 
afskedigedes 1771 og døde 9. Maj 1782. Han var Æresmedlem af 
det kgl. Skildrer-, Billedhugger- og Bygningsakademi. 14. Sept. 1735
giftede han sig med Sophie Hedevig v. Holstein (f. 31. Juli 1716 
d. 19. Febr. 1767), en Datter af Gehejmeraad Hans Frederik v. H. 
og Cathrine Marie f. v. Schmitberg.

Worm, Lex. ov. lærde Mænd.

G. Kringelbach.



Gram, Hans, 1685-1748, Filolog og Historiker,
var født 28. Okt. 1685 i Bjærgby, 1 Mil nord for Hjørring, hvor hans Fader, 
Niels Hansen G., var Præst fra 1676 til sin Død 1712. Moderen, 
der hed Anne Christensdatter Mule, døde først 1731. Begge
Forældrene tilhørte Slægter, der havde deres Hjem i Vendsyssel. De 
havde 9 Børn. Et Par af Sønnerne blev Præster, deriblandt den 
dygtige Laurids G. (f. 1701 d. 1775), der begyndte sin Embedsbane 
som Subrektor i Ribe og endte som Præst i Stege og Provst paa 
Møen, og fra hvis Haand der bl. a. foreligger en (utrykt) latinsk 
Biografi af hans berømte Broder, der havde været som en Fader 
for ham. 

I sin første Levetid var H. G. et meget svagt Barn, om hvilket 
man ikke ventede, at det skulde leve. Men siden kom han dog 
til Kræfter og udviklede sig godt. Da Faderens Embedsindtægter 
vare smaa, underviste han selv Sønnen, der allerede tidlig viste en 
sjælden Begavelse. Navnlig udmærkede han sig ved en utrolig 
sikker Hukommelse, et fortrinligt Sprogtalent og en energisk Flid. 
Faderen, der selv var en dygtig Filolog, fandt i Sønnen en 
overordentlig lærenem Discipel. 1703 dimitterede han ham til Universitetet,
og allerede ved den første Prøve vakte H. G. en Formodning 
om, hvad den lærde Verden i Tiden kunde vente af ham. Som 
Privatist var han sat nederst i sit Hold, ukjendt stod han der, 
fattig klædt og uanselig; men da han i Græsk opgav hele Homer 
og Callimachus, udbrød den examinerende Professor (Poul Vinding):
«Hvad, du have læst og forstaa Callimachus!» Og end mere 
forøgedes Forundringen, da han næsten fandt sin Overmand i den 
18aarige Depositurus. Samme Dag indbød han ham til sit Bord, 
som om han anede, at G. i Tiden skulde afløse ham selv som 
Lærer i Græsk ved Universitetet. Og efter denne gode Begyndelse
blev det ikke vanskeligt for G. at vinde Velyndere blandt Professorerne, 
da hans Flid og Begavelse vare parrede med et beskedent 
og tiltalende Væsen. Snart aabnede Regensen sig for ham, og de
værste Bekymringer for Fremtiden vare saaledes ryddede af Vejen. 

Universitetet var for øvrigt den Gang ikke i nogen blomstrende 
Tilstand. Frederik IV's Tid var lige saa lidt som hans Forgængers 
gunstig for Litteratur og Videnskabelighed. Men da Lavmaalet var 
naaet, begyndte lidt efter lidt Gjenrejsningen. Holberg, der blev 
Student Aaret før G. og udnævntes til Professor samme Dag som 
han, blev Skaber af en ny Litteratur, og G. blev Grundlægger af 
en ny Videnskabelighed. Da han forstod selv at bane sig Vej til 
Kilderne og ved sit overordentlige Sprogtalent ikke blot var i Stand
til at tilegne sig den klassiske Oldtids Viden til Fuldkommenhed, 
men ogsaa at trænge ind i de fleste nyere Kultursprog, blandt 
hvilke navnlig Fransk i Tiden blev ham som et nyt Modersmaal, 
saa savnede han mindre den kyndige og omhyggelige Vejledning 
end de fleste andre studerende, der ikke i den Grad som han vare 
selvhjulpne. Mange Aar efter, da G. for længst var en af 
Universitetets Fædre, udtalte han: «Et ungt Menneske med god Begavelse 
og gode Skolekundskaber kan virkelig ved egen Flid og gode 
Bøgers Læsning (efter Raadførelse med vedkommende Professor) 
komme lige saa vidt som baade ved offentlige Forelæsninger og 
private Kollegier, og herpaa kunde vises og navngives mange 
Exempler, hvis Sagen i nogen Maade var tvivlsom.» At G. har talt
ud af Erfaringer, han selv i sin Ungdom har gjort, er højst sandsynligt. 
Og da han allerede som ung Student viste den ham egne 
Villighed til at meddele af sit selverhvervede Forraad, blev han 
meget afholdt af sine medstuderende, medens de kyndigste af dem 
betragtede ham som den, der snart vilde overstraale dem alle. En
af G.s Venner fra hine Dage var Chr. Falster, med hvem han 
bevarede Forbindelsen Livet igjennem.

Allerede fra 1704, da G. havde taget Philosophicum, finde vi 
ham deltagende i de akademiske Disputatser over filologiske Æmner; 
og Saadanne Øvelser gave ham den første Anledning til at betræde 
Forfatterbanen, hvorved han kom i Forbindelse med den berømte
hamborgske Filolog Joh. Alb. Fabricius, hvem han senere ydede 
væsentlige litterære Tjenester. Tidlig blev han ogsaa kjendt med 
Fr. Rostgaard, til hvem han siden var knyttet i 40 Aar, og med 
den lærde Søren Lintrup, i hvis «Societas indagantium» han
indtraadte. Selv nævner han Biskop Jens Bircherod i Aalborg (d. 1708) 
som den, der først gav ham Lyst til historiske Undersøgelser. 1705 
tog G. den da brugelige Bakkalavrgrad, og Aaret efter blev han 
Alumnus paa Elers' Kollegium. Den Plads, han fik, var bestemt
for en Mathematiker; men skjønt det egentlig ikke var hans Fag, 
og O. Rømer skal have ytret sig tvivlende, om han kunde udfylde 
Pladsen, viste han dog snart ved nogle Afhandlinger vedrørende 
Oldtidens Mathematik, at han ikke gjorde den ham viste Tillid til 
Skamme. For øvrigt vare Theologi og Filologi hans Hovedstudier. 
I hans Hjem næredes det Ønske, at han skulde blive Præst; men 
skjønt intet vilde have været ham lettere end at tage theologisk 
Attestats med Ære, underkastede han sig dog aldrig denne Prøve, 
som ellers den Gang toges af de fleste studerende, selv om de just 
ikke havde den gejstlige Stand for Øje. Derimod erhvervede han 
1708 Magistergraden og ernærede sig nu i nogle Aar dels ved 
Undervisning, dels som Korrektør i Assessor Lauerentzens 
Bogtrykkeri, hvilken sidstnævnte Virksomhed han fortsatte ogsaa længe 
efter, at han var kommen i Embede. I øvrigt studerede han videre
med den ham egne Utrættelighed og erhvervede det rige Fond af 
Kundskaber i forskjellig Retning, der i Tiden gjorde ham til 
«Danmarks lærdeste Mand». 

I Pestens Tid 1711, da saa mange flygtede, forblev G. i Kjøbenhavn 
og bestyrede paa Lauerentzens Vegne det kgl. privilegerede 
Bogtrykkeri; og da Konrektoren ved Frue Skole var bortreven af 
den frygtelige Epidemi, overdrog Biskop Worm G. det ledige 
Embede, som ganske passede for ham, da han havde baade Lyst og Gaver 
til at vejlede Ungdommen. Senere optog den store 
Bogsamler Professor Juris Chr. Reitzer ham i sit Hus. G. havde 
vistnok allerede tidligere benyttet Reitzers udmærkede Bibliothek; men 
nu fik han endnu bedre Lejlighed til at fordybe sig deri og blev 
som en Søn i Huset. Reitzer har ved en given Lejlighed paa 
denne Tid karakteriseret G. som «et ærligt og dydigt Menneske, 
et ypperligt Hoved, som var lærd og foruden Hebraisk, Græsk og 
Latin forstod de fleste evropæiske Sprog, ja endog var bekvem til 
verdslige Sager og af den Færdighed, at han i 1 Time kunde 
gjøre det, som mange andre skulde være ganske Dage om».

29. Jan. 1714 blev G. beskikket til Professor i det græske 
Sprog ved Universitetet. Da han imidlertid indtil videre ikke fik 
nogen Løn som Professor, maatte han være glad ved, at han tillige 
kunde betjene Konrektoratet. I Spøg plejede han derfor at sige, 
at Professoren maatte dø af Sult, dersom Konrektoren ikke kom 
ham til Hjælp. Ved sin overordentlige Arbejdskraft blev det ham 
ikke vanskeligt til fulde at røgte begge Embeder og dog vinde Tid 
til egne Studier og til den Brevvexling med lærde hjemme og ude, 
der Aar for Aar antog større Omfang. Han var god at spørge; 
thi sædvanlig havde han Svaret paa rede Haand, i ethvert Tilfælde 
sparede han ingen Møje for at give de forlangte Oplysninger.

22. Dec. 1718 indgik G. Ægteskab med en bemidlet Enke, 
Anne Cathrine Sylvers, tidligere gift med Hans Pedersen Holst, Grynmaaler 
ved det kgl. Provianthus. Hun var 10 Aar ældre end G. og havde 
4 Børn. Da hun døde efter nogle Maaneders Forløb (begravet 
15. Maj 1719 i sit 44. Aar), skal G. have taget sig hendes Død 
meget nær. Siden forblev han ugift; «jeg har været der og kommer 
der ikke mere», skrev han til en Ven. For sine Stifbørn blev han 
en kjærlig Fader, og skjønt en af dem, den begavede Idealist og 
Pietist Peter Nicolai Holst, «det 18. Aarhundredes Søren Kierkegaard»,
der en Tid var Kapellan ved Trinitatis Kirke, forvoldte sin Stiffader 
mange Bryderier ved sin fanatiske Optræden, der bevirkede 
hans Afsættelse, saa slog G. dog ikke Haanden af ham, men viste 
ham fremdeles faderlig Godhed, saa langt han end var fra at dele 
hans Anskuelser.

Da G.s Formuestilstand var bleven forbedret ved hans Ægteskab, 
opgav han 1719 Konrektoratet. Han faar det Vidnesbyrd, 
at han havde været en mild og sagtmodig Lærer, der havde vist 
megen Godhed mod Disciplene; de flittige havde han opmuntret
ved Belønninger, og de fattige havde han understøttet af sin egen 
Lomme. Han havde derhos lagt en sjælden Gave for Dagen til 
at meddele Disciplene netop saa meget, som de kunde modtage, 
og at gjøre dem alting forstaaeligt.

Efter at G. havde opgivet Skolen, var han i nogle Aar 
Universitetets Notarius eller Sekretær og har som saadan forfattet en 
Del Programmer og lignende akademiske Aktstykker. Der foreligger 
en Række Disputatser af ham (1722-33) over den græske
Oversættelse af det gamle Testamente, som almindelig kaldes 
Septuaginta, og dens Anvendelse i det nye Testamente. Heri imødegaar 
han navnlig den overdrevne Forestilling, som visse, især 
katholske, Theologer havde om denne Oversættelses Værd. I en 
Tilhørers (C. F. Munthes) Opskrift foreligger en Forelæsning fra 1724-25 
af G. over det 1. Aarhundredes Kirkehistorie, der udmærker sig 
lige saa meget ved Grundighed som ved Klarhed i Fremstillingen. 
G.s Velynder Fr. Rostgaard tænkte paa at udgive O. Worms store 
Brevsamling, der indeholder saa rigt et Materiale til Lærdoms- og
Litterærhistorien i det 17. Aarhundrede, men da han 1725 var bleven 
styrtet fra sin høje Embedsstilling og havde forladt Hovedstaden, 
overlod han Arbejdet til G., som ogsaa fuldendte det. Værket var 
saa godt som færdigt fra Pressen, da den ødelæggende Ildebrand
1728 fortærede en stor Del af Oplaget. Da G.s egen Bolig ogsaa 
brændte ved denne Lejlighed, viste det sig ret, hvor afholdt han 
var af Studenterne, i det en Del af dem som et frivilligt Brandkorps 
stillede sig til hans Raadighed, hvorved det lykkedes ham af 
sin store Bogsamling dog at redde de indbundne Bøger, medens de 
uindbundne og den største Del af hans Papirer gik op i Luerne.

Efter Branden, da G. var husvild, tilbød Gehejmeraad Chr. 
Ludvig v. Plessen ham Bolig i sit Palais. Men dette Ophold i 
v. Plessens Hus blev uden Tvivl af afgjørende Betydning for G.s 
senere Liv. Her blev han nemlig nøje kjendt med flere af de 
Mænd, som senere fik Statens Styrelse i deres Hænder, navnlig, 
foruden ovennævnte Gehejmeraad, hans Broder Overkammerherre
Carl Adolf v. Plessen samt Iver Rosenkrantz, Mænd, der alle forstode 
at vurdere hans dybe Lærdom og hans Indsigt i mange Haande Ting, 
og som fik ham kjær paa Grund af hans elskværdige Væsen og 
urbane Omgangstone, der paa en tiltalende Maade forenede Alvor 
og Humor. Da Regeringsskiftet var foregaaet i Okt. 1730 ved 
Frederik IV's Død og Christian VI's Tronbestigelse, og da 
ovennævnte Stormænd vare komne i Spidsen for Ministeriet, blev G.
da ogsaa strax udset til nye og betydningsfulde Opgaver. Med 
Bibehold af Stillingen ved Universitetet udnævntes han nemlig 
17. Nov. s. A. til kgl. Historiograf, Arkivsekretær og kgl. Bibliothekar,
og i Anledning af Christian VI's forestaaende Kroning 
beskikkedes han 25. Maj 1731 til Gehejmearkivar og fik s. A. Titel 
af Justitsraad.

Hver af de nævnte Opgaver var stor nok for én Mand; men 
ingen vil dog kunne sige med rette, at G. forsømte noget af det, 
han havde paataget sig. Hans Arbejdskraft var lige saa stor som 
hans Flid. Hans akademiske Forretninger gik deres vante Gang. 
Han var Efor for Borchs Kollegium og Værge for Trinitatis Kirke, 
deltog i Afholdelsen af Examiner og i Konsistoriums Forhandlinger, 
hvor hans store Anseelse gav hans Stemme særlig Vægt. Dog 
synes det, at han i sine Forelæsninger mindre optog nye Æmner 
end tidligere. Lektionskatalogerne vise nemlig, at han fra 1733 af 
stadig, ved Siden af de græske Profanforfattere, har læst over Ny
Testamente, i det han vel nærmest har haft den sproglige Side af 
samme for Øje. Fra 1740 af, da han var bleven Universitetets 
Senior, besørgede C. F. Munthe som Vikar hans Forelæsninger. 
1732-33, ligesom ogsaa 1744-45, beklædte G. Rektoratet ved 
Universitetet. Hans «rolige og sagtmodige» Færd gjorde ham særlig 
skikket til denne Æresplads. Da Universitetet trængte til en 
Reform, blev der under Forsæde af Statsminister Iver Rosenkrantz 
nedsat en Kommission for at overveje Sagen. I denne var Biskop
Chr. Worm og G. de vigtigste Medlemmer, særlig den sidste, og 
den nye Universitetsfundats af 31. Marts 1732, som blev Resultatet 
af Forhandlingerne, kan for en ikke ringe Del betragtes som G.s Værk.

I det hele satte Christian VI stor Pris paa G. og benyttede 
ham meget. Undertiden besøgte Kongen, uden Ledsagelse af andre, 
ham i Bibliotheket eller Arkivet, og naar G. da havde noget paa 
Hjærtet, særlig naar der var litterære Foretagender, som skulde 
fremmes, benyttede han slige Lejligheder til at sætte Kongen ind 
i Sagerne og vinde hans Deltagelse for dem. Den Anseelse og 
Yndest, G. nød hos de store i Landet, kom ogsaa paa forskjellig 
Maade Videnskaben til gode, selv om vi nu synes, at for meget 
af hans kostbare Tid gik tabt ved den Selskabelighed, hvori han 
blev inddraget af dem. Det var nemlig de fornemme meget kjært 
at pryde deres Saloner med denne hjemme og ude lige anerkjendte 
lærde, der vidste alt og talte alle Sprog, der, skjønt han aldrig
havde sat Foden uden for Fædrelandet, kunde underholde en 
Franskmand om Versailles med en Sagkundskab, der maatte sætte enhver 
i Forbavselse, og som var saa fortrolig med alle Tiders Historie, 
som om han havde færdedes paa Begivenhedernes Skueplads. 
Fremmede Statssendebud, der kom til Kjøbenhavn, søgte derfor
hans Selskab, og med nogle af dem vedligeholdt han Forbindelsen, 
efter at de havde forladt Landet. Herved og ikke mindre ved 
den udbredte Brevvexling, G. førte med en stor Del af Evropas 
berømteste lærde, kastedes en Glans tilbage paa hans Fædreland, 
for hvis Ære han altid var rede til at træde i Skranken, hvad 
navnlig ses af hans Skrift mod Mosheim og hans Brevvexling med 
den kejserlige Gesandt Grev H. v. Bünau, der selv var en lærd 
Historiker.

Man har med Føje bemærket, at den Indflydelse, G. havde 
paa Adelen her hjemme, bidrog til, at der strømmede en Interesse 
for Historie og Videnskab ind i de højeste Kredse, som man ikke 
havde kjendt i lang Tid. At være Mæcen, at anlægge Bibliotheker 
og Samlinger af Natur- og Kunstgjenstande agtedes for noget, der 
ligesom hørte med til den høje Stilling i Samfundet. Breve som 
de, G. vexlede med Statholderen i Norge Grev Christian Rantzau, 
 med Overkammerherre C. A. v. Plessen o. a., vise noksom, hvor 
stor Tillid man havde til ham, og hvor megen Vægt man tillagde
hans Mening, særlig i hvad der angik Uddannelsen af unge Adelsmænd, 
hvorfor en samtidig træffende har sagt, at han var en Slags 
General-Hovmester for de store Herrers Børn.

Sin Virksomhed i Arkivet og Bibliotheket omfattede G. med 
megen Interesse. Allerede 1731 lagde han Grunden til den Samling 
af Afskrifter af Diplomer til Fædrelandets Historie, der siden 
fortsattes af hans Discipel og Efterfølger J. Langebek, og som 
sædvanlig efter denne kaldes Langebeks Diplomatarium. I en Mængde 
Afskrifter gjenkjende vi G.s egen Haand, og «hans Rødkridt» spores 
alle Vegne i Arkivet. Bibliotheket fik under ham ikke blot forskjellige 
betydningsfulde Forøgelser, men kom ogsaa, takket være G.s 
overordentlige Hjælpsomhed, Videnskaben langt mere til gode, end 
Tilfældet havde været nogen Sinde tidligere. En Række fremmede
lærde fik af ham Understøttelse til Udgaver, særlig af Klassikerne; 
saaledes J. A. Fabricius til hans «Bibliotheca græca», Duker til 
Thucydides, J. Chff. Wolff til «Anecdota græca», Havercamp til
Josephus, Drakenborch til Livius, Breytinger til Septuaginta o. fl.

I de forskjellige Kommissioner,  hvortil G. kaldtes, ydede han
altid dygtigt Arbejde. Saaledes i den vedrørende de latinske Skolers 
Reform, der førte til Udstedelsen af Forordningen af 17. April 
1739, hvorved mange Smaaskoler nedlagdes, og de øvrige udrustedes
med større Midler, ligesom Undervisningen reformeredes. Det fremhæves, 
at G. hindrede en alt for overdreven Reduktion af Skoler, 
og at han beskjærmede de fattiges Adgang til Stipendier. -- I den 
Kommission, der (1739 ff.) havde til Formaal at revidere den danske 
Bibeltext, var G. egentlig den, der trak Læsset, som hans endnu 
bevarede Udkast vise. Det laa ham alvorlig paa Hjærte, at de 
bibelske Bøger bleve gjengivne i et saa rent dansk Sprog som 
muligt; men de endeløse Forhandlinger i Kommissionen  trykkede 
ham dog i ikke ringe Grad, da hans kostbare Tid derved bortødsledes, 
uden at et tilsvarende Udbytte opnaaedes. Af mest 
Betydning for Videnskaberne blev hans Sæde i den saakaldte 
Medaillekommission (1739 ff.), der havde til Formaal at beskrive den kongl. 
Mønt- og Medaillesamling; thi vel kom Værket ikke paa den Tid 
til Udførelse, men det gav Anledning til, at G. 1742 indkom til 
Kongen med et Forslag til Oprettelse af et Selskab for Fædrelandets 
Antikviteter og Historie efter det svenske Antikvitetskollegiums
Mønster. Planen modtog nogle Ændringer og førte da til 
Oprettelsen af det kgl. danske Videnskabernes Selskab, i det 
Samfundets Opgave udvidedes til at omfatte ogsaa andre Videnskaber 
end Oldstudiet og Historien. Selskabet begyndte sin Virksomhed 
1743, og Geheimeraad J. L. Holstein blev dets første Præsident;
men Sjælen i Samfundet var i dets første Periode G., som hans 
Afhandlinger i 1.-5. Bind af Selskabets Skrifter noksom vise. 
Ogsaa med Hensyn til et andet litterært Selskab, der, til Forskjel 
fra det mere omfattende Videnskabernes Selskab, sædvanlig kaldtes
«det lille», nemlig «det danske Selskab til den nordiske Histories 
og Sprogs Forbedring» (stiftet 1745), har G. ikke ringe Fortjeneste, 
skjønt det er hans Discipel J. Langebek, der har Æren af dets
Stiftelse og blev dets første Forstander.

Ligesom de ovennævnte Kommissioner optoge meget af G.s Tid, 
saaledes ogsaa de Opgaver, der offentlig og privat stilledes ham. 
Selv ytrede han en Gang (1734): «Stundum maa jeg lade mig bruge 
til det, hvoraf jeg noget har lært, stundum til andet, hvoraf jeg 
aldrig i mine Dage har tænkt paa det ringeste at lære». Ved det 
sidste kunde man mulig tænke paa de Handelsaffærer paa Ostindien 
og Kina, i hvilke G. i en Række Aar var impliceret, vistnok mere 
for at føje sine fornemme Venner, som han maatte holde à jour
med Sagernes Gang, end efter eget Initiativ. -- G.s Breve til Rostgaard, 
Grev Chr. Rantzau o. a. vise noksom, hvor megen Tid han 
anvendte i sine Venners Tjeneste, ofte i aldeles illitterære Sager. 
De Hverv, der paalagdes ham af Regeringsavtoriteter, plejede dog
at staa i nærmere Forhold til hans egentlige Kald, om de end 
kunde være besværlige nok, som da Kongen 1734 forlangte hans 
Betænkning om den af en Tysker givne Forklaring af Indskriften 
paa det ved Møgeltønder fundne Guldhorn, eller da Udenrigsminister 
Schulin 1741 forlangte og fik Oplysninger om Fiskeriet og den 
fremmede Nationer forbudne Handel paa Island, Færøerne og Norge.

Ikke faa af G.s Skrifter have deres Oprindelse fra Opfordringer 
eller Spørgsmaal, der ere udgaaede til ham fra andre; og da han 
ikke synes at have haft nogen stærk Selvdrift i Retning af 
Offentliggjørelse af sine Studier, kan man sige, at disse Tilskyndelser
udenfra have været betydningsfulde, i det Efterslægten derved 
delagtiggjordes i det uhyre Kundskabsforraad, som G. sad inde med, men 
som vel ellers unyttet vilde være gaaet med ham i Graven. Dette 
gjælder saaledes hans Deltagelse i Udgivelsen af Slanges 
«Christian IV's Historie». Konferensraad N. Slange havde udarbejdet et 
saadant Værk; men da han var en meget gammel Mand, og Værket 
led af adskillige Mangler, gav Christian VI o. 1733 G. det Hverv 
at gjennemgaa Skriftet inden Trykningen og at paase, at der intet 
fandtes i samme, der stred imod Sandheden eller kunde være 
krænkende for Christian IV. Det var et saare møjsomt Hverv for 
G., især paa Grund af det ejendommelige Forhold, hvori han var 
stillet til Slange, hvorved det ikke blev muligt for ham at røre sig 
frit før efter dennes Død (1737). Med Hensyn til den nævnte 
Historie, som først udkom 1749, efter at ogsaa G. var gaaet bort, 
var Forholdet derfor dette: Historien før 1613 er væsentlig Slanges 
Arbejde, fra 1613-29 har G. bidraget betydeligt til at udfylde
Manglerne, og fra 1629-48 har han haft fri Haand over det 
foreliggende Manuskript. 

En noget lignende Stilling indtog G. ogsaa til den florentinske 
Udgave af Meursius' «Historia Danica». Johs. Lamius, en italiensk 
Videnskabsmand, vilde foranstalte en samlet Udgave af Johs. Meursius'
lærde Værker og henvendte sig derfor her til Landet for at 
faa Bistand. G. paaviste da, at Meursius' «Hist. Dan.» var et 
Andenhaandsarbejde uden videnskabeligt Værd; men da Lamius 
alligevel vilde have den med i Udgaven, paatog han sig det uhyre 
Arbejde i Form af Noter under Texten at rette, supplere og 
bedre den foreliggende Historie, saa at den 9. Del af Meursii 
«Opera» (udk. 1746) fra at være et Værk, der kun havde Værd i 
stilistisk Henseende, blev et af de vigtigste Kildeskrifter til 
Danmarks ældre Historie. Tillige forsynede han den italienske Udgiver 
med Afskrifter af en stor Samling Breve fra og til Meursius, der 
blev trykt i Værkets u. Del. G.s «Commentatio de ficta Henrici 
Aucupis expeditione Danica », der udkom i et Tidsskrift i Leipzig,
er en udvidet Bearbejdelse af en af de kritiske Undersøgelser, som 
Meursius' Historie gav Anledning til. Naar G. 1737 udgav Niels 
Krags hidtil utrykte «Annales Christiani III», ledsaget af forskjellige
andre Bidrag til samme Konges Historie, saa var Meursius paa en 
Maade ogsaa Anledning dertil. Det var nemlig G. om at gjøre at 
vise, at Krag var den egentlige Forfatter af Christian III's Historie,
som Meursius ved nogle Ændringer, mest af stilistisk Art, havde 
gjort til sit Værk. Tillige forøgede han Arbejdets Værd i høj Grad 
ved en lang og meget instruktiv Indledning, der ikke uden Føje af 
C. Paludan-Müller betegnes som den første Prøve paa og Mønster 
af en historisk Kildekritik i vor Litteratur. -- Da Videnskabernes 
Selskab 1744 foranstaltede Udgivelsen af Johs. Mollers store 
Litteraturlexikon, «Cimbria literata», forsynede G. ogsaa dette Værk med 
en udførlig og fortrinlig Fortale, hvori han bl. a. fremstillede sine
Grundsætninger med Hensyn til den historiske Kritik. -- Ogsaa 
Udgaven af A. Bordings poetiske Skrifter (1735) har G. stor 
Fortjeneste af og har i en længere Fortale udtalt sig om den nævnte 
Digter og hans Arbejders Værd.

Da G. 1745 nedlagde Rektoratet ved Universitetet, holdt han 
en lang og i litterærhistorisk Henseende meget indholdsrig Tale, 
«De origine et statu rei litterariæ in Dania et Norvegia usqve ad
fundatam Universitatem Hafniensem», der blev trykt i «Dän. Bibl.» 
VII. Derimod fik han aldrig et andet Arbejde af lignende Art, 
nemlig en Udsigt over Historieskrivningen i Danmark, fuldendt. 
Kun hans Udkast til Skriftets Grundlinjer er bevaret («Scr. rer. 
Dan.» I, Præfatio). Heller ikke den Samling af Kildeskrifter til 
Fædrelandets Historie, som han allerede 1718 syslede med, naaede 
væsentlig ud over Planernes og Overvejelsernes Omraade. Derimod 
gav Stiftelsen af Videnskabernes Selskab ham Anledning til at 
udarbejde en Række interessante Afhandlinger over Æmner vedrørende 
Danmarks Historie og Sprog. Blandt disse Afhandlinger, «der endnu 
ere Mønstre paa historisk Kritik og kritisk Sproggranskning», kan
nævnes: «Om det Aar, da Knud den store rejste til Rom», «Om 
Krudtets Opfindelse og Brug i Danmark», «Om Christian II's 
Religionsreformation», «Om Theophrastus Paracelsus har været i Danmark»; 
«Om Christian II's Medfølgere ud af Danmark», 
« Forbedringer til Kong Valdemar Christoffersens Historie», «Om Christian II's 
Datter Christine» samt «Om Ordene Skrifte og Skriftemaal», «Om 
Ordet Dimmeluge», «Om Hærmand eller Herremand», «Om Ordet 
Arildstid», «Prøve af danske Ord og Talemaader af det angelsaxiske 
Sprog forklarede».

Overskue vi hele G.s historiske Forfatter- og Udgivervirksomhed, 
hvortil endnu kunde føjes en ufuldendt Udgave af Knytlinga Saga 
med latinsk Oversættelse, saa se vi, at den tilhørte Tiden efter
1730, da G. som kgl. Historiograf og Arkivar havde faaet et 
bestemt Kald i historisk Retning. Saa godt som alle Skrifterne 
fremkom efter ydre Foranledning. Dog er det G.s uforglemmelige 
Betydning, at ved ham begyndte den historiske Kritik at uddanne sig 
i Danmark. «A1 tidligere Kritik var tilfældig, fremtvungen af 
Kildernes indbyrdes Modsigelse eller alt for aabenbare Ensidighed. Nu 
viser G., at det overalt gjælder om ikke at gjentage blindt hen,
hvad der alt er sagt, men at prøve, hvad der siges, af. hvem det 
siges, at afveje Kildernes Troværdighed og overalt nøje at klare sig, 
om det angivne er muligt, om det er sandsynligt og rimeligt eller
endelig bevist. Kun gjennem Saadanne Særstudier kunne vi -- 
sagde han -- komme til et Fremskridt i den historiske Videnskab 
som det, hvortil man er naaet i Tyskland og Frankrig.»

I April 1746 blev G. udnævnt til Etatsraad. Nogle Maaneder 
efter døde Christian VI. G. havde haft Øje for Manglerne i denne 
Konges Regeringsførelse. Han havde følt det Tryk, der i flere 
Henseender havde hvilet paa Folket. I et Brev til en Ven havde
han ytret: «Her er mere end paa noget andet Sted Hold paa 
Folkets Mund og Pen». G. var visselig en oprigtig Kristen, men efter 
gammel Stil; det pietistiske Væsen var ham derfor imod, saa 
venligt hans Forhold end var til enkelte af denne Retnings fremtrædende 
Mænd, f. Ex. Professor J. F. Reuss, der tillidsfuldt raadførte sig med 
G. om theologiske Spørgsmaal. Modsætningen til den da herskende 
Retning havde bragt G. nærmere til hans Kollega Holberg, hvis 
tidligere Optræden i «Peder Paars» og Komedierne havde været 
ham imod, men hvem G. efterhaanden kom til at betragte som en 
Mand, der var vel skikket til at revse Overdrivelserne og Latterlighederne 
i Tiden, og som derfor havde hans Sympathi. Kjendeligt
er det ogsaa, hvor meget G. interesserede sig for de 
naturvidenskabelige Undersøgelser, som begyndte at vinde Indgang. «Han 
staar derfor som Overgang fra den gamle Tid til den nye, der 
begge have Del i ham.» En saa omfattende Lærdom som den, 
G. besad, er nu en Umulighed paa Grund af Videnskabernes Fremskriden
og deraf følgende Deling. Hans overlegne Kundskaber i 
Forhold til hans samtidige gave hans Arbejder den afgjørende 
Sikkerhed, der karakteriserer dem, og skaffede hans Kritik Indgang. Der 
er noget vederhæftigt ved G.s Stil, særlig naar han skriver Latin. 
Man mærker, at det er en Mand, der har fast Grund under Fødderne 
og derfor træder sikkert, hvor han færdes.

G. skulde ikke længe overleve Regeringsskiftet. Efter i mange 
Aar at have kunnet glæde sig ved en uforstyrret Sundhed og en 
ualmindelig Arbejdskraft faldt han i sit 63. Aar i en Sygdom, som 
han selv ansaa for dødelig. Han var dog ikke sengeliggende, men 
arbejdede indtil faa Timer før sin Død. Men da han om Aftenen 
vilde se paa Uret, mærkede han, at Synet svigtede ham; «derefter 
lagde han sig paa Sengen, laa nogle Timer stille og talte med sin
Gud og forlod saa denne Verden som en mæt Gjæst» 19. Febr. 
1748. Hans Minde hædredes ved et meget talrigt Ligfølge. 
Videnskabernes Selskab lod slaa en Erindringsmedaille, og Hjelmstjerne 
holdt en Lovtale over ham i dette Selskab. -- Meget efterlod han 
ufuldendt; men han kunde dog med Sandhed sige: Jeg har arbejdet 
uafladelig, ufortrøden; Tiden kunde jeg ikke forlænge. Mænd, som 
han havde uddannet, traadte i hans Spor og optoge den Traad, der 
ved hans Død var bristet.

I mange Aar havde G. ført fælles Husholdning med Lægen 
Jens Bing (s. II, 272), hvis noget skarpe Væsen og raske Domme 
vare en Slags Forfriskelse for G. i hans Hviletimer. Morsomt er 
det at læse G.s Ytringer om, at han ikke turde lade Bing mærke
noget til sit Kvaksalveri med det Tjærevand, som han og gamle 
Jørgen Fyrbøder i Arkivet i Smug tilberedte, og som han selv 
drak og anbefalede sine fornemme Venner. P. F. Suhm, der i sin Ungdom
havde kjendt G. og af denne ligesom var indviet til Historikerkaldet, 
siger om ham, at han ingen Fejl havde uden nogen Hastighed. 
En anden samtidig har sagt om ham: Han blev til sidst noget 
gnaven af det meget Arbejde. Det er vel altsaa sandt -- G. 
indrømmede det selv --, men lige saa vist er det, at han for øvrigt 
var en ualmindelig ædelt tænkende og tiltalende Personlighed, en 
Mand, der ikke søgte sit eget, gjærne vilde hjælpe andre og altid
bedømte sig selv og sine Evner med den største Beskedenhed. 
Fædrelandet vil bevare hans Navn som et af de store fra
Fortiden. 

Skand. Lit. Selsk. Skr. 1810. 
Møller, Mnemosyne IV. 
Danske Saml. IV, 97 ff. 
N. M. Petersen, Den dsk. Lit. Hist. IV. 
Suhm, Nye Saml. IV. 
Dagbladet¨1885, Nr. 292.

H. F. Rørdam.

-- De trykte Arbejder til den klassiske og fortrinsvis
da den græske Filologi, som foreligge fra H. Grams
Haand, ere hverken mange i Antal eller store i
Omfang; alle have de Form af Disputationer, som han
har skrevet dels som Alumnus paa Elers' Kollegium,
dels som Professor ved Universitetet. Paa Kollegiet
var han kommen ind i en Plads, der egentlig skulde
tilfalde en mathematisk studerende; hermed hænger
det sammen, at hans Disputationer fra Kollegietiden
for største Delen dreje sig om Æmner, der staa i
nærmere eller fjærnere Berøring med de mathematiske
Videnskaber. Den mærkeligste af disse Afhandlinger er
Skriftet «De origine geometriæ apud Ægyptios» fra
1706. Han bekæmper deri den paa de Tider almindelig
antagne Mening, at Geometrien først skulde være
fremkommen i Ægypten paa Sesostris' Tid og have sit
Udspring fra Nødvendigheden af en Grænseregulering af
Markerne, naar Nilens Oversvømmelser havde udslettet
Grænseskj ellene, og han viser med rette, at det er
en blot og bar Gisning af Herodot, ikke nogen positiv
Efterretning hos ham, hvorpaa man har grundet denne
Anskuelse; i Overensstemmelse med andre Steder hos
de gamle Forfattere vil han hævde Geometrien en
langt større Ælde og henføre dens Oprindelse til
den mythiske ægyptiske Hermes (Theuth eller Thoth),
og saa falder han paa den besynderlige Idé at ville
bevise, navnlig ved Hjælp af Steder hos meget sene
jødiske eller kristelige græske Forfattere, at
denne Thoth snarest maa være identisk med Bibelens
Abraham. Mere egentlig filologisk Karakter har en
anden Afhandling fra 1710: « Observationes ad Arati
Phænomena», en exegetisk-kritisk Kommentar til dette
astronomiske Læredigt. Af hans Universitetsarbejder
er det betydeligste vistnok hans «Historia deorum ex
Xenophonte» (1716), i hvilket han i Tilknytning til
de Navne paa Guder og Heroer, der findes i Xenophons
Værker, giver en paa visse Punkter meget udførlig
og indgaaende, paa andre mere knapt holdt Udvikling
af de mythologiske Forestillinger, der samle sig
om disse Navne; i et Tillæg dertil yder han en ret
anselig Række Bidrag til den da meget mangelfulde
græske Lexikografi, væsentlig hentede fra Læsningen
af Xenophon. Værket,
som egentlig kun er 1. Afsnit af et paatænkt større Arbejde, 
«Antiqvitates Xenophonteæ», der dog aldrig kom til Udførelse, vidner 
om stor Belæsthed i den græske Litteratur og om nøje Bekjendtskab 
med de foreliggende Arbejder af ældre Filologer; mod disse
retter han oftere en berigtigende og supplerende Kritik, men over 
for selve Oldtidsforfatterne optræder han mere som notitssamlende 
end som kritiserende, naar undtages, at han paa enkelte Steder 
ikke uden Held forsøger sig i Verbalkritik. Enkelte ret værdifulde
Bidrag til Thucydides' Exegese og Kritik foreligge i hans 
«Castigationes ad scholia in Thucydidem», 2 Disputationer fra 1721-22; 
de ere ogsaa benyttede af senere Udgivere, f. Ex. K. W. Krüger. 
Til sidst maa omtales hans «Notitia veterum Græcæ lingvæ autorum 
contractior», 2 Disputationer fra 1729-32, en kortfattet græsk 
Litteraturhistorie, der (til Dels i kronologisk Orden) omhandler de 
bevarede og nogle enkelte af de tabte græske Forfattere fra Homer 
til Aristoteles; efter Angivelsen paa Titelbladet har Skriftet nærmest 
været bestemt til at danne Grundlaget for udførligere Forelæsninger 
over den græske Litteraturhistorie. Værket er udarbejdet i Smag 
med O. Borchs latinske Litteraturhistorie (s. II, 505), men af ringere 
Værd; den alt for ensidige Fremhævelse af Forfatternes stilistiske 
Ejendommeligheder, medens andre og vigtigere Karaktermærker for 
deres Forfattervirksomhed forbigaas eller dog ikke komme fuldt til 
deres Ret, er her ikke paa sin Plads, og i de biografiske og 
bibliografiske Bemærkninger følges den da antagne Overlevering temmelig 
godtroende. -- Om G.s filologiske Arbejder i det hele kan man 
vel udtale den Dom, at de vistnok for deres Tid have været meget 
dygtige og godt kunne gjøre det forstaaeligt, at han har vundet 
Ry for at være en meget lærd og grundig Filolog; men de bære 
dog saa stærkt Præget af den Tids Arbejdsbetingelser og Arbejdsmethode,
at de, bortset fra visse Enkeltheder, ikke kunne have megen 
Betydning for Nutiden. En Totalanskuelse af den græske Oldtid 
kommer ingensteds til Orde hos ham. Hans latinske Sprog er 
i de ældre Skrifter tungt og knudret, i de senere betydelig bedre, 
men dog aldrig rigtig elegant.

For Skolerne har han virket ved Udgivelsen af sin «Nucleus 
Latinitatis», hvis dette Værk da virkelig skyldes ham; thi efter 
Worms Udtalelse i hans Litteraturlexikon synes der at have hersket 
nogen Tvivl derom, og vist er det, at det ikke bærer hans Navn 
paa Titelbladet. Men det har dog almindelig gaaet for at være af 
ham, og det var fra dets første Fremkomst i 1722 den mest brugte
latinsk-danske (og ved det tilføjede Register ogsaa dansk-latinske) 
Ordbog i Skolerne, lige indtil Jacob Badens Ordbøger (s. I, 404) 
afløste det.

M. Cl. Gertz.



Gram, Hans Christian Joachim, f. 1853, Læge. 
Chr. G. er en Søn af ovennævnte Professor Frederik Terkel Julius G. og født 
i Kjøbenhavn 13. Sept. 1853. Efter at være dimitteret fra 
Metropolitanskolen 1871 studerede han Lægevidenskab, dyrkede tillige 
særlige naturhistoriske Studier og tog Lægeexamen 1878. I de 
følgende Aar havde han Ansættelse paa forskjellige kjøbenhavnske 
Hospitaler som Kandidat, i 1882 vandt han Universitetets
Guldmedaille og erhvervede det følgende Aar den medicinske 
Doktorgrad. Derpaa foretog han en længere Studierejse, under hvilken 
han ved forskjellige tyske Universiteter særlig dyrkede Studiet af 
Farmakologi, Bakteriologi og indre Medicin og under sit Ophold i
Berlin gjorde sig bekjendt i den lægevidenskabelige Verden ved 
Paavisning af en fortrinlig Methode til Farvning af Bakterier. 
Hjemkommen blev han i 1885 Reservelæge ved Kommunehospitalet 
og virkede i de følgende Aar tillige som Privatdocent. 1889 blev 
han Kredslæge i Kjøbenhavn, s. A. Medlem af Kommissionen til 
Udarbejdelse af en ny Farmakopé, og 1891 erholdt han det ved 
Professor Warnckes Død ledige Professorat i Farmakologi ved 
Universitetet. 1892 blev han tillige Overmedikus paa Frederiks Hospital. 
-- 1889 ægtede han Louise Ida Christiane Lohse, Datter af Oberst Ludvig
Frederik Gustav L.

Carøe og Selmer, Den danske Lægestand, 6. Udg.

Jul. Petersen.



Gram, Jørgen Pedersen, f. 1850, Mathematiker. 
Han er Søn af Gaardejer Peder Jørgensen G. (d. 1871) og Marie Helene f. Aakjær 
i Nustrup i Sønderjylland, hvor han fødtes 27. Juni 1850. Efter 
Undervisning i Byens Almueskole og nogen privat Forberedelse
kom han 1862 ind i Haderslev lærde Skole og senere i Ribe 
Kathedralskole. Der fra dimitteredes han 1868, og 1873 bestod han 
ved en Magisterkonferens i Mathematik. Allerede før denne havde 
han i den Gren af Mathematikken, som han opgav som Speciale, 
nemlig den nyere Algebra, i «Tidsskrift for Mathematik» offentliggjort 
et værdifuldt Arbejde, som 1874 i videre Bearbejdelse optoges i 
«Mathematische Annalen» under Titelen: «Sur quelques théorémes 
fondamentaux de l'algébre moderne». Det har vakt Opmærksomhed 
ved det simple og naturlige Grundlag, som deri lægges for den 
saakaldte Invarianttheori. 
Forholdene og G.s egen Tilbøjelighed førte ham imidlertid 
snart ind paa andre Grene af Mathematikken. I 1875 blev han 
Assistent og dernæst Beregner ved Livsforsikringsselskabet «Hafnia», 
og i 1884-85 ledede han Grundlæggelsen af Ulykkesforsikringsselskabet 
«Skjold», for hvilket han siden den Tid har været Direktør. 
Den praktiske Anvendelse af Mathematik og Regnekunst, som 
saaledes blev G.s Kald, og hvortil en Række forstvidenskabelige 
Undersøgelser (s. ndfr.) gav ham yderligere Anledning, bragte ham 
til nu fortrinsvis at studere Sandsynlighedsregning og Hjælpemidlerne 
til numerisk Beregning. En vigtig Frugt af disse Studier, som G. 
har drevet med lige aabent Blik for, hvorledes de mathematiske 
Theorier kunne fremme og lette de praktiske Overblik og 
Beregninger, og hvorledes omvendt Anvendelserne kunne give Anledning 
til videre Udvikling af Theorierne, er hans Afhandling: «Om 
Rækkeudviklinger, bestemte ved Hjælp af de mindste Kvadraters Methode», 
hvorved han i 1879 erhvervede den filosofiske Doktorgrad. Han 
har senere gjort den videre bekjendt ved en tysk Bearbejdelse i 
«Journal für die Mathematik».

Ved Siden af disse Undersøgelser er G. dog vedbleven at 
dyrke Mathematikken fra mere abstrakte Synspunkter. Han har i 
de senere Aar navnlig givet betydningsfulde Bidrag til Taltheorien. 
I 1884 vandt han saaledes Videnskabernes Selskabs Guldmedaille
for «Undersøgelser angaaende Mængden af Primtal under en given 
Grænse», som derefter optoges i Selskabets Skrifter. Efter derpaa 
i 1888 at være bleven Medlem af Selskabet har han i dets Skrifter 
i 1890 publiceret «Studier over nogle numeriske Funktioner». I 
øvrigt har han lagt sin Interesse for hele Mathematikken for Dagen 
ved i 1883-89 at være den virksomste Deltager i Redaktionen af 
«Tidsskrift for Mathematik», som indeholder mange Arbejder af 
ham selv, og ved i en Aarrække at give Referater af dansk mathematisk
Litteratur til «Jahrbuch über die Fortschritte der  Mathematik».

30. Sept. 1879 ægtede G. Dorthe Marie Sørensen, Datter af 
Smeddemester Søren Pedersen i Taastrup.

Levnedsbeskrivelser af de ved Kbhvns Universitets Firehundredaarsfest promov. Doktorer.

H. G. Zeuthen.

-- Allerede i Midten af Halvfjerdserne begyndte J. P. Gram 
efter Opfordring af P. E. Müller at sysle med Spørgsmaal 
vedrørende Mathematikkens Anvendelse paa Skovbrugets Theori. Frugten 
af disse Studier har været en Række Afhandlinger, der ere 
gjorte i «Tidsskrift for Skovbrug», og af 
hvilke særlig maa nævnes «Om Konstruktion af
Normal-Tilvæxtoversigter», I-II. Her anvender G. meget
smukt empiriske Tilnærmelsesformler paa Iagttagelser
over Træernes Væxtforhold, og hans Fremstilling,
der i lige høj Grad udmærker sig ved Originalitet og
Klarhed, har paa mange Punkter paavirket den nyere
danske Skovbrugslitteratur, foruden at den har vakt
en Del Opmærksomhed i Udlandet. 

A. Oppermann.



Gram, Laurids, o.1580- o.1645, Foged. Hans Fader
og Farfader, Mads G. (d. o. 1602) og Peder Madsen,
vare de 2 første lutherske Sognepræster i Frons
Præstegjæld i Gudbrandsdalen, den ældste formentlig
af dansk Herkomst. 1608-9 nævnes L. G. første Gang
og da som Forpagter af Hunnerfossens Fiskeri i Øjer
(Gudbrandsdalen). 1610-14 forekommer han som Foged
i Gudbrandsdalen og beboede da Gaarden Forr i
Fron. Efter at være afgaaet fra Fogedbestillingen
har han formentlig taget Ophold i Birid Præstegjæld
(Thotens Fogderi), hvor han ejede Jordegods. Hvad
der har gjort hans Navn bekjendt, er hans Deltagelse
i Begivenhederne i Avg. 1612, da en Afdeling skotske
Lejetropper, der skulde drage til Sverige, af Bønderne
i Gudbrandsdalen overrumpledes og nedsabledes ved
Kringelen i Vaage. Som Stedets Øvrighed havde han
selvfølgelig draget Omsorg for at samle Bønderne
til Modstand mod den fremtrængende Fjende og anordne
Posteringerne, men personlig deltog han ikke i den
afgjørende Aktion, hvor Bønderne anførtes af 3 af
sine Bygdelensmænd, medens Fogeden med en anden
Afdeling havde taget Post længere syd paa i Dalen (i
Ringebo Præstegjæld), hvorhen Skotterne imidlertid
ikke naaede, efter at Nederlaget forud havde været
afgjørende. Af denne Grund er det vel, at Fogeden
ikke senere modtog nogen offentlig Anerkjendelse, hvad
der derimod var Tilfældet med de nævnte 3 Lensmænd.

Laurids (eller Lars) G. synes først at være død
o. 1645; hans Hustrus Navn er ubekjendt, men en
meget talrig Efterslægt i Norge nedstammer fra
ham, hvoriblandt flere Kognatlinjer have antaget
Familjenavnet Gram.

Personalhist. Tidsskr. 2. R. II, 66 ff.
Norske Saml. II, 288 f.

H. J. Huitfeldt-Kaas.

 1664-o.1713, Præst">

Gram, Niels, 1664-o.1713, Præst, 
forriges Sønnesøns
Søn, blev født 28. April 1664 og var Søn af Kapellan
Mads G. i Land (ved Nordenden af Randsfjord) og
Kirsten Knudsdatter Mossin. Han blev privat indskrevet
som Student 1679. Sin Præstegjerning 
begyndte han 1688 i Tønsberg som Kapellan eller Vicepastor til 
St. Laurentii Kirke og ægtede 1689 en Datter af Provst Mikkel 
Throndsen sammesteds, Anne Mikkelsdatter (f 1706). Han besad 
gode Kundskaber og havde ypperlige Talegaver, men var en ryggesløs
og slet Person. Da Christoffer Meidell, som var fra Tønsberg, 
1690 havde opgivet sin Stilling som Præst for den dansk-norske 
Menighed i London, kom G. til London Aaret efter -- sit 
Embede og sin Familie var han løbet fra -- og vidste at insinuere 
sig saaledes hos en af de fornemste Mænd i Menigheden, at han 
endog uden lovligt Kald trængte sig ind i dette Embede og i flere 
Maaneder vakte stor Splid og Forvirring i den nys dannede 
Menighed. Dels Trusler, dels Løfter fra Biskop Bagger i Kjøbenhavn 
fik ham dog til at rejse tilbage til Danmark. 1692 tog han 
Magistergraden i Kjøbenhavn, og s. A. lykkedes det ham ved Biskoppens
Protektion at blive Sognepræst i Søborg og Gilleleje i Nordsjælland. 
Men et Aar var næppe gaaet til Ende, før han blev anklaget 
for adskillige grove Excesser og for i sin Præstegaard at leve i 
forargeligt Samliv med et Fruentimmer, skjønt det var hver Mand 
bekjendt, at han havde Hustru og Børn i Norge. Ved Højesteretsdom
af 16. Okt. 1694 dømtes han fra Kjole og Krave og forvistes Landet.

Han drog da over til Skaane, forførte Provstens Datter i 
Nørre Vram ved Helsingborg og maatte rømme. Saa hører man 
fra ham fra Amsterdam, hvor han kalder sig «Frederik Gram» og 
lader trykke en Piece, hvori han opfordrer det theologiske Fakultet
i Kjøbenhavn til at modarbejde den Vranglære, som Prokansleren 
i Kiel, Professor Franck, beskyldes for at udbrede. Det hele var 
et Opspind for at faa Theologerne i Kjøbenhavn, paa hvem han 
havde faaet et Horn i Siden, til at prostituere sig lige over for det
unge Kieler-Fakultet. Men de kjøbenhavnske Theologer tillagde dog 
G.s Skrift saa megen Betydning, at de ansaa det fornødent 1698 
at udsende et offentligt Program for at advare mod G. og oplyse 
om hans Skarnsstreger. Fra Holland gjennemstrejfede han Flandern 
og Tyskland, overalt øvende Bedragerier og Skjændigheder. I 
Celle i Hannover vandt han Yndest hos Hoffet som Prædikant, 
udgav sig for at være af gammel Adel og senest at have beklædt 
Embede som Feltprovst ved de svenske Tropper i Brabant. Han 
var lige paa Nippet til at kaldes til større præstelig Virksomhed i
Hannover, da hans skandaløse Levned rygtedes, og det kun ved 
Flugt lykkedes ham at unddrage sig retslig Forfølgelse. Hos 
Jesuiterne i Hildesheim fandt han derefter venlig Modtagelse og forstod 
saaledes at forstille sig for dem, at de med Glæde modtoge ham 
som Konvertit og lode ham i en stor Forsamlings Paahør højtidelig 
meddele sin Omvendelse til den katholske Kirke og forbande det
lutherske Kirkesamfund. Hans Udsvævelser fortsattes, og han skal 
af Jesuiterne være sendt til Køln. Men han løb fra dem og skal 
have giftet sig paa ny. Fra Tyskland flygtede han til England, 
levede der under Navnet «Nicolai Løvengram» og «Baron af 
Blommesholm», kom endelig i Begyndelsen af 1712 tilbage til Norge,
hvor han en Tid opholdt sig hos en Broder paa en Gaard et Par 
Mil fra Christiania. Her blev han arresteret som mistænkt for at 
staa i Ledtog med de svenske, sad fangen paa Akershus paa Vand 
og Brød, men blev derefter i Følge kgl. Ordre sendt til Kjøbenhavn 
paa Bremerholm. Et uhjemlet Rygte fortæller, at han skal 
være undveget fra Fængselet og flygtet til Norge, men at ingen turde 
huse ham; hvorefter hans Spor tabes. -- I et Samlingsbind i
Videnskabernes Selskabs Bibliothek i Throndhjem findes en Del, vistnok 
avtobiografiske, Optegnelser om G., i Følge hvilke han skulde have 
berejst de fjærneste Lande og der udført store Bedrifter; men de 
kunne kun betragtes som pralende Opspind fra Ende til anden.

Unschuldige Nachrichten 1707, S. 364 ff. 
Pontoppidan, Annales eccles. Dan. IV, 719 ff. 
O. Wolff, Journal f. Politik, Natur- og Menneske-Kundsk. 1811, II, 157 ff. 
Personalhist. Tidsskr. III, 144 f. 2. R. II,67. 
Cawallin, Lunds Stifts Herdaminne IV, 151. 
J. Müller, Beskr. ov. Jarlsbergs Provsti S. 125.

A. Jantzen.



v. Grambow, Diderik Otto, 1732-73, Stiftamtmand. 
Forældrene vare Volrath Levin v. G., dansk Generallieutenant, og 
Barbara Sophie f. v. d. Lühe. Han er født 4. April 1732, blev 1744
Page og 1751 Hofjunker, hvorpaa han i et Par Aar besøgte Sorø 
Akademi, hvor han især dyrkede juridiske og økonomiske Discipliner. 
Derefter foretog han en længere Udenlandsrejse, hvorunder han 
studerede ved Leipzigs og Gøttingens Universiteter og underkastede
sig ved det sidstnævnte en offentlig Prøve, ligesom han ogsaa blev 
optagen som Medlem af det ansete tyske Selskab ved Georg-August-Universitetet 
sammesteds. Her faldt han i en svær Sygdom, som 
han dog lykkelig overstod. 1756 vendte han tilbage til Fædrelandet 
og blev strax efter udnævnt til Kammerjunker, men først 1764 
lykkedes det ham at komme i et juridisk Embede, hvor han kunde 
anvende sine Kundskaber, i det han blev virkelig Raad i den 
gottorpske Overret. 8. Juli 1766 udnævntes han til 
Stiftsbefalingsmand over Throndhjems Stift og Amtmand over samme Amt. I 
dette Embede lagde han en stor Arbejdsdygtighed og megen 
Indsigt for Dagen; han ønskede at se alt med egne Øjne, gjennemsøgte 
omhyggelig sit Arkiv og vidste i sin hele Embedsførsel baade 
at gjøre sig respekteret og elsket. Det norske Videnskabernes
Selskab gjorde ham til Medlem 1768, og i det følgende Aar blev han 
Ridder af Danebrog. 30. Juli 1772 beskikkedes han til Stiftsbefalingsmand 
over Akershus Stift og Amtmand i samme Amt samt Præses
i Overhofretten. Med Iver begyndte han ligeledes her sin 
Embedsvirksomhed; han kom efter en længere Inspektionsrejse paa sin 
Fødselsdag 1773 tilbage til Christiania og deltog, skjønt allerede 
syg, i det Selskab, hans Frue for Anledningen havde ladet indbyde; 
Sygdommen forværredes imidlertid, og 11 Dage senere afgik han 
ved Døden, 15. April 1773. Han bisattes med stor Højtidelighed i 
vor Frelsers Kirke i Christiania, men overførtes senere til den 
Adelerske Familiebegravelse i vor Frue Kirke i Kjøbenhavn. -- 
Han blev gift 13. Avg. 1765 med Elisabeth Sophie Lente-Adeler 
(f. 1735 d. 22. Febr. 1788), Datter af Gehejmeraad og Amtmand 
Theodor L.-A. (I, 97). Ægteskabet var barnløst.

Saml. af Minde-Taler, udg. af H. J. Wille, S. 77 ff. 
Moe, Tidsskr. f. d. norske Personalhist. I, 465. 
W. Lassen, Norske Stamtavler S. 61.

H. J. Huitfeldt-Kaas.



Grand, Jens, --1327, Ærkebiskop, 
var en Søn af Torbern, der var «miles curialis», d. v. s. Kongens Vederlagsmand, og Cæcilie, en Søster til Biskop Peder Bang af Roskilde (I, 494); som 
Barn maa han have oplevet i det mindste de sidste Stadier af 
dennes og hans Morbroder Jacob Erlandsens Strid med Kronen, 
og disse Indtryk have fæstet sig dybt i J. G.s Sind. Selv fik han 
ogsaa tidlig en fremragende Stilling i Kirken; efter at være blevet 
oplært ved Roskilde Domkirke og have studeret i Frankrig blev 
J. G. o. 1280 Domprovst i Roskilde, og strax ved sin Ansættelse 
kom han til at tage Stilling imod Kongen, Erik Glipping. Denne
fratog ham Mikkelskirken i Slagelse, der efter J. G.s Paastand var 
annekteret til Domprovstiet, og da Erik endelig for saa vidt gav 
efter, som han præsenterede J. G. selv til den omstridte Kirke, 
modtog Domprovsten den vel, men nedlagde tillige en Protest, for 
at hans Embede ikke siden skulde faa Skade af dette Præcedens 
(1283). Egne Oplevelser ikke mindre end hans Familieforbindelser 
bidroge saaledes til, at han med Sympathi fulgte den Stormandsopposition,
der paa denne Tid rejste sig imod Erik Glipping og 
til sidst førte til Drabet i Finderup; paa offentligt Ting i Sjælland 
udtalte J. G. ogsaa, at ingen kunde undre sig over, at denne Konge 
havde fundet en lige saa voldsom Ende som hans nærmeste 
Forgængere paa Tronen, l de kongeligsindedes Øjne betragtedes J. G. 
endog som Medvider i Kongemordet, og Frygten for, at hans 
Godser herved kunde komme i Fare, ligger vistnok bag ved en 
Foranstaltning, J. G. traf i Sommeren 1288; han skjænkede da alt 
sit Fædreneeje, Strøgods i Syd- og Midtsjælland, til Oprettelsen 
af 6 Præbender ved Roskilde Domkirke, men modtog saa selv «som 
en passende Gjenbelønning» af Kirken Forlening for Livstid med rigt Gods.

I Jan. 1289 døde Ærkebiskoppen af Lund, Johannes Dros (IV, 358), 
og Kapitlets Valg faldt da paa J. G. Enkedronningen skal 
have modsat sig dette, «fordi han var af deres Slægt, som dræbte 
Kongen »; men hun maatte give efter og nøjes med, at J. G. aflagde 
de mest bindende Løfter ikke blot om Troskab mod Kongen, men 
ogsaa om at ville modstaa de fredløse paa enhver Maade. Med 
Kapitlets Valgbrev og Kongens Anbefaling rejste J. G. nu til Kurien 
for at hente Palliet; men her gav han Aikald paa al den ved 
Valget erhvervede Ret, hvorefter Paven af egen Magtfuldkommenhed 
beskikkede ham til Ærkebisp (18. Marts 1290); paa den Vis havde 
han efter Tidens kasuistiske Moral unddraget sig de paatagne 
Forpligtelser.

Denne Begyndelse var betegnende for den Retning, hvori J. G. 
vilde styre som Ærkebiskop. Om en stille kirkelig Virksomhed 
forlyder der kun lidt; desto ivrigere var han for at hævde sine 
Rettigheder over for Kronen. Paa et Provinsialkoncilium fik han 
vedtaget en Fornyelse af Vejlekonstitutionen, der paabød Interdikt 
over Landet, naar en Biskop blev fængslet; da Roskilde Bispestol 
blev ledig, og Kongens Kansler, den lærde Martinus de Dacia, 
ønskede dette Embede, skyndte J. G. sig at stadfæste Kapitlets 
Valg af en anden. Ogsaa i det rent politiske modarbejdede han 
Kongens Planer, hvor han kunde; han fandt sig i, at de fredløse 
byggede Fæstningen Hunehals paa Lunde Kirkes Grund; da han 
blev sendt til Viborg for at underhandle, havde han, som det 
paastodes, hemmelige Sammenkomster med Marsk Stig og andre 
Kongemordere; da han paa Kongens Vegne forhandlede med Nordmændene
paa Varderø, skal han under Haanden have pustet til Ilden. Stedse 
mere spændt blev Forholdet mellem den unge Konge og den danske 
Gejstligheds Overhoved, og endelig besluttedes det i Kongens Raad, 
at J. G. skulde fængsles. Erik Menveds Broder
Christoffer udførte Daaden; tidlig om Morgenen
9. April 1294 fik han J. G. lokket ud af hans Bolig;
strax blev han greben og sammen med Domprovsten,
Jacob Lange, ført hastig til Søborg. Her sad han over
halvandet Aar i et elendigt Fangehul, bedækket med
Lænker og plaget paa alle Maader; Kongen tilbød ham
nok Friheden, men kun paa Vilkaar, som J. G. umulig
kunde gaa ind paa.

Det er betegnende, at J. G.s Fængsling og haarde
Behandling ikke formaaede at vække nogen almindelig
Sympathi for ham i Danmark; Interdiktet blev ikke
overholdt, den lavere Gejstlighed stod helt paa
Kongens Side) og selv Bisperne viste kun deres fangne
Medbroder ringe Interesse. Pavestolen tog sig derimod
hurtig af Sagen; efter at en 2aarig Sedisvakance var
endt ved Cølestin V's Valg (Avg. 1294), truede denne
Kongen med Bandsættelse, om han ikke strax løsgav
J. G., og hans Efterfølger, Bonifacius VIII, sendte
Kardinal Isarn til Danmark for at virke herfor. Da
denne kom til Norden, var J. G. dog allerede sluppet
ud af Fængselet (13. Dec. 1295). Enhver kjender den
romantiske Maade, hvorpaa, den trofaste Morten
Kok befriede sin fangne Herre; Beretningen derom
staar i «Fængselshistorien», en samtidig Skildring,
som Huitfeldt siden lod trykke i dansk Oversættelse,
og den er vist i alt væsentligt at lide paa.

Fyldt af Harme og Bitterhed drog J. G. nu til Rom;
undervejs var det, at han i Brügge lod falde
den Ytring, at det var ham ligegyldigt, om det
var Hertug Valdemar eller en Jøde eller Saracen
eller Hedning eller selve Djævelen, der regerede
i Danmark, naar det blot ikke var Kong Erik eller
hans Broder. I Rom begyndte nu for en af Paven nedsat
Kommission en vidtløftig Retsforhandling, hvis Akter
delvis ere bevarede; Kongen var repræsenteret af sin
førnævnte Kansler Martin, og begge Parter overvældede
hinanden med de mest hadefulde Beskyldninger. Dommen
faldt 23. Dec. 1297 og gik Kongen stærkt imod;
J. G. skulde gjenindsættes i alle sine Rettigheder,
Vejlekonstitutionen blev stadfæstet, og Kongen
skulde bøde 40000 Mark Sølv til J. G. foruden
9000 Mk. som Skadeserstatning for de Tab, der vare
tilføjede denne. Da Kongen hverken vilde eller kunde
efterkomme denne Dom, forkyndtes der Interdikt over
Riget. J. G. havde imidlertid forladt Kurien og
opholdt sig i de følgende Aar i Lybek eller paa sit
Slot Hammershus paa Bornholm; han var stadig lige
ubøjelig, men Pave Bonifacius blev efterhaanden træt
af Sagen. Da Erik Menved
skrev en ydmyg Bønskrivelse til ham, nedsatte han Bøden til 
10000 Mk., og samtidig forordnede han, at J. G. skulde flytte til 
Rigas Ærkestol, der nylig var overdraget til Isarn, medens denne 
i hans Sted skulde være Ærkebiskop i Lund. Denne Afgjørelse,
der blev truffet i Foraaret 1302, var i høj Grad imod J. G.s Ønsker; 
han nægtede endog at modtage sit nye Stift og drog først til Norge, 
siden til Paris; Danmark gjensaa han ikke mere.

Saaledes var den Strid udkæmpet, der fra begge Sider var 
ført med lige Hidsighed. Kongens voldsomme Fremfærd mod J. G. 
og den over alt Maal gaaende Mishandling af denne retfærdiggjøres 
ikke ved noget som helst sikkert Bevis paa det Landsforræderi,
hvorfor han beskyldtes; skjønt Kongen lod opbryde J. G.s 
Brevskrin, lykkedes det dog ikke at finde noget Brev, der kunde bruges 
imod ham. Sikkert er det kun, at J. G. udnyttede sin mægtige 
Stilling til at modarbejde Kongens Planer, især mod de fredløse,
der i Blod og Tænkesæt stode ham nær; overhovedet er hans Strid 
med Kronen i første Linje politisk, medens de kirkeretlige Spørgsmaal, 
der vare de afgjørende for Jacob Erlandsen, her kun drages 
med ind, efterhaanden som den politiske Modsætning skærpes. 
J. G.s senere Levned viser dog, hvor vanskeligt det var for nogen
at komme ud af det med denne herskesyge og heftige Mand, og 
heri ligger maaske den bedste Undskyldning for den unge Konges 
Behandling af ham.

Sit Ophold i Paris nyttede J. G, til at indynde sig hos Pave 
Clemens V, og i 1310 skaffede denne ham et nyt Ærkestift, i det 
han udnævnte ham til Ærkebiskop i Bremen, hvor der i flere Aar 
havde været Strid om Bispestolens Besættelse. J. G. begyndte sin 
Regering her paa den heldigste Maade; med Støtte i Byen Bremen 
og Adelen i Omegnen fortrængte han 2 Fogeder, der havde sat 
sig i Besiddelse af Stiftets Gods; Ro og Orden vendte tilbage; 
samtidig viste Pavens vedblivende Gunst sig i, at J. G. udnævntes 
til Voldgiftsmand mellem Riga Stift og den tyske Orden, ligesom 
han ogsaa fandt den bedste Modtagelse, da han indfandt sig ved 
Konciliet i Vienne (1311). Snart rejste der sig dog Modstand fra 
mange Sider; man klagede over hans Skattepaalæg, hans utæmmelige
Herskesyge og Indtrængen i alle Sager. Det var først 
Hamborgs Domkapitel, der stillede sig imod J. G.; Kapitlet og Borgerne 
i Bremen fulgte efter, og i 1314 sluttede næsten alle hans 
Suffraganstifter et Forbund imod ham. J. G. maatte forlade sit Sæde og 
søge Tilhold først i Ditmarsken, senere i Ostfriesland. 1316 
erklærede Gejstligheden i Bremen Stift, at han ikke var sin Fornuft 
mægtig, og valgte en Koadjutor til at administrere i hans Sted; 
Pave Johan XXII billigede dette Skridt. Ved selv at rejse til 
Kurien fik J. G. dog Paven omstemt, og 1318 erklærede denne 
ham for gjenindsat; imidlertid vovede han ikke mere at komme 
til Bremen, men  styrede Stiftet ved Hjælp af forskjellige Vikarer
og Administratorer. Utilfredsheden med ham kom stadig til Orde, 
og Folket kaldte ham «Fursat», *c: Ildsæden. J. G. boede i Avignon, 
og her døde han 29. Maj 1327, vistnok i en høj Alder; hans efterladte
Bogsamling vidner om hans mangesidige Interesser, medens 
Indboet og en Række Gjældsbreve stadfæste Samtidens Beretninger 
om hans store Rigdom. Paven blev hans Arving; i hans Fædreland 
vidste man knap ret Besked om, naar han var død, og i 
Bremen følte man hans Bortgang som en Befrielse.

Helveg, Den danske Kirkes Hist. til Reform. I, 670 ff. 
Annaler f. nord. Oldkynd. 1860, S. 62 ff. 
(Munch, Saml. Afhandl. IV, 529 ff.). 
Allg. Deutsche Biographie XIV, 181 ff.

Kr. Erslev.



Grandjean, Axel Carl William, f. 1847, Komponist. 
A. G., født i Kjøbenhavn 9. Marts 1847, er en Søn af Konditor Christian 
Frederik Bredo G. (d. 1877) og Karen Caroline Hansen, f. Toxwærd. 
Efter at have gjennemgaaet Musikkonservatoriet fra 1867 i dets første 
Hold af Elever debuterede han 7. Sept. 1869 paa det kgl. Theater 
som Arv i «Jean de France», men forlod Scenen ved Sæsonens 
Udløb og har siden den Tid opholdt sig i Kjøbenhavn som Komponist 
og Musiklærer. I Vinteren 1883-84 var han Dirigent i 
Studentersangforeningen og fra Jan. 1886 til Juni 1887 Musikdirigent 
ved Dagmartheatret. 1879 ægtede han Christine Maria Prahl 
(f. 11. Okt. 1853), Datter af Dampskibsfører Claudius P. og Clara
f. Schmidt. G., der er en dygtig og flittig Komponist -- hans 
Værker med Opustal ere allerede naaede til Tallet 42, hvoriblandt 
flere af betydeligt Omfang --, har særlig følt sig hendraget til at 
arbejde for Scenen. For det kgl. Theater har han skrevet 
Operaen «Colomba» i 3 Akter (opført 1882), 2 mindre Operaer: «De 
to Armringe» (1876) og «I Møllen» (1885) samt  Musikken til 
«Broder Rus» (1889) og til Balletterne «Bacchusfesten» og «I 
Karnevalstiden» (begge 1878); en Fireakts-Opera «Oluf» med Text af 
E. Christiansen er antaget til Opførelse. Foruden udvalgte Stykker
af ovennævnte sceniske Arbejder har han udgivet en Mængde 
Romancer og Sange, Duetter, Korstykker og nogle Hæfter 
stykker. Som Arrangør er hans Navn knyttet til flere
af J. P. E. Hartmanns og Heises Værker (Klaverudtoget
til «Drot og Marsk»), ligesom han har Fortjenesten
af at have samlet og udgivet den traditionelle Musik
til Holbergs Komedier (1884). En Lystspilouverture
af G. er oftere spillet paa det kgl. Theater.

Schytte, Musiklex.

S. A. E. Hagen.



Granzow, Frederik Carl Herman, 1838-94, historisk-geografisk Forfatter. 
Han er født i Kjøbenhavn 23. Okt. 1838, Søn af Skræddermester
G. og Vilhelmine f. Reiter, Student fra det
v. Westenske Institut 1858, juridisk Kandidat
1866. G. underviste fra 1860-89 i Historie og
Geografi ved det v. Westenske Institut, derefter
i Borgerdydskolen i Kjøbenhavn og var fra 1869-89
Redaktør af «Historisk Arkiv», de 5 første Aargange
sammen med Cand. theol. Joh. Petersen, de 10 sidste
med Professor S. B. Thrige. Han skrev i dette
Tidsskrift talrige Oversættelser, Bearbejdelser og
originale Afhandlinger. Desuden har han skrevet en
Række af geografiske Lærebøger, der alle have oplevet
flere Oplag, samt «Jorden og dens Naturforhold»,
en Bearbejdelse efter Herman Klein (1883),
«Vort Aarhundrede» I-II (1885-86), en fuldstændig
Omarbejdelse af Leixners «Unser Jahrhundert», og
fra 1888 «Geografisk-Statistisk Lexikon», hvoraf er
udkommet 26 Leveringer. G. døde 18. Juni 1894.

S. B. Thrige.



Grauer, Johan Reinhold, 1756-1819, Land- og Havebruger, 
fødtes 27. Marts 1756 i Landsbyen Velben nær Bremen. Forældrene vare 
Forpagter Joh. Heinr. G. og Margr. f. Tithen. G. opdroges i
Hjemmet til sit 16. Aar ved Land- og Havebruget,
han sendtes da for at lære det finere Havebrug til
Hamborg, hvor han var i 4 Aar. Paa Gjennemrejse blev
den senere norske Statsminister P. Anker bekjendt
med ham, tog G. med til Norge og ansatte ham paa sin
Gaard Bogstad. Efterhaanden fik G. -- særlig efter en
Studierejse til England -- stor Indflydelse paa Norges
Landbrug. Paa Bogstad og senere paa Gaarden Kjørbo,
som han overtog i Forpagtning 1788, i Eje 1801, skabte
han, som det hedder i Ligtalen over ham, «jordiske
Paradiser», og hans Exempel var et «længe lysende
Syn paa Landøkonomiens Himmel i vort Norge». G.s
Sædskifte og Vexelbrug, hans Kompostlavning, hans
Brakbehandling osv. vare ogsaa et økonomisk Særsyn
i Datidens Norge. -- G. var 2 Gange gift: 1. (1793)
med en Datter af en Kapitajn 
Rasmussen, 2. (1797) med Enken efter Brugsfuldmægtig J. Grorud. 
Han døde, anset og agtet, 20. Dec. 1819.

Neumann, Mindeskrift ov. Landmanden J. R. G., Chra. 1820. 
Budstikken 1818, S. 525. 
Moe, Tidsskr. f. d. norske Personalhist. I, 419.

H. Hertel.



Grave, Christian, o.1701-1763, Præst. 
Han er efter eget Opgivende født 1701, men er rimeligvis født 1700, da han ligeledes 
siger, at hans Fader, Niels Cortsen Grawenhorst, der blev begraven
14. Okt. 1707 som Præst i Tern, døde, da han var 8 Aar gammel. 
Moderen, Helene f. Grawe (f. 1675), døde 19. Marts 1756. Efter 3 
Aars privat Undervisning kom han i Viborg Skole og blev her fra 
Student 1719, drog strax fra Kjøbenhavn til Norge, hvor han i 3 
Aar var Huslærer, drog saa tilbage til Kjøbenhavn og tog i 1 Aar 
Examen philosophicum og theologicum 1723. Han drog nu atter op 
til Norge og var i 3 Aar Lærer ved Skolen paa Bragernæs, blev 
saa af Direktionen for det indiske Kompagni kaldet til Præst og 
sejlede ud med Skibet «den gyldne Løve». Med dette led han 
Skibbrud paa Irlands Kyst, kom blandt onde Mennesker, blev 
udplyndret, men maatte blive her «inter barbaros» et helt Aar. Da 
han endelig slap løs, drog han til Oxford, hvor han i yderste 
Fattigdom studerede og saa, hvad han kunde faa se, indtil det 
lykkedes ham at komme tilbage til Kjøbenhavn, hvor han 1732 blev
udnævnt til Sognepræst i Idom i Ribe Stift. Han bad sig fri for 
dette ringe Embede og søgte i Steden et Kapellani i Norge, som 
han strax fik i Rygge og Moss, hvor han Aaret efter blev Sognepræst. 
1745 blev han  Tredjepræst i Christiania og 1747 Sognepræst 
til Eker, fik 1748 Titel af Professor antiqvitatum patriæ og
døde som en Velstandsmand 11. Nov. 1763. Han var et af de 
ældste Medlemmer af det af Langebek stiftede Selskab for Fædrelandets 
Historie og Sprog og indlagde sig megen Fortjeneste 
ved at opsøge Oldsager, gamle Dokumenter og Skrifter. I den 
eneste Bog, han har udgivet, «Prisca et nova Egerana» (1749), en 
Hilsen paa Vers til Frederik V paa hans Rejse gjennem Eker, viser 
han sig som en Mand, der med Flid har gjennemsøgt Egnen, og 
hans Anmærkninger ere oplysende og betegnende for Oldgranskningens
Standpunkt paa denne Tid. Som Theolog har han maaske 
hældet til Pietismen, da han udtaler sig rosende om Spener. Han 
var en dygtig Landmand og blev 1751 Delejer i det saakaldte 
norske Kompagni («det sorte Kompagni») til Ophjælpelse af 
Industrien, navnlig Glasværkerne. Gift 1. (3. Juli 1732) med Maren 
Mortensdatter Lerche (f. 12. Marts 1708, d. paa Rygge 5. Maj 1743), 
Datter af Morten Larsen L., Aftensangspræst paa Bragernæs, og 
Dorothea Cathrine Walther; 2. (27. Maj 1744) med Christence Plade
(f. i Christiania, døbt 30. Dec. 1697, d. paa Strømø 7. Okt. 1775), 
Datter af Kjøbmand Gregers Jensen P. og Sara Madsdatter.

Personalhist. Tidsskr. 2. R. II, 280.

D. Thrap.



Grave, Erik (Mogensen), 1624-91, Biskop, 
blev født 26. Sept. 1624 i Lund, hvor Faderen, Mogens G., den Gang var Rektor og 
senere Lektor i Theologi. Moderen, Anne, var Datter af Hofpræst
Erik Andersen. Han blev Student fra Lund 1643, tog 1645 
theologisk Examen og blev derefter Hører i Lund. Han nød stor 
Anseelse som Skolemand, og da han 1649 blev Rektor i Helsingborg, 
fulgte flere af hans Disciple med fra Lund for at fortsætte 
Skolegangen under hans Vejledning. 1650 blev han Præst i 
Hornslet, og da han forlod Helsingborg, nød han den Ære, at 
Skolebørnene fulgte ham til Skibet, og at deres Forældre bragte ham 
Mindegaver til Tak for hans Skolegjerning. 1651 ægtede han Anne 
Henriksdatter Sander, Enke efter hans Formand i Hornslet, Chr. 
Borggreving. Under et Ophold i Kjøbenhavn 1655 fik han Befaling 
til at prædike ved Hove, og 1660 lod Kongen ham atter kalde til 
Hovedstaden, hvor han ofte maatte prædike for ham. S. A. 
udnævntes han til Hofprædikant. Kongen forærede ham «Heste og 
Karosse», kjøbte Lorens Tuxens Gaard, som han gav ham til 
Embedsbolig, og forøgede senere hans Løn. 1662 maatte han paa 
Slottet disputere med Socinianeren Lubienitzki om Trinitetslæren,
og 1664 kaldtes han atter til Hove for at gjendrive Jesuiterpateren 
Mollmann. S. A. udnævntes han til Biskop i Aarhus; og 1668 blev 
han Dr. theol. 1671 deltog han i Christian V's 1681 fik han
Justitsraads Rang. Han havde Sæde i den Kommission, der gjennemgik 
Danske Lovs 2. Bog, og maatte ofte afgive Erklæring om 
vigtige kirkelige Spørgsmaal, f. Ex. om det lod sig forsvare under 
visse givne Forhold at antage den romersk-katholske Religion (Prins 
Jørgen), og om fri Religionsøvelse for de reformerte. Begge disse 
Spørgsmaal besvarede han benægtende. Han døde 22. Febr. 1691. 

G. er Forfatter til en Række Ligprædikener, hvoraf dog kun 
4 ere udgivne og deraf de 2 sidste først flere Aar efter hans Død. 
Ligesom flere af sine samtidige skaanske Landsmænd (s. V, 267) 
udmærkede han sig ved at skrive et ualmindelig rent dansk Sprog 
-- de nyere sproglige Paavirkninger fra Tyskland og Frankrig vare 
vistnok ikke naaede til Lund i hans Ungdom --, men i sine ældre 
Aar synes han at være paavirket af de nye Moder, der optoge 
fremmede, latinske og franske, Ord i Sproget.

Pontoppidan, Annales eccles. Dan. IV, 167 ff. 
Zwergius, Siellandske Clerisie S. 632 ff. 
Kirkehist. Saml. 3. R. III, 311 ff.

S. M. Gjellerup.



Grave, Immanuel Christian, 1739-1820. Præst, 
Søn af Ovenstaaende Christian G. i hans første Ægteskab, født i Rygge 
4. Jan. 1739, deponerede efter privat Undervisning 1758, tog 1759 
Examen philosophicum og 1760 theologicum. 1762 rejste han efter 
Faderens Ønske udenlands og opholdt sig en Tid ved Universitetet
i Tiibingen, men maatte vende tilbage til Hjemmet, da hans Fader 
var død (1763). Hans Tid gik nu hen med Undervisning, Prædiken 
og en Smule Forfatterskab. Han tilbragte Trykkefrihedstiden i 
Kjøbenhavn og blev en af de Skribenter, der benyttede Anledningen 
til at udtale sig om det norske Folks Ønsker i Retningen af
Universitet og en bedre Ledelse af Landets Anliggender («En norsk 
Hyrdes Indtagelse i Bjærg»), hvorhos han efter Struensees Fald 
ydede Bidrag til den Del af vor Litteratur, der helst bør glemmes 
(«Frøkenkontorernes udødelige Navnes ynkelige Ruin»). Efter dette 
blev han 1772 udnævnt til residerende Kapellan til Gavsdal, hvor 
han blev en ivrig Landmand, men desuagtet levede i smaa Kaar. 
1778 blev han forflyttet til samme Stilling i Frederiksstad, men da 
hans Stilling fremdeles var trykket, fik han 1779 det residerende
Kapellani paa Frederikshald. 1783 blev han Sognepræst til Savde 
og senere Provst i Nedre Telemarken. Her døde han 31. Dec. 1820. 
Mest bekjendt er han bleven ved sine «Nationale Fortællinger for 
den norske Bondestand» (1811, 2. Opl. 1817, 3. Opl. 1858), i hvilke 
han i et let og behageligt Sprog heldig har løst den Opgave at 
levere moraliserende Skildringer uden at blive kjedsommelig. Som 
ægte Landspræst har han meget imod Bylivet, og med hin Tids 
fremtrædende norske Selvfølelse anstiller han Sammenligning mellem
danske og norske Bønders Kaar. At han ved denne Bog har øvet 
en ikke ringe Indflydelse -- maaske mere i national end i moralsk 
Retning --, tør anses for sikkert. Gift 28. Febr. 1775 med Isabella 
Christine Stockfleth (f. 2. Maj 1750 i Faaberg, d. 6. Febr. 1825 paa 
Gaarden Faret ved Skien), Datter af Sognepræst Niels S. (f. 1701 
d. 1760) og Elisabeth Antoinette f. Rosing (f. 1714 d. 1755).

Halvorsen, Norsk Forf. Lex.

D. Thrap.



Green, Anders, 1550-1614, Norges Riges Kansler,
er formentlig født paa Faderens Gaard Sundsby paa Mjørn i Valle Sogn 
i Baahus Len, hvor Slægten, der i det hele ikke er synderlig kjendt, 
udelukkende hørte hjemme. Forældrene vare Lagmanden i Viken 
Laurids Olsen G. til Sundsby (d. 1579) og Fru Bente Andersdatter 
(Baden) til Skotterup. Formentlig efter en Udenlandsrejse og 
maaske efter Tjeneste i Krigen, hvor han siges at være bleven 
halt af et Skudsaar, blev han allerede 1572 kongelig Sekretær. 
1575 forlenedes han med Dals Præstegjæld i Bergens Stift uden 
Afgift, ligesom han 1578 fik Brev paa Kronens Part af Tienden 
i Møkleby og Tegneby Sogne i Baahus Len afgiftsfrit og 1579 
paa et ledigt Kannikedømme i Oslo. S. A. fik han Forleningsbrev 
paa en Del Gaarde i Baahus Len samt Kronens Rente og 
Rettighed af Mjørn, som hans Fader forud havde haft, og som 
han beholdt til 1597 og atter fik tilbage det følgende Aar. 1585 
sad han med 3 danske Rigsraader Retterting i Norge. 1586 opgav 
han sin Stilling som Sekretær i danske Kancelli, og fra den Tid 
synes han at have taget fast Ophold paa Sundsby og anvendtes 
nu stadig i alle Slags offentlige og private Hverv, navnlig til at 
fungere som Vikar for Høvedsmændene paa Baahus, naar disse vare 
fraværende, men ogsaa som Værge, Skiftekommissær og Dommer. 
I Aaret 1602 beskikkedes han til Medlem af den Kommission, der 
skulde udarbejde en ny Lovbog for Norge, og 24. Juli 1604 blev 
han norsk Kansler efter den i 1602 afdøde Hans Pedersen (Litle). 
1605 forlenedes han med Nonnekloster i Oslo og 1606 med Onsø 
Len, der begge i Regelen fulgte Kanslerembedet. Under Kalmarkrigen 
var det paalagt ham saa vel som alle de norske Lensmænd 
at sørge for Landets Forsvar, dog synes han ikke at have gjort
aktiv Krigstjeneste. Han afgik ved Døden 28. April 1614 og 
begravedes i Valle Kirke paa Thjørn. Han var anset for en dygtig 
og paalidelig Embedsmand. Hans Hustru, med hvem han blev 
gift i Maj 1601, hed Mette Grubbe, en Datter af Erik G. til 
Aalstrup og Anne Vasspyd. Hun levede endnu 1619; Ægteskabet var
barnløst, men A. G. efterlod en Slegfredsøn, Elias Andersen, som 
han kort før sin Død betænkte med et Gavebrev, der 1616 
bekræftedes af hans Enke.

T. Becker, Orion (Maanedsskr.) II, 352 ff. 
Slange, Chr. IV's Hist. S. 368 f. 
Saml. t. d. norske Folks Sprog og Hist. I, 359 f.

H. J. Huitfeldt-Kaas.



Green, Johannes, 1708-71, Præst. 
Denne Mand, der uden at være Skribent indtog en fremragende Plads blandt Norges Præster 
i det 18. Aarhundrede, var født 19. April 1708 i Næs paa Romerike. 
Han kom først i Handelslære, men da han havde stor Lyst til 
Studering og hurtigt Nemme, lykkedes det ham 18 Aar gammel at 
komme i Christiania Skole, hvorfra han 1730 afgik til Kjøbenhavns 
Universitet. Efter at være bleven theologisk Kandidat blev han 
1734 personel Kapellan i Fron i Gudbrandsdalen. Under et Besøg 
i Kjøbenhavn 1741 kom det til et stærkt religiøst Gjennembrud hos 
ham, og da Hofpræst Bluhme havde skaffet ham Lejlighed til at 
prædike for Christian VI, blev han uden Ansøgning 1742 kaldet til 
residerende Kapellan i Aker ved Christiania. I denne Stilling kom 
han som Opvækkelsesprædikant til at øve en stor Indflydelse paa 
mange Mennesker. Men da hans kirkelige foresatte, særlig Biskop 
N. Dorph (IV, 310), havde ham mistænkt for Herrnhutisme, blev 
han oftere anklaget for Kirkeinspektionskollegiet. Dog lykkedes det 
ham sejerrig at tilbagevise Angrebene. Efter 1766 at være kaldet 
til Slotspræst paa Akershus og Sognepræst i Aker døde han i Juni 
1771. Den almindelige Dom om ham var, at han var en baade 
kundskabsrig og hæderlig Mand. Han var 2 Gange gift.

Theol. Tidsskr. f. den evang. Kirke i Norge VII, 354 ff. 
Personalhist. Tidsskr. V, 217 ff. 
Kirkehist. Saml. 4. R. II, 263 ff.

H. F. Rørdam.



Green, Ulrik, 1719-73, Folkelærer, 
er født i Skien, hvor han blev døbt 1. Jan. 1720; sine Forældre, Søren Rasmussen Liim og Else f. Green, mistede han allerede i sit 1. Aar, og han kom nu 
til sin Morbroder Præsten Jørgen Bagge i Stokke (Grevskabet Jarlsberg). 
Ogsaa denne døde imidlertid tidlig, i Drengens 11. Aar, 
hvorpaa han i sit 15. Aar kom til Sorø. 2 Aar efter dimitteredes 
han der fra til Kjøbenhavns Universitet, hvor han Aaret efter tog 
2. Examen. Fra 1738-43 konditionerede han nu hos Præster i 
Norge, og da han 1743 havde taget theologisk Examen, blev han 
Klokker og Skoleholder for en Skole ved Næs Jærnværk og lagde
sig her efter fysikalske Videnskaber, Mineralogi og Bjærgværksvæsen. 
Efter 3 Aars Forløb var han paa ny i Kjøbenhavn, hvor han 1747 
tog juridisk Examen, og da han, efter at have konditioneret 
forskjellige Steder, fra 1750-53 var Hovmester for en ung Rosenkrantz 
i Sorø, lagde han sig her under Professor Jens Kraft efter Mathematik 
og Mekanik. Han informerede derefter i Theologi, Mathematik, 
Fransk og Engelsk og var en Tid i Huset hos Kammerraad 
J. R. Paulli (d. 1759), der foruden at være dramatisk Forfatter og 
Embedsmand var baade Sprogmand og Alkymist. Efter dennes 
Anvisning udarbejdede han en Grammatik og en Ordbog over de 
daværende Jøders hebraisk-tyske Sprog, ligesom han udfandt en 
billig Maade at tilvirke Salpeter paa. For ingen af disse Ting 
havde imidlertid hans Samtid Brug, og træt af i 19 Aar forgjæves 
at have søgt Embeder drog han 1762 til England, hvor han 
paavirkedes stærkt af det Liv, som rørte sig mellem de industridrivende 
der; da han 2 Aar efter kom tilbage, ønskede han at bidrage til 
at vække et lignende Liv her. I Dec. 1764 fik han 50 Rdl. af 
Kongens Partikulærkasse og begyndte nu (7. Jan. 1765) gratis nogle 
«fysiske Diskurser», til hvilke han indbød «sine ulærde Landsmænd, 
særlig af Professioner». De holdtes om Aftenen og vedbleve til 
Sommeren 1766 under betydeligt Tilløb; han talte ved dem om 
Gud, Forsynet, Sjælens Natur, Solsystemet, Luften, Jorden, 
Mineralier, Bjærgværker, Planter, Gifte, Dyr og Mennesker samt Handel 
og Økonomi og vakte herved nogle Studenters Mishag, i det de 
mente,  at «ulærde ikke burde høre Saadanne Ting». Da de 
forsøgte at forstyrre Forelæsningerne, bleve 4 unge Mestre satte til 
Vagt ved Indgangen. Diskurserne hørte imidlertid op med den 
kgl. Understøttelse -- Lægen Joh. Gottfr. Erichsen (IV, 533), der 
forestod Salpeterværkerne ved Throndhjem og Frederiksborg, blev 
ham foretrukken --, og G. levede i smaa Kaar som Informator, 
fra 1765 bl. a. Lærer i Engelsk ved Søkadetakademiet. Under 
Gadeoptøjerne i Jan. 1772 efter Struensees Fald blev hans tarvelige Bolig, 
der tidligere havde haft ildesete Beboersker, ødelagt af Pøbelen, 
og dette paavirkede ham saa stærkt, at hans Sind forvirredes, 
hvorefter han døde 27. Marts 1773. Han var ugift.

Minerva 1788, I. 
N. M. Petersen, Den dsk. Lit.s Hist., 2. Udg., V, 2, 23 f. 
Danskeren VI (1891), S. 7 ff.

C. Nyrop.



Greensteen, Henrik Jørgen, 1833-95, Forfatter. 
Han er født 12. Okt. 1833 paa Jægerslund ved Roskilde. Faderen, Andreas G., 
var Godsforvalter paa Rygaard, men efter hans Død flyttede 
Moderen, Maria f. Petersen, til Slagelse, fra hvis Latinskole Sønnen 
dimitteredes 1851. Han tog theologisk Embedsexamen 1859 og 
ansattes 1879 som Inspektør ved Kommuneskolen paa Kapelvej, hvilken 
Stilling han 1883 ombyttede med den tilsvarende ved Matthæusgadens 
Skole. G. udgav allerede 1859 et lille Bind Digte og har 
senere udgivet «Fra Fjæld og Dal» (1875) og -- i Forening med 
Carl Andersen -- «Prosa og Vers» (1876), begge Billedværker med 
Text af forskjellige Forfattere. I illustrerede Blade og Tidsskrifter 
(navnlig i «Nutiden»)   har   han  stadig ladet
fremkomme  ikke  faa Digte af overvejende lyrisk
Karakter. G. døde 11. Juli 1895.

Sophus Bauditz.



Gregersen, Jens, 1794-1874, Bonde og Politiker, 
født 1. April 1794 i Hørby ved Holbæk, Søn af Gaardfæster
Gregers Larsen, blev i sin Barndom Vidne til, at hans
Fader under Hovarbejdet blev pryglet af Ladefogden og
fik derfra et Had mod alt Herremandsvæsen, som holdt
sig levende hos ham til hans sidste Stund. Han vilde
derfor ikke tage Gaard i Fæste under Hørbygaard,
hvortil Faderen hørte, men levede selv efter sit
Bryllup (1817) hos en Farbroder, indtil han 1822
kjøbte en Arvefæstegaard i Kundby. G. var en flink
Landmand og fik 1836 et Sølvbæger fra Holbæk Amts
landøkonomiske Selskab. Han blev tidlig greben af det
politiske Røre og rejste omkring med Husmand Peder
Hansen fra Lundby og Skolelærer Rasmus Sørensen for
at vække sine Standsfæller. Det var ogsaa ham, der
i en Samtale med J. C. Drewsen lod de Ord falde,
som Drewsen senere gjentog (1844) i Roskilde
Stænderforsamling: «Ja, Hr. Kammerraad, gjøres
ikke noget for Bondestanden, saa frygter jeg for,
at Postelinet vil blive slaaet itu.» Ligeledes gav
G. Stødet til Dannelsen af Bondevennernes Selskab,
i det han sammen med 8 andre Mænd fra Holbæk Amt
7. Nov. 1845 tilsendte Drewsen og Balth. Christensen
en Opfordring om at stifte «en stor Landboforening
for hele Landet, der kan arbejde og virke for
Bondestandens Emancipation og lige borgerlige Ret
med de andre Samfundsklasser». G. valgtes 1848 til
den grundlovgivende Rigsforsamling imod Drewsen,
men opgav næste Aar Kredsen for at give Plads for
Tscherning og var siden stadig dennes Stiller. Da
Tscherning i Febr. 1853 søgte Valg i Lyngby-Kredsen,
stillede G. sig i sin gamle Kreds, men blev vraget for
en anden Bondeven, Hans Jensen i Kundby. Indtil sin
Død stod G. i jævnlig Brevvexling og Venskabsforhold
til Tscherning. Han opgav 1873 sin Gaard til en
Svigersøn og døde 17. Juli 1874. Hans Enke, Ane Sophie
f. Toftegaard (f. 1800), døde 1884.

Almuevennen 16. Sept. 1874.

Emil Elberling.



Grib, Peder, 1681-1757, Søofficer, 
født 18. Maj 1681, var først ansat i Maanedstjenesten, men
blev 1710 fast Sekondlieutenant og Aaret efter
Premierlieutenant. Som saadan udmærkede han sig 1712
mod de svenske ved en Transport til Malmø og fik til
Belønning Kommandoen over Fregatten «Hvide Falk»,
med hvilken 
han sejlede i Østersøen; 1714 førte han det armerede
Skib «Concordia», der gjorde Tjeneste ved Wismar
i Gabels Eskadre. Aaret efter gjorde han i Admiral
Rabens Flaade Tjeneste med samme Skib som Brander. I
de nærmeste Aar herefter viste han sig som en af
Tordenskjolds tapreste Krigskammerater. 1716 var han
Chef for Galioten «Vindhunden» paa Konvoi til Norge,
men fik derefter Stykprammen «Noæ Ark» under sin
Kommando; med denne udmærkede han sig glimrende, da
Tordenskjold 8. Juli ødelagde den svenske Transport
i Dynekilen; til Belønning forfremmedes han til
Kapitajnlieutenant. 1717 førte han atter «Noæ Ark»,
opsnappede først et værdifuldt fjendtligt Skib, deltog
derpaa 14. Maj i Tordenskjolds Angreb paa Gøteborg og
senere i Angrebet paa Strømstad, men saaredes her,
i det han mistede sin højre Arm. Til Belønning for
disse Bedrifter forfremmedes han til Kapitajn. Efter
sin Helbredelse laa han længe i Stridigheder med
Tordenskjold om Delingen af Prisepengene for det
opbragte Handelsskib. 1720 degraderedes han for
Underslæb med Materialier og blev siden ved Krigsret
dømt fra sin Charge for at have ladet sig bestikke til
at løsgive 2 Fanger, men fik dog Tilbud om at forblive
i Tjenesten som Kapitajnlieutenant; dette afslog
han, tog i Dec. 1720 sin Afsked og gik i russisk
Tjeneste, hvor han i Tidsrummet til 1724 tjente sig
op til Kapitajn af 1. Rang og Chef for Linjeskibet
«Astrakan». Sandsynligvis er han her kommen i Strid
med den til Rusland udvandrede Admiral Wilster;
atter forlod han nu sin Stilling og vendte tilbage
til Danmark, hvor han en Tid lang førte Skib for det
ostindiske Handelsselskab. 2 Aar senere (1726) indgav
han Ansøgning om Beskæftigelse til Kongen; han blev
herved understøttet af Admiral Raben, der anbefalede
ham til Posten som Kommandant paa Trekroner, men
Admiralitetet afslog Begjæringen. Af Kongen erholdt
han senere (1742) Færgegaarden ved Snoghøj,
som forblev i hans Families Besiddelse i næsten
100 Aar. Her døde G. 17. Marts I757 og begravedes i
Erritsø Kirke, hvor hans Epitafium findes.

Personalhist. Tidsskr. I, 155; 2. R. II, 295.

C.  With.



Griffenfeld, Peder Greve af, d. 1699, s. Schumacher
Da der formentlig snart kan ventes udgivet
en udførlig Biografi af Griffenfeld, er det,
for at dens nye Oplysninger kunne komme Dansk
biogr. Lex. til gode, anset for rigtigst
foreløbig at forbigaa Artiklen om Griffenfeld
og henlægge den under Navnet Schumacher, det
Navn, han fik i Daaben og bar ved sin Død.

Udg..



Griis, Niels, 1672-1746, Diplomat, 
var født 4. Juni 1672 i Sigdals Præstegaard i Norge. Hans Fader, Niels Nielsen G., var Præst her, Moderen hed Boel Hansdatter. Om G.s Ungdom vides 
intet andet sikkert, end at han 1688 blev indskrevet som Student 
ved Kjøbenhavns Universitet, og at han studerede Theologi her. 
Det blev dog ikke paa den theologiske Bane, at han kom til at 
gjøre sig bekjendt. 1704 blev han sendt som Legationssekretær til 
Brüssel, i hvilken Stilling han dog skulde staa i en Slags Afhængighed 
af den danske Gesandt i Haag. Med en kort Afbrydelse var 
han her indtil 1713, og faa Aar efter sendtes han som Resident til 
Haag, hvor han ankom 31. Dec. 1717, og hvor han siden virkede 
uafbrudt som Diplomat indtil sin Død, 26. Nov. 1746. I Dec. 1731 
opnaaede han den højere diplomatiske Stilling som Envoyé og blev 
omtrent samtidig Etatsraad. 1742 fik han Danebrogsordenen. -- 
Skjønt Hollands Magtstilling i Evropa var betydelig ringere, end 
den havde været i det 17. Aarhundrede, havde G. dog adskillige 
temmelig brydsomme Forhandlinger med Hollænderne om Handels- og
Skibsfartssager. Han vandt Regeringens Anerkjendelse for sin 
Holdning under disse; og samtidig havde han stedse et godt Navn 
i Haag. Klevenfeldt, der besøgte ham i Aaret 1742, skildrer ham 
som «en meget lærd Mand, stedse elevé og fuld af esprit». Han
levede ugift og stille, stærkt optagen af boglige Interesser, og 
samlede et fortrinligt Bibliothek, som han testamenterede til Sorø 
Akademi. Hans Gram var hans gode Ven, og de stode i stadig 
Brevvexling med hinanden. Det Griisske Stipendium ved Kjøbenhavns
Universitet er stiftet af ham.

(Norsk) Hist. Tidsskr. 2. R. VI.

E. Holm.



Grim, Anders Jacobsen, --1376--, til Tostrup i Skaane,
var allerede Ridder 1364. I Forening med Tuve Galen var han 
en af de første skaanske Godsejere, der efter Valdemar Atterdags 
Død sluttede sig til Margrethe og med Iver virkede for Olufs Valg. 
Saaledes drog han med Henning Podebusk i Jan. 1376 til Stralsund
for at forhandle med Hansestæderne om Valget. Han har beseglet 
Olufs Haandfæstning (3. Maj 1376) og var derefter 18. Maj paa ny 
i Stralsund til Møde med Stædernes Udsendinger. Ved Kjøbenhavnsforliget
21. Sept. 1376 mellem Meklenborg og Danmark indgik
han og Tuve Galen særlige Forpligtelser lige over for Hertug 
Albrecht angaaende Forligets Overholdelse, og dette er vel Grunden 
til, at begge de nævnte Adelsmænd 4. Avg. 1377 i Wismar 
tegnede et Forsikringsbrev af temmelig vidtgaaende Indhold. De 
lovede at hjælpe den unge Hertug til hans Arv og Ret i Danmark 
og forpligtede sig til under en eventuel Krig at blive i 
Meklenborgernes Tjeneste med de Slotte, de kunde vinde i Danmark. Om 
Margrethe har kjendt disse Forbindelser med Meklenborgerne, er
uvist; Tuve Galen blev senere styrtet af Dronningen, medens A. G. 
endnu 1380 optræder som en af Skaanes Stormænd og det følgende 
Aar nævnes som Forlover for en af sine Landsmænd, der havde 
øvet Sørøveri mod Hanseaterne. Han var gift med Fru Margrethe 
eller Mette Gjøe (?).

Personalhist. Tidsskr. III,  34 f.

Mollerup.



Grim, Herman Nielsen, 1641-1711, Læge, 
blev som Søn af en Kirurg født i Visby paa Gulland og er saaledes dansk af 
Fødsel, ligesom han ogsaa har givet Bidrag til sin Tids medicinske 
Litteratur i Danmark, men hans Virksomhed falder dog hovedsagelig 
uden for Fædrelandet og er for øvrigt af en meget urolig Karakter. 
Efter at han i sin Ungdom havde søgt lægevidenskabelig Uddannelse 
i Kjøbenhavn og navnlig været kemisk Amanuensis hos O. Borch, og 
efter at han i 1662 havde underkastet sig en Lægeexamen i Holland, 
gjorde han en Rejse til Grønland med et dansk Skib, fungerede i 
1664 som hollandsk Flaadekirurg, i 1666 som Pestlæge i Holland 
og drog i 1671 til Ostindien, hvor han derefter i en Aarrække var 
ansat, navnlig som overordnet Læge paa Ceylon i hollandsk Tjeneste. 
Tilbage vendt her fra blev han i 1680 optagen i Nürnbergs 
Lægekollegium, gjorde derefter en ny Rejse til Ostindien af kort 
Varighed og opholdt sig 1683 i Sverige, som han snart igjen forlod for 
at overtage Stadsfysikatet i Aurich i Ostfriesland. Snart opgav han 
ogsaa denne Stilling for at overtage en militær Lægepost i Tønning, 
og ikke længe derefter var han igjen i Sverige og praktiserede som 
Læge forskjellige Steder, blandt andet paa sin Fødeø, Gulland. 1706 
gik han til Stockholm, hvor han derpaa udøvede Lægevirksomhed, 
blev Medlem af Collegium medicum og 1711 som Pestlæge selv faldt 
som et Offer for Farsoten. Af og til ses han at have opholdt sig 
i sit Fædreland (blandt andet i Fredericia), men vistnok aldrig 
for længere Tid. Baade her og i Udlandet har han nydt en vis 
Anseelse som videnskabelig Læge, hvorvel han aabenbart ikke har 
besiddet nogen egentlig lærd Dannelse. Flere Meddelelser af ham,
dels i praktisk medicinsk-kirurgisk, dels i botanisk eller kemisk 
Retning ere trykte i latinsk Oversættelse (til Dels fra Hollandsk) i 
Bartholins «Acta medica et phil.», og til det kejserlig leopoldinske 
Akademis Acta har han ligeledes givet forskjellige Bidrag. Ogsaa 
et Par særskilte Skrifter -- en Art Farmakopé paa Grundlag af 
Ceylons Lægeplanter (ganske særlig Kanelen) og et medico-kemisk 
Kompendium -- har han udgivet paa Hollandsk under sit Ophold 
i Indien; Skrifterne ere senere blevne oversatte paa Latin.

Moller, Cimbria lit. II. 
Ingerslev, Danmarks Læger og Lægevæsen II, 62 f. 
Sacklén, Sveriges läkare hist. I, 73 f.

Jul. Petersen.



Grim, Jens, --1420--, Rigsraad, 
spiller en stor Rolle i de adelige Slægtebøger, der vidtløftig fortælle om, hvorledes 
han i 7 Aar forpurrede sin Moder Mette Gjøes, Niels Grims Enkes, Ægteskab 
med Hr. Erik Valdemarsen, ja nogle ville endog vide, at han
ihjelslog denne og derfor maatte rømme til Tyrkiet, hvor han kom 
til stor Rigdom, medens andre fortælle denne Rejse om hans Søn 
Niels G. Andensteds berettes, at han var en stor Bondeplager, der 
lod Præsten i Løderup, som lastede ham herfor, ihjelslaa, men at 
Dronning Margrethe siden lod hans Gaard Tostrup eller Valden 
nedbryde, fordi han ikke vilde følge hende i Krigen mod Kong 
Albrecht. Dette sidste tyder paa, at han sammenblandes med en 
ældre, ellers ukjendt Hr. J. G., thi i modsat Fald fejle Sagnene i 
adskillige Punkter. Han førte ikke, som det berettes, en Ibskal i 
Vaabenet, men kun et delt Skjold og er sikkert Søn af ovennævnte 
Hr. Anders Jacobsen til Tostrup, der førte samme Vaaben,
hvorimod Hr. J. G. kaldes Broder (Halvbroder?) til den bekjendte 
Hr. Abraham Brodersens Enke, Cæcilie Nielsdatter, der førte Ibskallen. 
Selv nævnes han fra Aar 1400 og blev alt dette Aar Ridder og 
snart efter Rigsraad. Han hørte til Dronning Margrethes nærmeste 
Omgivelser, og endnu 1442 forlangte den fordrevne Kong Erik, at 
J. G. og 3 andre Adelsmænd, der nøje kjendte Dronning Margrethes 
Klenodier, skulde sendes til Gulland for at overbevise sig om, at 
Kongen ingen af disse havde bortført. Igjennem hele Kong Eriks 
Regeringstid var han en betroet Mand, hvis Navn forekommer i en 
Mængde Regeringsakter, ligesom han 1439 var et af Sendebudene 
til de svenske Underhandlinger; 1419 og 1423 var han Høvedsmand 
paa Lindholm. Før 1426 havde J. G. ægtet en rig Enke, Karine 
Rud, gift 1. med Eskil Falk til Gisselfeld, 2. med Herlug Brymle. 
Hun tilførte ham i Arv efter sin første Mand Gladsaxe og det 
saakaldte «store Pant» i Skaane og efter den anden betydeligt Gods
i Nørreherred Dyrs, navnlig i Tolstrup, og hertil skrives J. G. en 
enkelt Gang, medens han ellers altid nævner sig til
Tostrup i Ingelstad Herred. Fru Karine var død 1440,
men J. G. levede, som alt nævnt, 1442. De havde ingen
Børn sammen, saa vidt vides. 

Thiset.



Grímsson, Magnús, 1825-60, Forfatter. 
Som Søn af Bonden Grimur Steinólfsson fødtes M. G. 3. Juni
1825 paa Gaarden Grimsstaðir i Myra Syssel. Efter
forudgaaende Privatundervisning og 1 Aars Skolegang
paa Bessastaðir dimitteredes han 1847 og blev 1851
Cand. theol. fra Præsteseminariet i Reykjavik. 1855
udnævntes han til Sognepræst paa Mosfell i Kjósar
Syssel, i hvilket Kald han forblev til sin Død,
18. Jan. 1860. Aar 1848 havde han ægtet Guðrún,
Datter af afdøde Adjunkt Jón Jónsson. M. G. var en
Mand med Sans for litterær Virksomhed, uden dog paa
dette Omraade at yde noget af særlig Betydning. Han
har Fortjenesten af sammen med Jón Árnason at have
paabegyndt Indsamlingen af islandske Folkesagn, af
hvilke en Prøve udkom i Reykjavik 1852, ligesom ogsaa
hans antikvariske Interesser bragte ham i Forbindelse
med det kgl. nordiske Oldskriftselskab. Blandt hans
udgivne Skrifter kan end videre nævnes to mindre
Skuespil eller dialogiserede Folkelivsbilleder
(«Kvöldvaka í sveit», 1848, og «Bónorðsförin»,
1852), nogle Smaafortællinger (fremkomne i
islandske Tidsskrifter) og Digte samt Bearbejdelser
og Oversættelser af Bøger til Skolebrug eller
Almenoplysning. 1851-52 udgav han en Avis, «Ný
tíðindi».

Erslew, Forf. Lex.
Jón Borgfírðingur, Rithöfundatal.

Kr. Kaalund.



Grodtschilling, Bendix (den ældste), o.1620-1690, Kunstkammerforvalter, født i Holsten, hvor han, i
Egenskab af dygtig Snedker og Drejer, 12. Avg. 1.655
fik ridderligt Vaabenskjold af Johan Rist, Præst i
Wedel og romersk kejserlig Pfalz- og Hofgreve, blev
efter i en Aarrække at have været bosat i Itzeho
og Hamborg i 1660 indkaldt til Danmark og tagen
i Kongens Tjeneste som Drejer. Som saadan blev
han meget sysselsat, forfærdigede Kaardefæster
af Agat, Elfenbensarbejder, ogsaa solidere Ting
som 1678 Løbebroer over Rosenborg Slotskanal, og
i 1684 havde han en kgl. Trone «under Hænder». Da
det kgl. Kunstkammer i 1680 overflyttedes fra Kjøbenhavns
Slot til dets nye Bygning, blev G., som da var ansat og 
havde været meget virksom herved, den første
Kunstkammerforvalter. Christian V lod til Amindelse
om Kunstkammerets Indretning G.s Portræt, med Nøglen
til Kunstkammeret i Haanden, sætte over Indgangsdøren
til dette. G. var 2 Gange gift; sin anden Hustru,
Cathrine, ægtede han i Avg. 1678; hun var 
endnu i Live 1702. G. døde i Kjøbenhavn i Marts 1690. -- Hans 
Søn af første Ægteskab Bendix G., den yngre, var født i Itzeho 
1. Dec. 1655; han blev i Frankrig og Italien uddannet til Maler, 
men blev dog kun en ubetydelig og lidet frugtbar Kunstner i 
Portrætfaget. Han kom tilbage til Danmark o. 1670, og allerede 1672 
fik han Betaling for 3 Skilderier, han havde leveret til Rosenborg. 
Hans Fader skaffede ham jævnlig Arbejde for Hoffet, og i 1690 
tilstedes der ham 100 Rdl. K, aarlig af Kongens Kasse. Han var 
altsaa nu Hofkunstner; da Faderen s. A. døde, fulgte G. ham i 
Embedet som Forvalter ved Kunstkammeret. Af hans Malerier kan 
nævnes: den ældre G.s ovfr. nævnte Portræt, nu paa Rosenborg, 
Christian V til Hest, til Appartementssalen paa det gamle Kjøbenhavns
Slot, og et «optisk Stykke»: de oldenborgske Konger med 
Christian V i Midten. Han skal ogsaa have gjort Tegninger til 
Tapeter paa Rosenborg (dog ikke til dem i Riddersalen, jvfr. I, 252). 
G. døde 10. Marts 1707; hans Hustru, Ane Cathrine Eilersdatter 
Sander eller Zanders, døde 1716. Af deres 12 Børn vare de 
fleste døde unge. -- Bendix G., den yngste, født i Kjøbenhavn
12. Avg. 1686, var Søn af sidstnævnte,  hvem han efterfulgte i 
Embedet som Kunstkammerforvalter. Han var Maler og Konkyliolog, 
men i begge Henseender uden nogen Betydning og sad hele Livet 
igjennem i smaa Kaar og trykkende Gjæld. I 1725 fik han Frederik
IV's Tilladelse til at lade nogle Billeder bortspille i et Lotteri 
til Indtægt for sig. G. var i lang Tid sygelig og døde af Sten 
23. Marts 1737. Hans Hustru, Agnete Margrethe f. Fackelmann eller 
Fagelmann, var allerede død 1726, efter kun 3 Aars Ægteskab.

Nye Danske Mag. I, 162 ff. 
Kjøbenhavns Skilderi 1829, Sp. 1059 ff. 
Werlauff, Det store kgl. Bibl., 2. Udg., S. 81. 
Weinwich, Kunstens Hist. i Danm. og Norge S. 76. 95. 119. 
Weilbach, Konstnerlex.

F. J. Meier.



Grodtschilling, Frederik, 1731-1792, Søofficer, 
Søn af Kommandørkapitajn Bernhard G. (f. 2. Maj 1697 d. 2. Avg. 1776) og 
Marie Cathrine Bentsdatter (f. 1696 d. 1771), født 17. Dec. 1731, blev 
Sekondlieutenant 1750, Premierlieutenant 1755, Kapitajnlieutenant 
1760, Kapitajn 1763, Kommandørkapitajn 1775, Kommandør 1781 og 
Kontreadmiral 1790. Han døde 14. Jan. 1792. G., der levede og 
virkede i den store Fredsperiode, var i sin Tid en meget benyttet 
Officer, der foruden at sejle som subaltern Officer 5 Gange var Chef
for forskjellige Fregatter og senere 2 Gange for Linjeskibe, heraf 
1779 for Linjeskibet «Danebrog» paa Togt til Middelhavet med Gaver 
til Dejen af Algier. Som næstkommanderende med Fregatten 
«Hvide Ørn» 1760 blev han paa Portorico udplyndret af en spansk 
Kaper. Fra 1780-89 gjorde han Tjeneste som Interimschef for 
Orlogsværftet i Frederiksværn og overgik her fra til Admiralitets- og Kommissariatskollegiet, af hvilket han forblev Medlem til sin Død; 
1791 blev han tillige Chef for 2. Division. 1790 indtraadte han i 
en Kommission, som bl. a. havde det Hverv at ordne Landets 
Kyst- og Havneforsvar. 1784 optoges han i Adelstanden. G. var
gift 2 Gange: 1. med Marie Susanne f. Prescher (f. 1744 d. 1768), 
2. (1772) med Frederikke Louise f. Lütken (f. 26. Nov. 1747 d. 1812), 
Datter af Kapitajn Frederik Christoffer L. (f. 1698 d. 1784), Kontrollør 
ved Øresunds Toldkammer.

C. With.



Grodtschilling, Georg Joachim, 1785-1812, Søofficer,
Søn af foranstaaende, er født i Frederiksværn 6. Febr. 1785, blev 
Sekondlieutenant 1803 og Premierlieutenant 1809. 1805 ansattes han som 
Lærer i Mathematik paa Søkadetakademiet. 1807 var han under
Hovedstadens Bombardement indkvarteret paa Lynetten som hørende 
til Kanonbaadsflotillen og sendtes der fra af Officererne til Peymann 
med Anmodning om, at de maatte storme nogle af de for Flotillen
farligste engelske Batterier, hvilket Peymann nægtede dem. 1808 
førte han en Kanonbaad under Premierlieutenant C. Wulff ved Laaland. 
4. Juni erobrede denne ud for Fejø med 4 Kanonbaade den
engelske Brig «the Tickler», ved hvilken Lejlighed G. udmærkede 
sig særdeles; han blev saaret og erholdt for sin Deltagelse 
Ridderkorset. Senere gjorde han paa ny Tjeneste som Lærer for Kadetterne, 
men overgik 1812 til Fregatten «Najaden» (Kapitajn H. P. 
Holm), der fik Station i Norge. 6. Juli blev Fregatten tillige med 
Briggerne «Laaland», «Kiel» og «Samsø» ved Sandøen angreben af 
en stærkt overlegen engelsk Styrke, navnlig af Linjeskibet «Dictator»; 
Holm trak sig tilbage til den snævre Havn Lyngør, men efterfulgtes 
af Englænderne, og der udspandt sig nu om Aftenen en voldsom 
Kamp, under hvilken «Najaden» blev totalt sammenskudt (s. III, 248). 
Ved denne Lejlighed faldt G. tillige med den tapre Lieutenant
Buhl o. fl. G. blev 1811 gift med Charlotte Elisabeth Tuxen 
(f. 30. April 1795), Datter af Generalkrigs- og Admiralitetskommissær 
Louis T. og Charlotte Elisabeth f. Klingfeldt. Charlotte G. var gift 
2 Gange senere.

J. P. With, Danske og norske Søheltes Bedrifter.
Garde, Den dansk-norske Sømagts Hist. 1700-1814.
Manthey, Ridderes Levnetsløb 1809-17.

C. With.



Grose, Michael Ehregott, --1795, Musiker. 
1784 var han Organist i Brandenburg a. d. Havel; der fra skal han
i 1787 være taget til Christianssand, og strax efter
Nytaar 1789 træffe vi ham boende i Kjøbenhavn. Her
synes han fra Begyndelsen af at have ført en temmelig
kummerlig Existens som Musiklærer. Han søgte at
skaffe sig et Navn og en Virksomhed som praktisk
Musiker ved at optræde dels som Orgelvirtuos, dels
som Koncertdirigent, men havde ikke Lykken med
sig. Alt, hvad han opnaaede, var i 1791 at faa en
lille Ansættelse som Organist ved Frederiks tyske
Kirke paa Christianshavn, og hvad enten det skyldtes
Sygdom, slet Økonomi eller andre Aarsager, sank han i
dybere og dybere Nød. Sin Hustru, Frederikke Dorothea
Rachel f. Sandig, mistede han 19. Okt. 1791, selv døde
han faa Aar senere, 24. Sept. 1795. G. var en duelig
Klaver- og Orgelspiller, uddannet af sin Fader, der
atter havde haft Joh. Seb. Bach til Lærer. Tillige
var han en ret flittig Komponist, og foruden Sange
og Klaverstykker, til Dels af instruktiv Natur,
hvoraf nogle udkom i Tyskland (1780-85), andre her
i Kjøbenhavn (1791), skrev han ogsaa større Ting,
saasom Koncerter for de Instrumenter, han særlig
dyrkede, Motetter til Brug i Kirken og flere Kantater
til Texter af Haste, Chr. Hertz og Abrahamson, der
i Aarene 1792-95 bleve opførte i forskjellige af
de daværende musikalske Klubber. Hans Evner i denne
Retning vare imidlertid ikke betydelige.

Cramer, Mag. der Musik II, 262. 
Musikforeningens Festskrift I, 110 ff. 135.

V, C. Ravn.



Grote, Otto Baron, 1636-93, hannoveransk Premierminister, 
blev født 25. Dec. 1636 i Sønderborg. Hans Fader, Thomas G. (f. 1594, d.
o. 1657 som «Grossvogt» i Lyneborg-Celles Tjeneste),
var en Tysker, der 1627-37 var ansat hos Hertug
Hans den yngres Sønner Christian og Alexander samt
hos den sidstes Enke. I denne Tid ægtede han (1634)
Berta Cathrine Ahlefeldt (Georgsdatter), men forlod
igjen Sønderjylland for i Hjemlandet at opnaa en
høj Stilling. Barnet fulgte med til det nye Hjem,
studerede siden i Helmstedt og anvendte Aarene 1656-61
paa den sædvanlige Udenlandsrejse. En af hans Hertugs
Søstre var imidlertid Dronning Sophie Amalie, som nu
paa egen Haand kaldte den unge, højtbegavede Mand
til Lærer for sin Søn Prins Jørgen. Som Aktør og
Kavallér optræder han derefter ved Hoffets Fester;
men Rollen som Skolemester for en tungnem Dreng laa
mindre godt for ham. Da Dronningens 
Yndlingsbroder, Johan Frederik, 1665 satte sig
i Besiddelse af Kalenberg (Hannover) som sin Del
af Arven efter den ældste Broder, fik G. derfor
Dronningens Tilladelse til at træde i Tjeneste
hos ham. At Kongen tog sin Gemalinde en saadan
Egenraadighed ilde op, skadede ikke G., der i
Hannover fandt sig sin rette Tumleplads og hurtig steg
til de højeste Stillinger. Fra nu af vedkommer hans
Levned dog ikke den danske Historie, om end Danmark
ikke undgik at føle Trykket af hans Virksomhed,
navnlig 1683 og følgende Aar. Men da Hannover 1693 i
den svævende Arvestrid om Sachsen-Lauenborg drister
sig til ulovlig at kaste Besætning ind i Ratzeburg,
forpurrer Christian V Anslaget ved at belejre og
erobre Byen. G., der da netop kom hjem fra Wien,
afsendtes strax til Christian V; men Døden indhentede
ham paa Vejen 5. Sept. 1693 i Hamborg. Han var gift
med Anna Dorothea Ahlefeldt (Henriksdatter) og havde
med hende 11 Børn. 1689 gjorde Kejseren ham til Baron.

Allg. Deutsche Biographie IX.
Brasch, Prinds Georg.

Fr. Krarup.



Groth, Georg Vilhelm Arnold, 1842-99, Landskabsmaler. 
Vilh. G. er født i Kjøbenhavn 9. Marts
1842 og Søn af Apotheker Johan Daniel Herholdt G. og
Cathrine Louise f. Ahlers, Datter af Kjøbmand A. i
Løgumkloster. Efter at have taget Præliminærexamen
i det v. Westenske Institut modtog han sin første
kunstneriske Uddannelse i F. F. Helsteds Tegneskole og
besøgte derefter Kunstakademiets Skoler fra 1861 af,
blev Elev paa Modelskolen 1863, men maatte afbryde
denne sin Læretid, medens han i Krigen 1864 aftjente
sin Værnepligt. Kommen hjem fra Krigen fortsatte
han sin Uddannelse paa Akademiet, som han forlod
1866. G. udstillede s. A. for første Gang og har
fra den Tid af stadig været repræsenteret paa
Akademiets Udstillinger. I Aarene 1872-78 har han
foretaget forskjellige Studierejser, væsentlig til
Italien og Paris. Ved sit «Strandparti i Nærheden
af Fiskerlejet Lynæs», der var udstillet 1870,
vakte G. megen Opmærksomhed paa Grund af den fine
Tone over Strand, Sø og Luft, og det er især ved
lignende Motiver fra Lille Bælt, og Hellebæk Strand,
at han har vundet et smukt Navn blandt den yngre
Slægt af Landskabsmalere. Den kgl. Malerisamling
kjøbte 1874 «Hedeparti med en Mose», men desuden
have de forskjellige Kunstforeninger her i Landet,
Udstillingens Tombola og det malerikjøbende Publikum
stedse vist megen Interesse for Kunstnerens tiltalende
Arbejder. G. døde 14. Sept. 1899.

H. R. Baumann.



Groth, Simon Christian Schiøtz, 1828-1904, Guardein. 
Han er født 25. Sept. 1828 i Kjøbenhavn, hvor hans
Fader, Hans Henrich G., var Tobaksfabrikant
og Major ved det borgerlige Artilleri; Moderens
Navn var Karen Marie f. Schiøtz. Efter at have
gjennemgaaet Efterslægtselskabets Skole kom han 1842
i Apothekerlære hos sin Fætter Johan D. H. Groth paa
Waisenhusapotheket, og inden endnu at have taget
farmacevtisk Examen -- den tog han 1849 -- gik han,
da Krigen brød ud, frivillig med som Feltapotheker;
han blev dog væsentlig brugt som Læge og deltog som
Underlæge i Slagene ved Bov og Slesvig. I Okt. 1848
blev han Dispensator ved Garnisonshospitalet i
Kjøbenhavn, fungerede her Vinteren over, arbejdede
derefter i Universitetets kemiske Laboratorium og
blev, efter i 1850 at have tjent som Underskibslæge
paa Fregatten «Dronning Maria», Assistent hos
Professor E. A. Scharling ved Universitetet og den
polytekniske Læreanstalts Laboratorium. I de 7 Aar,
han var i denne Stilling, var han en søgt Manuduktør
og oversatte bl. a. Wøhlers Kemi paa Dansk. Derefter
oprettede han 1857 sammen med nuværende Inspektør ved
Polyteknisk Læreanstalt N. Ørsted «G. & Ø.s kemiske
Laboratorium», noget her hjemme hidtil ukjendt,
og omtrent samtidig blev han ansat som Fuldmægtig
ved Mønten i Kjøbenhavn. Da han derpaa 1861 blev
Møntguardein, fratraadte han Laboratoriet, der i 1863
overtoges af nuværende Professor V. Stein, og blev
i 1863 tillige Stadsguardein, hvilke Stillinger han
endnu beklæder. -- 3. Nov. 1857 ægtede han Emmy Camilla
Birkerod (f. 26. Marts 1837), Datter af Kapitajn
Johan Matthias B. og Emilie Vilhelmine f. Eskildsen.
G. døde 4. Juli 1904.

C. Nyrop.



Grothusen, Gerhard, 1806-78, Amtmand, 
var en Søn af Overkontrollør for Hertugdømmerne Slesvig og Holsten,
Justitsraad Gerhard G. (f. 3. Okt. 1765 i Itzeho,
d. 3. Avg. 1832 i Rensborg) og var født 9. Okt. 1806
i Rensborg. Efter at have taget juridisk Examen i
Gluckstadt blev han 1832 Volontær i Rentekammerets
tyske Kancelli, 1834 Fuldmægtig, 1837 Sekretær
og 1840 Kommitteret. Han var Medstifter af det
sjællandske Jærnbaneselskab og valgtes paa den
konstituerende Generalforsamling 2. Juli 1844
til Medlem af Jærnbanedirektionen, i hvilken han
blev Kassedirektør, medens Skram blev udførende og
Sekretær Hjorth teknisk Direktør. Denne Direktion
ledede ikke alene Kjøbenhavn-Roskilde-Banens Anlæg,
men ogsaa dens Drift, efter at den 26. Jan. 1847 var
bleven aabnet for Publikum. Det lykkedes den dog ikke
at tilvejebringe den 
fornødne Kapital til Banens Fortsættelse til Korsør,
uagtet G. og Skram i dette Øjemed foretoge flere
Rejser til Udlandet. Da derhos Aktieselskabet befandt
sig i stor Pengeforlegenhed, i det Banens Anlæg havde
kostet 1190000 Rdl., medens Aktiekapitalen kun var
1500000 Rdl., udtraadte G. 1. Jan. 1848 sammen med
Hjorth af Bestyrelsen og efterfulgtes af Müller
og Rothe. G., som 1846 var ble ven Deputeret og
Chef for Rentekammerets 3. Sektion med Etatsraads
Titel, fratraadte i Efteraaret 1848 ligeledes sin
Stilling i Rentekammeret, da dette hævedes, men blev
i Kjøbenhavn, medens Flertallet af de holstenske
Embedsmænd forlængst var flygtet efter Oprørets
Udbrud, og indtraadte, efter i 1851 at have erholdt
Konferensraadstitelen, i 1852 atter i Statstjenesten
som Departementschef i det holsten-lauenborgske
Ministerium, ved hvis Organisation han efter
Kongens Ønske var bleven taget med paa Raad. 1859
udnævntes han til Amtmand over Amterne Traventhal,
Reinfeld og Rethwisch og forblev efter Holstens
Afstaaelse i Tjenesten, men blev allerede i Foraaret
1866 pensioneret af den østerrigske Statholder,
Feltmarskal-Lieutenant Gablenz, og flyttede til
Pløen, hvor han døde 29. Sept. 1878. Han ægtede
29. Sept. 1837 Marie Louise Bruhn (f. 6. Juli 1817
d. 16. Dec. 1885).

H. R. Hiort-Lorenzen.



Grotum, Henrik Himmerich, 1685-1768, Borgmester, 
var Søn af Overkjøbmand i Aalborg Jens Nielsen Himmerich,
men antog sin Moders Stilladers Slægtnavn Han blev
født 1. Avg. 1685, Student fra Aalborg Skole 1703
og tog theologisk Examen 1705; studerede derefter
Jurisprudens og blev 1715 Viceborgmester, 1728
Borgmester og 1730 øverste Borgmester i Aalborg,
1736 Kan-celliraad, 1755 Justitsraad. 1737-55 ejede
han Havbrogaard i Aars Herred, og 1745 kjøbte han
Klitgaard. Han gjorde sig fortjent af Aalborg By
ved at stifte en dansk Skole, til hvilken han gav
en Gaard i Byen. Han døde 19. Nov. 1768 og rostes
da af Samtiden som en kundskabsrig, arbejdsom,
dygtig og uegennyttig Embedsmand; men da hans Bo
blev gjort op, viste det sig, at der af de Kirker,
Skole- og Fattigvæsen tilhørende Kapitaler, som
han havde bestyret, manglede 2624 Rdl., som Boet
ikke kunde udrede. Han var gift 1. (1713) med Inger
Margrethe f. Weiersleff (d. 1720) og 2. med Sidsel
Hansdatter f. Popp (d. 1735) af en bekjendt aalborgsk
Kjøbmandsslægt.

Tauber og Nielsen, Embeds- og Bestillingsmænd i Aalborg S. 112 f.

V. A. Secher.



Grove, Carl Frederik, 1758-1829, Søofficer, Admiralitetsdeputeret, 
var Søn af Departementssekretær i Admiralitetet, Etatsraad 
Johan Chr. G. (f. 1713 d. 1784) og Mette f. Æreboe (f. 1733 
d. 1789), en Datter af Notarius publicus Rasmus Æ. G. fødtes 
28. Jan. 1758, blev Sekondlieutenant i Søetaten 1776, Premierlieutenant
1784, Kapitajnlieutenant 1794, Kapitajn 1797, men traadte ud 
af Officersstanden, da han 1803 udnævntes til Civildeputeret i 
Admiralitets- og Kommissariatskollegiet. I mange Aar og under meget 
vanskelige Forhold beklædte han denne Stilling. I Forening med 
Steen Bille traf han i 1807 de bekjendte Dispositioner til at 
ødelægge Flaaden, før den faldt i Englændernes Hænder, og i de 
følgende Aar deler han med de andre Ledere af Marinens Affærer 
Æren for Tilvejebringelsen af Landets energiske Kanonbaadsforsvar 
og Grundlæggelsen af en ny Flaade. I sin Officerstid udmærkede 
G. sig ved sin betydelige Virksomhed som Kortlægger, i det han 
fra 1787-1801 i Forbindelse med Landofficererne Wibe og Aubert 
opmaalte Norges Kyst fra norden for Throndhjem til den svenske 
Grænse, en Strækning af over 200 Mil. Kongen lod ham 1802 
tilkjendegive sit «allerhøjeste Velbehag» med det fuldendte Værk, 
og de deraf resulterede Kort have endog til vore Dage gjort god 
Fyldest. 1786 var G. Deltager i Løvenørns Grønlandsexpedition, 
1801 blev han Medlem af den norske Søkystdefensionskommission, 
1806 1. Direktør ved Søetatens Hospital. 1811-16 var han Medlem
af Kanal-, Havne- og Fyrdirektionen. 1804 fik han tillige en anden 
betydelig Virksomhed som Medlem af Administrationen for Frederiksværk. 
16. Dec. 1790 ægtede G. Gedske Cathrine Nordahl 
(f. 18. April 1764 d. 27. Jan. 1827), Datter af Præsident i
Throndhjem, Justitsraad Peter Tønder N. og Berthe Johanne f. Fyrstenberg. 
G., der ved sin Udnævnelse til Deputeret 1803 havde faaet Bestalling 
som Generalkrigskommissær, blev 1828 Kommandør af Danebrog. 
Han afgik ved Døden i Kjøbenhavn 11. Nov. 1829.

G. L. Grove.



Grove, Carl Frederik, 1822-83, Ingeniør, 
var Søn af Kapitajn i Søetaten Johan Christian G. (f. 1789 d. 1834) og Wenniche 
f. Garmann (f. 1792 d. 1849) og  Sønnesøn af ndfr. nævnte 
Konferensraad E. R. G. (d. 1847). Han fødtes 26. Dec. 1822 i Kjøbenhavn, 
blev 1844 polyteknisk Kandidat i anvendt Naturvidenskab og
efter en Studierejse i Udlandet ansat ved Marinens Sejldugsvæveri. 
Som Sekondlieutenant deltog han i Krigen 1848-49 og udnævntes 
i 1852 til Fyrvæsenets Inspektør og Ingeniør, hvilken Stilling han 
beklædte til sin Død, 26. Jan. 1883. Under hans Ledelse er den 
store Udvidelse og Forbedring af Danmarks Fyrvæsen foregaaet, 
som har bragt denne Institution paa Højde med Udlandets. Han 
har saaledes, bygget 13 nye Fyr, hvoriblandt de væsentligste ere 
Hirtshals, Bovbjærg, Dueodde og Nordre Røse, og har ombygget 
lige saa mange ældre Spejlfyr til Linsefyr, samtidig med at han 
har anlagt 9 Sirenestationer. Desuden udfoldede han uden for 
Fyrvæsenet en ikke ringe Virksomhed som Vandbygningsingeniør. Han 
var saaledes Medlem af den jyske Kystsikringskommission, i hvis 
Arbejder han tog ivrig Del, byggede Havnen ved Hessenæs og 
forskjellige Høfder paa Falster samt udvidede og ombyggede Bandholm
Havn. Fra 1877-82 var han Medlem af Kjøbenhavns Borgerrepræsentation, 
i hvilken han særlig deltog i Havnespørgsmaalenes 
Behandling. 1851 udgav han «Hørrens Produktion, Fabrikation og 
Omsætning», et af Videnskabernes Selskab belønnet Prisskrift. G. 
ægtede 1855 Cecilie Hermandine Johnson (f. 1837), Datter af Konsul P. J. i Rønne.

Erslew, Forf. Lex. 
Voigt, Statist. Oplysninger ang. d. polytekn. Læreanstalts Kandidater.

Ch. Ambt.



Grove, Emanuel Rasmus, 1756-1847, Medlem af den afrikanske Konsulatsdirektion, 
Broder til førnævnte Admiralitetsdeputerede 
C. F. G., fødtes 13. Sept. 1756, dimitteredes 1772 fra Herlufsholm, 
fik kort derefter Ansættelse i Admiralitetskollegiet og udnævntes 
1777 til Konsulatssekretær i Marokko. Efter Konsulens Hjemrejse 
fungerede han i dennes Sted fra 1781-85, da han fik Tilladelse til 
at vende hjem for at støtte Moderen, der sad som Enke i smaa
Kaar. 1788 blev han Kommitteret i Kommercekollegiet og Sekretær 
(*c: Chef) i Konsulatskontoret. Da det var af stor Betydning for 
Staten paa en fyldestgjørende Maade at reklamere Erstatning for 
de mange under Revolutionen opbragte danske og norske Skibe, 
sendtes G. i Begyndelsen af 1794 som Generalkonsul til Paris, 
hvortil han ankom i Revolutionens blodigste Periode, og hvor han 
paa Grund af Avtoriteternes stadige Vexlen havde megen Møje med 
at fremme sit Lands Interesser. 1797 hjemkaidtes han for atter at 
træde ind i Kommercekollegiet. 1799 blev han administrerende 
Direktør for Manufakturhandelen, i det han samtidig fritoges for 
Konsulatsforretningerne undtagen de afrikanske. Hans særlige 
Indsigt i disse foranledigede, at han Aaret efter, da de afrikanske 
Sager udskiltes fra Udenrigsdepartementet og Kommercekollegiet 
under et særligt Kollegium, den afrikanske Konsulatsdirektion, 
udnævntes til Medlem heraf, en Post, han beklædte, indtil Direktionen
atter ophævedes 1837. I Dec. 1804 søgte og fik G., der følte sig 
tilsidesat i Kommercekollegiet, sin Afsked herfra. -- G. betragtedes 
som en i Handels- og Finanssager mer end almindelig kyndig Mand 
med et særligt Greb paa at repræsentere, og der betroedes ham 
derfor ogsaa flere Sendelser til Pengemarkedet i Holland under 
de for Staten mest prekære finansielle Forhold, saaledes 1799 i 
Anledning af Penge- og Kreditvæsenets daværende slette Tilstand, 
1809 for at erholde Udsættelse med Betalingen af 1 Mill. Gylden
og 1813, efter Statsbankerotten, for at søge et Laan, saa 
paatrængende, at hans Instrux endog tillod ham subsidiært at sætte 
Krondiamanterne i Pant. 1801 sendtes han til St. Petersborg for 
at udvirke Kornudførsel til det nødlidende Norge. G. var Medlem 
af forskjellige inden- og udenlandske videnskabelige Selskaber og 
i flere Aar Præses for Landhusholdningsselskabet. Han havde 
omfattende Kundskaber og Interesser, talte 8-10 Sprog og ansaas for 
en god Kunstkjender.

Han ægtede 1. (6. Juli 1787) Petronelle Brinck-Seidelin (f. 24. Nov. 
1755 d. 27. April 1801), en Datter af Assessor i Højesteret, Konferensraad 
Hans Diderik B.-S. til Eriksholm og Ingeborg f. Bering, 2. 
(24. Juni 1805) Johanne Elise Hiort (f. 10. Marts 1786 d. 10. April 1873), 
Datter af Amtmand, siden Kommitteret i Rentekammeret, 
Etatsraad Andreas H. og Rachel f. Gjerløv, og døde 90 Aar 
gammel i Fredensborg 12. Jan. 1847. G. var 1810 bleven Etatsraad 
og 1826 Konferensraad.

Leth og Wad, Dimitterede fra Herlufsholm I, 120 f.
Rubin, 1807-14 S. 202. 308 f.

G. L. Grove.



Grove, Emanuel Rasmus, 1812-71, Ingeniør, 
var født 8. Nov. 1812 i Kjøbenhavn og ældre Broder til foran nævnte Carl Fred. G. 
(d. 1883). Han tog i 1833 polyteknisk Kandidatexamen i Mekanik, 
det følgende Aar i anvendt Naturvidenskab og blev derefter ansat
som Fabrikmester ved Søetatens Sejldugs væveri paa Gammelholm. 
I 1850 medvirkede han som Ingeniør ved Forsvaret af 
Frederiksstad og blev efter Krigen ansat som Vandbygningsdirektør 
i Hertugdømmet Slesvig (konstit. 1850, udnævnt 1854). Hans 
betydeligste Værk under denne Virksomhed er Bygningen af den 
bekjendte Havnesluse ved Husum, hvorved denne By beskyttedes 
mod Stormflod, og Indsejlingen til dens Havn blev
forbedret. I 1864 maatte han som dansk opgive sit
Embede og virkede derefter som privat Ingeniør i
Kongeriget, navnlig ved Projekteringen og Ledelsen
af forskjellige Landvindingsforetagender, hvoraf maa
fremhæves Udtørringen af Tastum Sø ved Skive. Han
døde 18. Maj 1871. -- Han var en meget virksom
Mand med en livlig bevæget Aand, hvilket ogsaa
gav sig Udslag i hans Deltagelse i den offentlige
Diskussion i forskjellige Avisartikler og Brochurer,
navnlig angaaende Arbejder- og Næringsspørgsmaalene,
ligesom han ogsaa ses at have været meget virksom for
at faa Liv i Industriforeningen i Kjøbenhavn i dens
yngste Dage. Fremhæves maa ogsaa hans Amandling «Om
Frostmoser og Marskenge» (1870), der indeholder mange
interessante Iagttagelser og Ideer, der næppe endnu
have fundet fortjent Paaagtelse. -- 1843 ægtede han
Ulrikke Frederikke Antonette Marie Krog (f. 1815 i
Stavanger, d. 1845), Datter af Amtmand Wilh. Friman K.

Erslew, Forf. Lex.
Nyrop, Industriforeningen i Kbhvn.
Voigt, Statist. Oplysninger ang. d. polytekn. Læreanstalts Kandidater.

Ch. Ambt.



Grove, Hans Herman Steffen, 1814-66, Søofficer, 
Broder til ovfr. nævnte C. F. G. (d. 1883) og E. R. G. (d.
1871), er født i Kjøbenhavn 27. Dec. 1814. Allerede
som lille Dreng fik han Livets Alvor at mærke, i det
Faderen, som i den engelske Krig havde vundet 
sig en Formue, senere mistede denne, til Dels ved 
Pengekrisen. Udrustet med gode Evner, en livlig Karakter
og en mindelig Evne til at gjøre sig afholdt traadte
han 1827 ind Søkadetakademiet, fra hvilket han 1833
dimitteredes som Sekondlieutenant; han avancerede 1841
til Premierlieutenant, 1851 til Kapitajnlieutenant
og 1861 til Orlogskapitajn. Som ung Officer fór han
meget til Søs baade til Orlogs og Koffardis, var i
1835-37 og senere 1844-45 i Vestindien, 1839-40 og
1843-44 med Handelsskib i Ostindien og beskæftigedes
ved Siden heraf meget ved Søopmaalingen. 1841,
medens han var ansat paa Helsingørs Vagtskib og
her fra foretog Opmaalinger i Kattegat, fandt han
den bekjendte Grund «Groves Flak». Under Krigen
1848-50 var han først Chef for Dampskibet «Caroline
Amalie», senere tredjekommanderende paa Linjeskibet
«Skjold» og endelig næstkommanderende paa Korvetten
«Valkyrien». 1851 var han Chef for Kongens Dampskib
«Ægir», senere (1852-55) Krydstoldinspektør paa
Østkysten af Slesvig, fra 1857-60 Takkelmester;
Vinteren 1861-62 gik han som Chef for 
Korvetten «Heimdal» til Vestindien (Rejsen beskrevet
af Lieutenant J. U. A. Holm), hvor han kom til at
optræde under ret kritiske Forhold i Venezuela under
en Revolution og senere ydede fortrinlig Assistance
til et strandet engelsk Linjeskib. 1863 overtog han
Posten som Ekvipagemester paa Orlogsværftet, men
ansattes ved Krigens Udbrud som Chef for Fregatten
«Sjælland» og Flagkapitajn hos Eskadrechefen, Admiral
van Dockum, med hvem han 17. Marts deltog i Træfningen
ved Swinemünde, hvor de tyske Korvetter «Arcona»
og «Nymphe» bleve tvungne til at trække sig tilbage;
han blev herfor dekoreret med Kommandørkorset. G.,
som i Aaret 1851 ægtede den i vide Kredse afholdte
Maren (Manna) Kirstine Johnson (f. 11. Dec. 1834),
Datter af Konsul Peter J. i Rønne (f. 1786 d. 1850)
og Maren Kirstine Sonne (f. 1801 d. 1882),
havde den Sorg i Krigsaaret (1. Maj) at miste sin
Hustru. Efter Krigen indtraadte han 6. Nov. 1865 i
Ministeriet Frijs som Marineminister og var som saadan
med til at underskrive den reviderede Grundlov. Da den
indenlandske Politik paa dette Tidspunkt mest gik ud
paa at ordne Forfatningsspørgsmaalene, og Tidens
Løsen efter de dybe Saar, Krigen havde tilføjet
Landet, var Sparsommelighed i Statshusholdningen,
faldt det ikke i G.s Lod at gjennemføre større
Reformer i Marinen; hans Helbred var derhos til
Dels undergravet og forværredes snart saa meget,
at han blev nødt til at foretage en Udenlandsrejse;
paa denne døde han 17. Avg. 1866 i Saxon les bains i
Schweits, efterladende sig et Ry. som dygtig Officer
og et ualmindelig afholdt Menneske.

Illustr. Tid.  VIII,  389.

C. With.



Grove, Peter Frederik (Frits) Nordahl, 1822-85, Maler og Lithograf, blev født i Nyboder i Kjøbenhavn
12. Nov. 1822 og var Søn af Kapitajn i Søetaten
Peter Tønder Grove (f. 1792 i Bergen, d. 1851 i
Kjøbenhavn, Søn af ovfr. nævnte C. F. G., d. 1829)
og Ane Cathrine f. Willerup (f. 1791 d. 1844),
Datter af Billedhugger F. C. W. G. var bestemt til
Studeringerne, men forlod Metropolitanskolen, kort
før han skulde være Student (1839). Han blev Elev
af Gurlitt og besøgte Kunstakademiet 1840-42. Fra
sidstnævnte Aar udstillede han som Landskabsmaler en
Række Billeder, der dog ikke vakte Interesse ud over
Øjeblikket. Imidlertid lagde han sig tillige efter at
tegne paa Sten og arbejdede fra 1851 til Stadighed
hos J. W. Tegner & Kittendorf. Som Lithograf havde
han i 1855 Understøttelse af Grev Moltke og af den
Reiersenske Fond, 
medens han i 1864 og 1867 havde mindre
Rejseunderstøttelser fra Akademiet. Som Lithograf
knyttede han især sit Navn til de 2 store Billedværker
«Danske Herregaarde» og «Skaanske Herregaarde» hvortil
Maleren F. Richardt leverede Tegningerne. G. blev
14. Nov. 1861 gift med Marie Sophie Svendsen (f. 1828
d. 1891) fra Helsingør. Han døde 31. Juli 1885.

Weilbach, Konstnerlex.

Ph. Weilbach.



Grove, Peter Vilhelm, 1832-93, Journalist.
G., der er Søn af Justitsraad, Toldkasserer Hans Diderik G. (f. 1788 d.
1852) og Jeannette Bolette f. Rademaker og Sønnesøn
af ovennævnte E. R. G. (d. 1847), er født i Præstø
7. Okt. 1832. Efter at være bleven Student i 1850
studerede G. i nogle Aar Theologi. I 1857 ansattes
han ved «Dagbladet», i hvis Tjeneste han arbejdede i
32 Aar. Efter at have gjort sig bemærket som dygtig
Referent udførte han som «Dagbladets» Korrespondent
under Krigen 1864 et betydeligt, efter Datidens
journalistiske Forhold epokegjørende Arbejde. Hans
Korrespondancer fra Krigsskuepladsen ere udkomne i
Bogform under Titelen «Fra Danevirke til Dybbøl»
(1864). Efter Topsøes Overtagelse af «Dagbladet»
i 1872 udfyldte G. som Redaktionssekretær paa en
fortrinlig Maade Topsøe. Fra dennes Død i 1881 indtil
1889 var G. «Dagbladets» ansvarhavende Redaktør. Ved
en ret betydelig Korrespondancevirksomhed til
forskjellige Verdensblade har G. i de for Danmark
kritiske Tider bidraget til at udbrede sandfærdigt
Kjendskab til danske Forhold. Et udpræget nationalt og
patriotisk Standpunkt har ogsaa været den Egenskab,
han under sin kyndige og samvittighedsfulde Ledelse
fremfor alt har paatrykt «Dagbladet». Bekjendt i
vide Kredse er den illustrerede Rejsehaandbog
«Danmark», som han i en Række Udgaver har
redigeret for Foreningen «Fremtiden». Han ægtede
5. Nov. 1858 Severine Albertine Schierbeck, Datter
af Kjøbmand S. i Odense; hun døde 15. Okt. 1884.
G. døde 7. Nov. 1893.

M. P. Friis.

 s. Rasmussen.">

Grove-Rasmussen, s. Rasmussen.



Grubbe, Bent Byg, d. 1391, s. Byg (III, 272).



Grubbe, Diderik, 1656-1702, Præst, 
blev født i Store Heddinge 24. Marts 1656 af borgerlige Forældre,
Laurids Andersen og Hustru Anne Pedersdatter; hvornaar
eller efter hvem han har antaget Navnet «Grubbe»,
er ubekjendt; muligvis tilhører han en lybeksk 
Haandværkerslægt « Grube ». Han blev Student fra Kjøge 1678 og 
efter fuldendte Universitetsstudier Huslærer paa Harrestedgaard ved 
Næstved hos Vicekansler Holger Vind. Da Vind døde 1683, og 
megen anden Familiesorg traadte til, udgav G. sin Salmesamling: 
«Sjælens aandelige Harpeklangs 1. Part» (trykt 1684), og dedicerede 
den til sine 3 faderløse Elever. Salmerne vidne om godt Herredømme 
over Sproget og ere til Dels ordnede efter Søndagsevangelierne. 
Salmernes 2. Part, dediceret Kong Christian V og forsynet 
med latinsk Fortale, udkom først 1696, da G. havde været Præst i 
adskillige Aar. Han fik Magistergraden 1686, og s. A. blev han 
«ved Lodtrækning» kaldet af Baronesse Fuiren til Sognepræst for 
Kvislemark og Fuirendal. Et Par Aar efter valgtes han til Herredsprovst 
og fik Titel af Konsistorialassessor. 1690 ægtede han en af 
Holger Vinds mange Døtre, Anna Elisabeth V. (d. 1727), og som 
hendes Arvepart fik han 1693 Skjøde af Svigermoderen paa Gjerdrup 
Gaard og Gods. Senere kjøbte han af Staten 12 Gaarde m. v. 
i Lyngby og blev derved Samleren og Opretteren af det store Gods 
Lyngbygaard. Hans Helbred var tidlig svækket, og allerede i sit 
47. Aar døde han af Vattersot 27. Sept. 1702 i Kjøbenhavn; hans 
Lig henflyttedes til Bóslunde Kirke. I en lang Aarrække styrede 
hans Enke med ualmindelig Dygtighed de betydelige Landejendomme. 
De havde en stor Børneflok.

Seehusen, Optegn. om Lyngbygaard og Gjerdrup S. 29 ff. 90 f.
Hofman, Saml. af Fundationer VIII, 113.                      .

A. Jantzen.



Grubbe, Eiler, 1532-85, til Lystrup, Rigskansler,
Søn af Sivert G. (d. 1559) og Mette Ulfeldt (d. 1562), fødtes 28. Marts 1532 
paa Fædrenegaarden Lystrup i Faxe Herred. Sin Undervisning fik 
han i Næstved, Roskilde og Kjøbenhavn, til sidst i Huset hos den
theologiske Professor Jens Sinning, efter hvis Død (1547) han tjente 
i Kancelliet som Dreng under sin Fætter Corfits Ulfeldt, den øverste 
Sekretær. Selv rykkede han op til en Sekretærplads, men da Prinsen
(Frederik II) 1554 fik sit eget lille Hof paa Malmøhus, blev 
E. G. Sekretær hos ham og tjente ham som saadan til hans 
Tronbestigelse. Her ovre i Skaane fandt E. G. sig en Brud i Else 
Bjørnsdatter Laxmand, og samtidig med sin Kroning lod den unge 
Konge deres Bryllup fejre i Kjøbenhavn (13. Avg. 1559). Efter at
E. G. nu for en kort Tid havde trukket sig tilbage til Privatlivet 
paa den skaanske Gaard Hofdal, som han havde faaet med sin 
Hustru, maatte han i Slutningen af 1560 overtage Stillingen som 
Rentemester, en Stilling, som den snart udbrydende Syvaarskrig 
med dens store finansielle Krav gjorde yderst besværlig; men han 
holdt dog ud i den til efter Fredslutningen, da han (1570) udnævntes 
til Rigens Kansler og fik Sæde i Rigsraadet. Efter en, som det
synes, baade hæderlig og dygtig Livsførelse døde han allerede i sit 
54. Aar i sin Gaard i Kjøbenhavn Natten mellem 19. og 20. Nov. 
1585, 15 Aars Dagen efter sin Udnævnelse til Kansler.

Han var vistnok velset ved Hove, og han blev derfor ogsaa 
tidlig forsørget med Kanonikater og Forleninger. Allerede 1555 fik 
han et Kannikedømme i Ribe, som han 1560 bortbyttede med et 
andet i Lund, og 1560 fik han et i Aarhus, hvilket han imidlertid
senere (1563) afstod mod et andet i Lund; 1562 fik han Provstiet 
i Lund og 1566 Provstiet i Viborg. Fra 1561 til sin Død var han 
forlenet med Mørup i Halland, fra 1571-77 med Husum ved 
Kjøbenhavn, og fra 1572 til sin Død sad han som Lensmand paa 
Tryggevælde og havde her tillige i en Række Aar baade Vordingborg 
og Jungshoved Len under sig. Pengeforstrækninger til Kronen 
under Krigen skaffede ham desuden 1565 en Del sjællandske Bøndergaarde 
i Pant, senere (1571) ombyttede med hallandske. Som 
Rigskansler var han forlenet med Odense Provsti. -- Lystrup, som 
tilfaldt ham efter Faderen, ombyggede han (1579), og ved sin Sognekirke
Kongsted opførte han et Kapel, hvor han selv kom til at 
hvile. Hans ovfr. nævnte første Hustru, Fru Else (f. 1543), døde 
30. Maj 1575. Efter hendes Død ægtede han 15. (22.) Dec. 1577 
Kirstine Lykke, en Datter af den bekjendte Hr. Jørgen L. til 
Overgaard. Hun blev senere gift med Niels Gyldenstjerne til Bjørnsholm
og døde, for anden Gang Enke, 1630. Af E. G.s Sønner 
nævnes Jørgen og Sivert i det følgende.

E. G. havde ikke som saa mange Standsfæller fuldendt sin 
Uddannelse ved Udenlandsrejser, men som de bedste af sin Stand 
ansaa han det for sin Pligt at støtte Videnskabens Dyrkere. Derfor 
se vi ogsaa Anders Vedel 1572 dedicere ham sin Bog om Grækenlands 
7 vise som et ringe Taknemmelighedstegn, og derfor tog han 
sig af den unge Jon Jacobsen Venusinus.

P.Vinstrup, Om det euige Liff oc Død, 1587. 
N. Huid, Om Dommedags Visshed, 1576.

C. F. Bricka.



Grubbe, Erik, 1605-92, 
var Søn af Laurids G. til Gammel-gaard og Anne Sparre. Som sine Forældres eneste
Barn arvede han Gammelgaard og tilkjøbte sig siden Tjele og Vingegaard. 1622 
synes han at have studeret i Leipzig, og 1627 blev
han immatrikuleret ved Universitetet i Leiden. Efter
sin Hjemkomst tjente han fra 1632-34 som Hofjunker,
men giftede sig 1635 med Maren Iversdatter Juul; Aaret
efter fik han Aarhusgaard i Forlening. Da Krigen med
Sverige nærmede sig, fik han i April 1643 Ordre til at
slutte sig til Ritmester Mogens Arenfeldts Kompagni
af den jyske Rostjeneste, ved hvilket Kompagni han
kort efter blev Kornet. 2. Avg. 1645 beskikkedes
han til Landkommissær i Sjælland, men alt inden
Maanedens Udgang fik han sin Afsked. Som Lensmand i
Aarhus har han sat sig et daarligt Eftermæle, i det
han ansaas for Ophavsmand til den Forfølgelse, der
1643 rejstes mod Bispen Dr. Morten Madsens Hustru,
Kirstine Johansdatter, og hendes Svigersøn, Præsten
ved Domkirken Mag. Christen Nielsen Bundtz (III,
251). 1649 blev E. G. forflyttet til Lund paa Mors,
men dette Len fratraadte han 1651 mod en aarlig
Pension af 600 Dlr. Han har 1661 underskrevet
Souverænitetsakten, men førte ellers til sin
Død, 27. April 1692, en ubemærket Tilværelse paa
Tjele, i hvis Kirke han ligger begravet. Efter
25. Avg. 1647 at have mistet sin Hustru, med hvem
han havde 7 Børn, deriblandt nedennævnte Marie
G., sluttede han en illegitim Forbindelse med
en ufri Kvinde, Anne Jensdatter, der fødte ham
en Datter, som han 1673 tyste i Kuld og Kjøn.

Thiset.



Grubbe, Evert, -1492, Rigskansler, 
var en Søn af Peder G. til Alslev og dennes 3. Hustru, Anne
Sivertsdatter Blaa. Han nævnes første Gang 1463 og
skrev sig da til Alslev, men siden skrev han sig
oftest til Tryggevælde, som han 1472 havde faaet
i Forlening. Formodentlig var han alt den Gang,
men i alt Fald 1473, bleven Rigskansler, og dette
Embede beklædte han endnu 1485, men fratraadte det
snart efter, thi 16. Maj 1486 nævnes hans Eftermand,
Hans Kjeldsen, som Rigskansler. E. G. beholdt dog
sit Sæde i Rigsraadet og sit Len, som han først
synes at have fratraadt 1490; han boede derefter en
Tid i Kjøge, men blev saa Forstander for vor Frue
Kloster i Roskilde, i hvilken Stilling han døde
barnløs 1492 (efter 10. Avg.)} hans smukke Ligsten
findes endnu i vor Frue Kirke i Roskilde. Hans Frue,
Gertrud (Pedersdatter Sandberg?), overlevede ham.

Thiset.



Grubbe, Jørgen, 1584-1640, 
fødtes 24. Juli 1584 som Søn af ovennævnte Rigskansler 
Eiler G. og hans 2. Hustru. I sin Ungdom sendtes han med en 
Hovmester udenlands, men opgav snart sine Studier og tog Tjeneste 
i Krigen i Holland. Her dræbte han imidlertid en Dag paa Vagten 
sin egen Ritmester, som havde fornærmet ham, og han maatte da 
over Hals og Hoved flygte og bjærgede kun Livet ved nogle 
Skotters Hjælp, forklædt som Kvinde; det var ene ved Anvendelsen 
af stor Bekostning og ved Kongens Indblanding, at han efter sin 
Hjemkomst til Danmark opnaaede en ærlig Afsked fra Holland. 
Han overtog nu sine Gaarde Tostrup paa Laaland og Hageløs i
Skaane og giftede sig med Mette Eriksdatter Lykke, der døde 
efter at have født ham 2 Børn. Under Kalmarkrigen tjente J. G. 
som Ritmester, og efter Krigen var han 1614-24 Lensmand paa 
Ravnsborg og Halsted Kloster. Ved Omordningen af den jyske
Adels Rostjeneste 1624 blev han Ritmester for den 2. aalborgske 
Fane og samtidig Lensmand paa Vestervig Kloster, hvilket Len han 
fratraadte 1627. Siden levede han i Ro paa sine Godser til sin 
Død, kort før 25. Okt. 1640. Med sin 2. Hustru, Lene Knudsdatter
Rud, fik han Vedbygaard og Rudbjærggaard. Hun fødte ham 15, 
efter andre Angivelser endog 19, Børn og døde 1672 som den sidste 
af sin gamle Slægt.

Thiset.



Grubbe, Knud, 1542-1600, 
blev født paa Alslev, som han siden som eneste Søn arvede efter Forældrene,
Laurids G. og Hilleborg Bille. Om hans Ungdom vides intet; han synes ikke at have 
tjent ved Hove, men fik dog senere en lang Række Forleninger 
baade i Danmark og Norge. 1574 forlenedes han med Dragsmark
Kloster, hvorpaa han og hans Fæstemø, Mette Ulfstand (f. 6. Juli 
1554, gift 2. Okt. 1575, d. 9. April 1602), Aaret efter fik Livsbrev; 
1576-78 havde han Halsted Kloster, 1578-85 Brunlavg og Numedalen, 
1578-79 St. Olufs Kloster i Bergen, 1587-89 Søndmøre 
Len, 1587-92 Andenæs Len, 1589 til sin Død Lykaa, dertil 1593 
Østerherred og 1596 Medelstad Herred; 1595 til sin Død havde han 
desuden Højby Len. Endelig blev han 1597 Lensmand paa Sølvitsborg, 
hvor han døde 4. Avg. 1600. Som Lensmand var han ikke 
afholdt; navnlig Bønderne i Østerherred klagede meget over ham
og hans Foged, men deres Klager fik ikke Medhold. Ved Hove 
var K. G. derimod velset og tilsagdes ofte til Fester, fremmede 
Fyrsters Modtagelse og Rejser, saaledes 1580 med Kongen til Hertug 
Hans' Begravelse og 1590 med Dronning Anna til Skotland. -- 
Hans eneste Datter var gift med nedennævnte Sivert Grubbe.

Thiset.



Grubbe, Marie, --1718, Datter af ovennævnte Erik G.,
mistede tidlig sin Moder. De 2 Søstre Anne Marie G. og
Maren eller, som hun senere stedse kaldtes, Marie
G., have næppe nydt nogen god Opdragelse hos deres
letfærdige Fader. Imidlertid fandt de begge Friere,
først den yngste, M. G., der 1660 gjorde et i ydre
Henseende glimrende Parti ved at ægte Frederik III's
naturlige Søn Ulrik Frederik Gyldenløve. Brudeparret
hædredes med et Digt af Kongen selv. Aaret efter
blev Anne Marie G. gift med Stygge Høg, en letsindig
og lastefuld ung Mand, en god Ven af Gyldenløve,
men snart endnu bedre Ven med hans letfærdige unge
Frue, der tilmed havde en uovervindelig Afsky for sin
Gemal. Hendes Utroskab blev efterhaanden saa aabenbar,
at Gyldenløve ikke kunde være uvidende derom; allerede
1668 synes Ægtefællernes Samliv at være ophørt, men
den formelle Opløsning af Ægteskabet skete først ved
Kommissionsdom 1670, dog saaledes, at Skilsmissen ikke
skulde komme Parterne til Præjudits i nogen Maade,
men at det skulde staa enhver af dem frit at indlade
sig i nyt Ægteskab.

Befriet fra Ægteskabets Baand og med fri Raadighed
over sin Mødrenearv, som Gyldenløve havde tilbagegivet
hende, -- 12000 Rdl. foruden Jordegods -- styrtede
M. G. sig nu ud i Livets vildeste Tummel; hemmelig
rømmede hun fra Kjøbenhavn til Udlandet, hvor hun i
Løbet af et Par Aar forødte sin hele Formue; blottet
for alt bankede hun da paa sin Faders Dør og lovede
Bod og Bedring. Den garn]e Erik G., der selv var langt
fra at være noget Dydsmønster, tog hende da til sig
paa Tjele, og trods hendes Fortid lykkedes det ham
ved Hjælp af en god Medgift, der vistnok bestod i
Hovedgaardene Trinderup og Nørbeg, at faa hende gift
med en Søn af Oberst Claus Dyre til Sindinggaard,
Palle D., en hæderlig Herremand, der i sin Tid havde
forsøgt sig i Kancelliet. Men M. G.s sanselige Natur
lod sig ikke forandre. Formodentlig har hun ikke haft
mindste Tilbøjelighed for sin Ægtefælle, og da der
saa viste sig en anden Person, som faldt i hendes
Smag, var det forbi med hendes Troskab. Uden mindste
Sky indlod hun sig med sin Kusk paa Nørbeg, Søren
Sørensen Møller, en brutal og fordrukken Bondekarl,
og Forholdet mellem Fruen og ham fortsattes, efter at
hun med sin Mand (o. 1685) var flyttet til Tjele; her
gjenfindes Søren Sørensen som Ladefoged og indtager
snart aabenlyst Ægtemandens Plads. Længe bar Palle
Dyre sin Skæbne med Taalmodighed, uagtet hans Ulykke
var bekjendt over hele Jylland; det endelige Brud
hidførtes ikke af ham, men af Erik Grubbe, der 
jævnlig maatte finde sig i at blive overskjældt af
sin Datter, som han kunde have været en Hundedreng,
-- saaledes udtrykker han sig selv. Opbragt til
det yderste androg han omsider 1690 til Kongen om
Tilladelse til at gjøre sin Datter arveløs og hensætte
hende paa Bornholm. Faa Kancelliets Opfordring til
Palle Dyre om at udtale sig herover, svarede denne
med at ansøge om Ægteskabets Ophævelse. Til Sagens
Undersøgelse blev nedsat en Kommission, for hvilken
M. G. nægtede at give Møde, da det ikke anstod
hende som Dame, og ved Dom af 23. Marts 1691 opløstes
Ægteskabet.

M. G. havde nu faaet det Ønske opfyldt, hun en Gang
havde udtalt: at blive skilt fra Palle Dyre og i
hans Sted faa Søren Sørensen, hvis Duft af Tjære
og Gjødning hun saa gjærne gad lugtet. Med sin nye
Mand flakkede hun nu hjemløs om, ernærende sig ved at
spille paa Lire, indtil de omsider fandt blivende Sted
i Borrehuset ved Grønsunds Færgested paa Falster, hvor
de levede i den yderligste Armod af at holde Øludsalg,
og hvor hun endte sit bevægede Liv i Juni 1718. Uagtet
hun saaledes fra den mest glimrende Stilling som
Kongesønnens Gemalinde, omgivet af Rigdom og Pragt,
var sunket ned til at dele de usleste Kaar med en raa
Bondekarl, der tilmed daglig handlede ilde med hende,
følte hun sig langt lykkeligere ved Samlivet med ham
end i sit første Ægteskab. Herfor have vi hendes egne
Ord til Holberg, der i Pestens Tid 1711 opholdt sig
i Borrehuset, medens Søren Sørensen var arresteret
for et af Vaade begaaet Drab, der kostede ham 3 Aars
Arbejde i Jærn paa Holmen.

Palle Dyre, der siden forgjæves søgte Embede, men
maatte nøjes med Justitsraads Titel, ægtede senere
Margrethe Rodsten og blev 1707 dræbt i Viborg af
en Officer, med hvem han var kommen i Klammeri over
Kortspil.

M. G.s forunderlige Skæbne er poetisk behandlet af
to danske Digtere, St. St. Blicher og J. P. Jacobsen.

Hofman, Dsk. Adelsmænd III, 255 f. 
Danske Saml. 2. R. III, 6. IV, 253. 
Hist. Tidsskr. 3. R. I, 124 f. 
(Norsk) Hist. Tidsskr. III, 118. 
Danske Herregaarde VIII: Tjele. 
Dansk Museum 1782, Juli-Dec., S. 257 ff. 
Personalhist. Tidsskr. 2. R. VI, 84 f.

G. L. Wad.



Grubbe, Mogens Jensen, --o.1369, Biskop. 
M. J. var Kannik baade i Roskilde og Aarhus, da han ved Valdemar
Atterdags Gunst opnaaede at blive Biskop i Børglum;
Kongen, hedder det i en samtidig Aarbog, udstyrede
ham med alt nødvendigt og 
beholdt ham længe hos sig ved Hoffet. I Virkeligheden
var Biskop M. i de følgende Aar stadig ved Kongens
Side under de vigtige Forhandlinger med Rigets Naboer,
og et endnu større Bevis paa sin Konges Naade fik
han, da Ribe Bispestol blev ledig i Aaret 1364; thi
skjønt Kapitlet havde valgt et af sine Medlemmer,
Jens Mikkelsen, opnaaede M. J. ved Kong Valdemars
Indflydelse hos Pave Urban V, at denne providerede
ham med Ribe Stift, medens Jens Mikkelsen maatte
nøjes med det langt fattigere Børglum. Kun i faa
Aar nød M. J. dog det saaledes erhvervede Bispesæde;
allerede i 1369 var han død, og Jens Mikkelsen blev
nu forflyttet til Ribe.

Kinch, Ribe Bys Hist.  I, 223 f.

Kr. Erslev.



Grubbe, Regitse, 1618-1689, 
var Datter af ovennævnte Jørgen G. (d. 1640) og Lene Rud, 
blev 1641 gift med Hans Ulrik Gyldenløve til Vindinge (f. 1615), 
en uægte Søn af Christian IV med Karen Andersdatter, men mistede
Manden allerede 1645. Hun er bleven mest bekjendt ved
sit Forhold til den i sin Tid meget omtalte Retssag,
som anlagdes mod Agnete Sophie Budde (s. III, 228)
for hendes Forsøg paa at forgive Grevinde Parsberg. I
Følge Sagens Akter maa det anses for utvivlsomt,
at Agnete Budde var tilskyndet til Forbrydelsen af
R. G., som var forbitret paa Grevinde Parsberg, dels
i Anledning af en Strid om et Vindue, som vendte
ud fra den enes Gaard paa Østergade i Kjøbenhavn
til den andens, dels fordi Grevinden havde faaet
en højere Rang end hun selv. Ved Højesteretsdom af
26. Avg. 1678 dømtes R. G. til Forvisning til Bornholm
paa Livstid. Her døde hun 1689.

Leonora Christinas JammersMinde, 3. Udg., S. 267 ff. 
Skeel, Optegn. om Fam. Skeel S. 245 ff
Fr. Carlsen, Efterretn. om Gammelkjøgegaard I, 221 ff.

S. Birket Smith.



Grubbe, Sivert, 1566-1636, til Hofdal, Torup og Høgholt, 
var en Søn af ovfr. anførte Eiler G. og Else
Bjørnsdatter Laxmand og fødtes paa Fædrenegaarden
Lystrup i Sjælland 6. Marts 1566. Efter at have nydt
Privatundervisning i Hjemmet kom han i Huset hos
daværende Lektor (siden Biskop) Mogens Madsen i Lund,
hvor han undervistes af en særlig Lærer og senere
tillige hørte Lektorens theologiske Forelæsninger. Da
han var kommen saa vidt, afgik han til Kjøbenhavns
Universitet, hvor han nød privat Vejledning af den
theologiske Professor Anders Lauridsen, i hvis Hus
han boede i 2 Aar. 14 Aar gammel sendtes han til
Wittenberg, ledsaget af en 
Lærer. Her fik han et levende Indtryk af den Strid, der førtes 
mellem Kryptokalvinismens Tilhængere og dens Angribere, og han 
følte sig hendragen til de første. Denne Stemning voxede hos ham, 
da han senere kom til Genf, hvor den berømte reformerte Theolog
Theodor Beza lærte under stor Tilslutning. Faa dette Tidspunkt 
og endnu længe efter betragtede G. Ivrerne for luthersk Orthodoxi 
som Fredsforstyrrere. I Genf begyndte han at lægge sig efter 
Retsvidenskaben, og dette fortsattes siden i Altorf og Basel. Da han 
beredte sig til et Ophold i Frankrig, kom Budskabet om hans 
Faders Død, hvorved han kaldtes hjem (1586). Efter et Aars 
Forløb begav han sig dog atter paa Rejser. I egen Vogn kjørte han 
til Frankfurt. Og da han havde gjennemrejst Tyskland og Italien, 
gjorde han et interessant Besøg i Presburg ved Grænsen af
Tyrkernes den Gang saa vidt udstrakte Landomraade i Ungarn.

I Efteraaret 1589 kom G. endelig hjem som en vidt berejst og 
vel oplyst ung Mand, der blandt andre Kundskaber og Færdigheder 
navnlig besad en Evne til at forfatte gode latinske Vers, som i alt 
Fald blandt hans Standsfæller ikke var almindelig. Kort efter hans 
Hjemkomst gav Formanden i Regeringsraadet i Christian IV's 
Mindreaarighed, Kansler Niels Kaas, ham Plads i Kancelliet, hvor 
han nu arbejdede en Række Aar. I Begyndelsen af 1595 var han 
med Christian Friis paa hans Stockholmsfærd i Anledning af Gustav 
Adolfs Daab, og i Juli s. A. beskikkedes han til den vigtige og 
indflydelsesrige Post som øverste Sekretær i det danske Kancelli. 
1598 forlenedes han med Dekanatet i Roskilde Kapitel og blev 
derved en af Universitetets saakaldte Konservatorer.

Som øverste Sekretær var G. blandt Kongens nærmeste 
Omgivelser, hvilket medførte hyppige Rejser, da Christian IV havde 
Lyst til at kjende sit Rige i hele dets Omfang. Saaledes ledsagede 
han Kongen paa dennes første Færd til Gulland (April 1597) og 
snart efter til Baahus og Akershus. Ingen af disse Rejser er dog
mærkeligere end den, som han i Foraaret og Sommeren 1599 gjorde 
i Kong Christians Følge norden om Norge til Vardøhus og Rigets 
yderste Egne. Af denne Rejse har han givet en livlig Beskrivelse 
i sin Dagbog, der i det hele er en righoldig Kilde til Kundskab
om hans Levned saa vel som om mange andre Personer og Forhold. 
I Foraaret 1601 var han med Kongen paa Akershus; kort 
efter Hjemkomsten forlenedes han med Jungshoved Len, uden dog 
derfor at opgive sin Sekretærpost. I s. A. gjorde han endnu flere 
Rejser med Kongen, bl. a. til Meklenborg, og i Marts 1602 var han 
atter med sin Herre paa Akershus. Rimeligvis have de idelige 
Rejser dog ikke været efter hans Smag, thi vi se, at han betragtede 
det som en Glædesdag, da Kongen i Maj 1602 bevilgede ham 
Afsked fra «Hoftjenesten» og gav ham Lensbrev paa Malmøhus,
Lundegaard, Dalby Kloster og Højby Len i Skaane og den 
paafølgende 25. Juli gjorde hans Bryllup paa Kjøbenhavns Slot med 
Dronningens Jomfru Hilleborg Grubbe (Datter af ovennævnte Knud 
G. til Alslev), med hvem han i flere Aar havde været forlovet, og
som bragte ham Herregaarden Torup i Skaane.

G.s følgende Liv henrandt forholdsvis rolig i hans anselige 
Stilling som Lensmand paa Malmøhus og Stiftslensmand i Skaane, 
yndet af Kongen og æret af sine Omgivelser. 1605 forøgedes hans 
Forlening med Børringe Kloster, Froste Herred og Lindholms Birk. 
Aaret efter ombyttede han Dekanatet i Roskilde med Kantordømmet 
i Lund. Saaledes havde han sine store Forleninger samlede i den 
samme Egn, hvor han havde sine Ejendomme, Herregaardene Hofdal 
og Torup (senere arvede han ogsaa Høgholt i Vendsyssel). 
Kalmarkrigen gjorde ham vel nogen, men dog ikke betydelig Skade,
da Svenskernes Angreb paa hans befæstede Gaard Hofdal lykkelig 
blev afslaaet. Derimod havde han den Sorg Aaret efter at miste 
sin Hustru, med hvem han synes at have levet et overordentlig 
kjærligt Samliv. Hun døde 18. Jan. 1613 efter at have født 
Tvillinger, 2 Smaapiger, af hvilke den ene ogsaa døde kort efter.

Ved Siden af sine Forretninger som Lensmand blev G. hyppig 
benyttet i kongelige Kommissioner, ikke blot i Skaane, men rundt 
om i Landet, hvor en eller anden Sag skulde undersøges, eller 
Mægling foretages i Stridigheder mellem Adelen. I Jan. 1616 maatte
han rejse til Elfsborg for af Sverige at modtage den sidste Rest af 
Kalmars og Elfsborgs Løsning, 38 Fjerdinger med Sølvdalere, som 
han førte til Helsingborg. I Efteraaret 1618 var han den danske
Konges extraordinær Envoyé i Stockholm, hvor han blev modtaget 
med megen Udmærkelse. I Febr. 1619 deltog han i Kongemødet 
i Halmstad og improviserede ved den Lejlighed et latinsk Epigram, 
ligesom han ved mange andre sørgelige og glædelige Anledninger 
viste, at han ikke havde glemt sin gamle Færdighed i at udtale
sine Følelser i velklingende Vers. Der fortælles, at da Christian IV, 
der satte megen Pris paa G., en Gang, ledsaget af Fru Kirstine 
Munk, besøgte ham paa Torup, lod Kongen efter Fru Kirstines 
Begjæring Soldater komme fra Malmø og udgrave Søen om Slottet,
til hvilken Vandet kom fra Kilder i Skoven. 1624 var G. med 
den udvalgte Prins Christian i Bützow til hans  Farbroders, 
Fyrstebiskop Ulriks, Begravelse. Da Kongen 1627 vilde optage ham i 
Rigsraadet, bad han sig fritagen for denne Værdighed paa Grund 
af sin fremrykkede Alder. I Nov. 1628 fratraadte han Malmø Slot 
og Len, da Prins Christian fremtidig skulde residere paa Slottet. 
I den følgende Tid levede han som Privatmand paa sine Gaarde, 
men skulde endnu opleve den store Sorg, at hans eneste Barn,
Datteren Else G., der var gift med Jacob Beck til Gladsaxe, døde 
1631, ligesom Moderen i Barselseng. -- Selv døde G. 27. Marts 
1636, 70 Aar gammel. Et smukt Billede af ham findes paa Rosenborg. 
Han er en af de danske Adelsmænd fra Christian IV's Dage, 
som gjøre det mest tiltalende Indtryk. Til flere litterære Personligheder, 
som M. Jon Jacobsen Venusinus, M. Bertel Knudsen 
Aqvilonius o. a., stod han i et meget venligt Forhold, og adskillige 
Udtalelser i hans Dagbog gjøre et Indtryk af ægte Religiøsitet. 
Han har efterladt sig et Minde ved et Legat paa 1000 Rdl., som
han 1625 gav til Skolen i Lund, og som endnu bestaar efter at 
være overført til Universitetet sammesteds.

Danske Mag. 4. R. II og IV. 
Rørdam, Kbhvns Universitets Hist. 1537 -1621 III. 

H. F. Rørdam.



Grube, Herman, 1637-98, Læge, 
var Søn af en Skomager i Lybek og fødtes der 10. Okt. 1637. Efter Skolegang i sin 
Fødeby studerede han i Helmstedt og var derpaa i nogle Aar Huslærer i 
Kiel og Lybek. 1663-66 fortsatte han de medicinske Studier i 
Jena, drog 1666 til Leiden og tog her s. A. Doktorgraden. En
kort Tid praktiserede han nu i Kiel, hvor han ogsaa ved en 
Dissertation erhvervede sig Tilladelse af Lægekollegiet til privat at docere. 
1667 kaldtes han til Haderslev af Amtmanden Cai Ahlefeldt, men 
utilfreds med Virksomheden her nedsatte han sig 1675 som Læge i 
Flensborg. 1677 modtog han dog atter en Kaldelse til Haderslev 
af den nye Amtmand, Grev Conrad Reventlow, ansattes som Fysikus 
og blev nu her til sin Død i Febr. 1698. Han var en lærd Mand 
af fremtrædende videnskabelige Anlæg og har forfattet flere Skrifter, 
der gjorde hans Navn berømt i Datidens lærde Republik og blandt 
andet medførte hans Optagelse som Medlem af Academia naturæ
curiosorum under Navn af «Palamedes», ligesom der ogsaa ved 
hans Død publiceredes forskjellige Elogia over ham, -- af hvilke 
dog den ene, forfattet af den højt ansete Professor Günther Chr. 
Schelhammer i Jena, fremkom for tidlig, foranlediget ved et falsk 
Rygte om hans Død. Han stod ligeledes i stadig
og livlig Forbindelse med Thomas Bartholin, og i
det lægevidenskabelige Æmne, han med vedholdende
og særlig Iver dyrkede, den dunkle «Medicina
magnetica», arbejdede han netop sammen med Bartholin,
hvis Brev til G. «De transplantatione morborum»
er aftrykt i Spidsen af dennes Hovedarbejde:
«De arcanis medicorum non arcanis commentatio»
(Part. I-II, Hafn. 1672-73). Med sin Hustru, Beata
Catharina Baldov, en Datter af Professor lingvæ
hebrææ B. i Helmstedt og Leipzig, havde han Sønnen
Johan Gerhard G., der var Læge i Kjøbenhavn og har
publiceret forskjellige akademiske Disputationer,
men for øvrigt ikke har gjort sit Navn bekjendt.

Moller, Cimbria lit.
Ingerslev, Danmarks Læger og Lægevæsen II, 193.

Jul. Petersen.



Grum, Morten, 1615-52, Præst, Orientalist, 
blev født i Lund, hvor Faderen, Poul Mortensen Aastrup (I, 31),
den Gang var Biskop. Moderen, Sidsel, var Datter af
den bekjendte Anders Sørensen Vedel i Ribe. Han blev
Student fra Lund 1634 og kastede sig over Studiet af
de orientalske Sprog. Han rejste udenlands igjennem
Polen, Holland, England og Frankrig og opholdt sig
derefter flere Aar ved Universitetet i Leiden,
hvor han indskreves 1639. Efter sin Hjemkomst
levede han længe ubemærket, optaget af arabiske
Sprogstudier, indtil hans Venner nødte ham til at tage
Magistergraden 1651. Frederik III, der var bleven
gjort opmærksom paa denne kundskabsrige Særling,
søgte at drage ham frem og udnævnte ham s. A. til
Slotspræst, men G. døde allerede Aaret efter,
7. Avg. 1652. Han efterlod sig i Haandskrift en Række
lexikalske Afhandlinger over det arabiske Sprog. 1651
havde han ægtet Søster Brochmand, Datter af Prof. Hans
Rasmussen B. Hun blev siden gift med Mich. Henriksen
Tistorph, G.s Eftermand som Slotspræst.

Zwergius, Siellandske Clerisie S. 629 ff.

S. M. Gjellerup.



Grund, Johann Gottfried, 1733-96, Billedhugger, 
var født i Meissen 28. April 1733 og Søn af «Ingeniør»
og Gibsstøber Johann Georg G. ved Porcellænsfabrikken
der. Han lærte Billedhuggeriet i Dresden og kom,
efter i nogle Aar at have arbejdet hos Adam i Berlin,
1757 til Kjøbenhavn til Hofbilledhugger Hänel. Da
denne døde 1761, blev G. hans Efterfølger som
Hofbilledhugger og blev lige til sin Død meget
sysselsat, skjønt han var en yderst maadelig
Kunstner. Hans bekjendteste Arbejder ere de mange
hæslige Sandstensfigurer i Nordmandsdalen ved
Fredensborg, som G. 
var naiv nok til selv at lade stikke og udgive en
Beskrivelse over (1773), den store Søjle midt i
Nordmandsdalen og de to horrible Sandstensbørn i
Lunden ved Fredensborg. Ogsaa som Stenhugger og
Stukkatør var han virksom i Hoffets Tjeneste og
gjorde Trumeaux, Trofæer, Festons o. a. l. Han var
ligeledes Billedskærer og leverede i denne Egenskab
bl. a. en Del Dyreskikkelser til Kunstkammeret. Mange
af hans Arbejder ere gaaede til Grunde, deriblandt
et stort Gravmæle fra 1778 over Prof. P. Holm i
Frue Kirke. Derimod er der i Petri Kirkes Gravkapel
bevaret 4 mægtige Sarkofager af G., 2 i det Stampeske
og 2 i det Wibeske Kapel. -- G. var en udannet Mand,
men musikalsk og koncerterende Medlem af det i 1767
oprettede nye musikalske Selskab i Kjøbenhavn. Han
havde 29. Jan. 1762 ægtet Hänels Enke, Elisabeth
f. Mandørpff, Datter af Kurvemager Jacob M.; hun døde
før ham. G. afgik ved Døden 20. Sept. 1796.

Meier, Wiedewelt.  
Meier, Fredensborg.  
Weilbach, Konstnerlex.

F. J. Meier.



Grundet, Jens Pedersen, --1565, Skolemand og Præst. 
Denne Mand, der rager frem som en
af det 16. Aarhundredes ypperste Skolemænd og
Ungdomsvejledere, var født af Bondestand i Grundet
ved Vejle. Hans Forældre vare Peder Terkelsen og
Kirsten Findsdatter. Fra Fødselen af var han af
disse bestemt til den gejstlige Stand paa Grund af
et Løfte, hans Moder havde aflagt, da hun under sit
Svangerskab frelstes fra at sønderrives af en Ulv,
der mødte hende paa Marken. G. besøgte først Ribe
Skole, hvor Kanniken Niels Terkelsen venlig tog
sig af ham, siden gik han til Aarhus Skole, som den
Gang var berømt ved sin Rektor, M. Terkel Abildgaard
(s. I, 59). Betydningsfuldt blev for ham det Venskab,
han her sluttede med sin udmærkede Meddiscipel Jens
Sinning. Fra Aarhus drog han til den evangeliske
Præsteskole i Malmø; men under hans Ophold her udbrød
Grevefejden. Byens Belejring bragte Opløsning af
alle Forhold, og den fattige unge Mand maatte ernære
sig, som han kunde, bl. a. som Murhaandlanger. Da
Krigen var endt, sendte M. Oluf Chrysostomus, der
havde været en af Hovedlærerne ved den nævnte Skole i
Malmø, G. til Ystad, hvor han i et Aars Tid eller saa
forestod Skolen. Men en Dag traadte hans ovennævnte
Skolekammerat Jens Sinning, der imidlertid havde
studeret nogle Aar i Wittenberg, ind ad Døren til
ham. Det blev et saare fornøjeligt Møde. G. maatte
rigtignok 
forsyne sin Ven med de fornødne Klæder. Men saa
fulgtes de ad til Kjøbenhavn. G. opgav sit Skoleembede
og gav sig til at studere for Alvor, medens Sinning,
der imidlertid var bleven Professor, skaffede ham det
fornødne til hans Ophold og tog ham i Huset hos sig.

Efter at have taget Bakkalavrgraden kaldtes G. 1542
til Rektor i Ribe. Skolen var kun i en maadelig
Tilstand, men ved sit ualmindelige Lærertalent og
navnlig ved sin sjældne Evne til at øve en opdragende
Indflydelse paa Ungdommen bragte han den snart op,
saa at den blev en af de mest ansete i Landet. Flere
af hans Disciple gik lige fra Skolen ud til Embeder,
da Forholdene den Gang vare Saadanne, at der var
Mangel baade paa Præster og Lærere. Da G. imidlertid
havde faaet et Kanonikat i Ribe, opgav han 1550
Rektoratet og levede saa nogle Aar som Privatmand,
dog ikke uden Virksomhed; thi ikke blot benyttede
han flittig Tiden til egne Studier, men han havde
en hel Opdragelsesanstalt i sit Hus, og da flere
Adelsmænd betroede ham deres Sønner, kunde han
holde Lærere til Hjælp ved Undervisningen. En af
hans Disciple, den berømte Anders Sørensen Vedel,
der har tegnet et overordentlig sympathetisk Billede
af sin fordums Lærer, fortæller, at en Skare af Mænd,
udmærkede ved Lærdom og gode Sæder, skyldte ham deres
Vejledning, dels medens han var Rektor ved Skolen,
dels senere. -- Da hans Ungdomsven M. Laurids Nielsen
Riber 1554 kaldtes fra Præsteembedet ved Domkirken
i Ribe til Bispeembedet i Vendelbo Stift, valgtes
G. til hans Eftermand som Sognepræst ved Domkirken. I
denne Stilling udmærkede han sig ikke mindre end som
Skolemand. Han var utrættelig i at gaa omkring til
sine Sognefolk, besøge de syge, bilægge Stridigheder
og ved klog Mildhed omvende dem, som endnu hang
ved de katholske Lærdomme. For de fattige sørgede
han som en Fader baade med Kjærlighed og Forstand,
undersøgte nøje deres Forhold og bragte Hjælpen paa
rette Tid og paa rette Sted. -- Fra Ungdommen af havde
G. været svagelig. Som Sognepræst maatte han derfor
en Tid holde en personel Kapellan. Med sin Hustru,
Anne, Datter af en Præst Jens Ovesen, havde han 8
Børn. En af Døtrene blev gift med Borgeren Iver Vandel
i Ribe og ved ham Stammoder til Slægten Vandal, der
har frembragt saa mange lærde Mænd. De øvrige Børn
vare endnu ikke voxne, da der i Sommeren 1565 udbrød
en stærk Pest i Ribe. Længe gik G. fri, skjønt han
ikke skaanede sig for at besøge de syge. Den ældste
Datter var med
sin Mand flygtet bort fra Byen. Derimod angrebes
hele hans øvrige Hus; kun Konen og en Datter kom
sig og vare i Bedring, da G. selv blev syg og døde
15. Avg. s. A. En tarvelig Ligsten dækker hans Støv
i Ribe Domkirke.

A. S. Wellejus, De vita et obitu J. P. Grundith.
Kinch, Ribe Bys Hist. II, 66 ff.

H. F. Rørdam.



Grundtvig, Frederik Lange, 1854-1903, Præst i Amerika,
er en Søn af ndfr. omtalte N. F. S. G. og hans anden
Hustru. Han blev født i Kjøbenhavn 15. Maj 1854 og,
efter i sit Hjem at have modtaget Undervisning,
1876 privat dimitteret til Universitetet. 1881
underkastede han sig den statsvidenskabelige Examen,
og s. A. ægtede han Birgitta Christina Nilsson,
hvorpaa han forlod sit Fædreland og rejste til
Nordamerika. Der boede han først 2 Aar ved den lille
By Shiocton i det nordlige Visconsin, men i Sept. 1883
blev han kaldet til Præst for den danske Menighed i
Clinton, lowa, og som saadan har han virket indtil
nu. Ved Siden af sin Præstegjerning har han med
Iver taget Del i Ledelsen af «Dansk Folkesamfund»,
der har det Formaal at værne om Modersmaalet og de
hjemlige Minder blandt de danske i Amerika, og til
Brug for dette Samfund har han udgivet en Sangbog,
til hvilken han selv har digtet flere Salmer og
Fædrelandssange. Før sin Bortrejse fra Danmark skrev
han et Rimbrev «til Grundtvigs Venner» (7 Opl., 1875),
i hvilket han gjorde Indsigelse mod den politiske
Alliance, som flere af hans Faders Disciple havde
indgaaet. En stor Del af hans Studenteraar gik til
Studiet af Naturhistorie, Sagn og Folkeminder,
og foruden Bidrag til Fuglenes Historie i Sagn
og Sang har han udgivet en større Monografi om
«Løsningsstenen» (1878). G. døde 21. Marts 1903.

Fr. Nielsen.

 1734-1813, Præst">

Grundtvig, Johan, 1734-1813, Præst, 
var Søn af Præsten Otto G. (d.1772), der stammede fra Ods Herred. Han
blev født paa Sejrø 23. Nov. 1734 og, 16 Aar gammel,
dimitteret fra Roskilde Skole. Efter 4 Aars Studium
tog han theologisk Embedsexamen, og 1760 blev han
Kapellan i Egebjærg i Ods Herred. 6 Aar senere fik
han Sognekaldet paa Odden, og der fra blev han 1776
forflyttet til Udby og Ørslev (ved Vordingborg), hvor
han døde som Jubellærer 5. Jan. 1813. G. var en Præst
af den gamle Skole, «med Øre for Salmer, som Kingoer
sjunge, -- med Barnet i Hjærte og Skriften paa Tunge»,
og hans Sognefolk i Udby og Ørslev mindedes ham længe
med Ærbødighed som «en skikkelig Mand». 1779 udgav han 
en vidtløftig «Katekismi Forklaring efter Saliggjørelsens Orden» i 
741 Spørgsmaal og Svar, der har en lignende supranaturalistisk 
Grundtone som hans Svogers, Biskop Balles, Lærebog. 1768 
ægtede G. Cathrine Marie Bang, Datter af Kammerraad N. C. B.,
Forvalter over de kongelige Godser i Ods Herred, en djærv og dygtig 
Kvinde, hvis Valgsprog var: «Heller død end raadvild». Hendes 
yngre Søster blev gift med Lægen Henrik Steffens og ved ham 
Moder til den navnkundige Naturfilosof af samme Navn; hendes
ældre Broder, Lægen F. L. B. (I, 477), var ved sit første Ægteskab 
bleven J. P. Mynsters Stiffader.

Nord. Maanedsskr. f. folkelig og krist. Oplysn. 1874, I. 
L. Schrøder, N. F. S. Grundtvigs Barndom og første Ungdom, 1883. 
F. Nielsen, N. F. S. Grundtvigs relig. Udvikling, 1889. 
Hundrup, Stamtavle ov. Ol. Bangs Efterkommere S. 64 f.

Fr. Nielsen.



Grundtvig, Johan Diderik Nicolai Blicher, f. 1822, Arkivar, 
ældste Søn af ndfr. anførte N. F. S. G. Han er født 14. April 1822 
i Præstø, blev Student 1842, theologisk Kandidat 1848. Efter endt 
Examen gik han frivillig med i Krigen, blev s. A. Sekondlieutenant
og 1849 Premierlieutenant (udtraadt 1863 af Militærtjenesten med 
Titel af Kapitajn). Efter Krigen dyrkede han historiske Studier, 
navnlig Danmarks Historie i det 16. Aarhundrede. 1860 ansattes 
G. ved Indenrigsministeriets Arkiv for at iværksætte dets 
Omordning, og Aaret efter beskikkedes han til Fuldmægtig i det 
da oprettede Kongerigets Arkiv, hvilket faktisk og fra 1865 ogsaa 
formelt var det samme som Chef for dettes 2. Afdeling 
(Rentekammerafdelingen). Virkelig Kontorchef for hele Arkivet blev han 
dog først 1874. Den omfattende Opgave, som paahvilede G., blev 
iværksat med stor Kraft og Udholdenhed i Løbet af 7 Aar. Han 
havde ogsaa et aabent Øje for Nødvendigheden af Statsarkivernes
Sammenknytning og fremkaldte en Undersøgelse af Statens Embedsarkiver. 
G. har udgivet «Bidrag til Grevefejdens Historie», der 
optager et helt Bind af «Danske Magasin» (1871), og «Meddelelser 
fra Rentekammerarkivet» (5 Hæfter, 1872-79); af andre Arbejder 
kan nævnes en Biografi af Beringskjold (i «Hist. Tidsskr.», 1879). 
Paa Grund af den Omordning af Arkivvæsenet, der foregik 1882 
ved Wegeners Afgang som Gehejmearkivar, tog G. sin Afsked 1884. 
G. blev 1876 optaget i Danske Selskab og var 1873-88 Medlem 
af Bestyrelsen for den danske historiske Forening. G. var 1858-61 
Medlem af Folketinget for Sorø Amts 4. Kreds og 1864-66 for 
Frederiksborg Amts 2. Kreds. 1855 blev han gift med Oline 
Vilhelmine Christiane Stenersen, Datter af Professor theol. Stener Joh. S. 
i Christiania.

Erslew, Forf. Lex.
A. D. Jørgensen, De danske Rigsarkivers Hist. S. 137 ff.

O. Nielsen.



Grundtvig, Nicolai Frederik Severin, 1783-1872, Præst og Digter, 
Søn af ovfr. omtalte Sognepræst Johan G., blev født i Udby 
Præstegaard 8. Sept. 1783. Sin første Undervisning modtog han i 
Hjemmet, men i Foraaret 1792 blev han sendt over til Præsten L. S. 
Feld i Tyregod, og i dennes Præstegaard paa den jyske Hede
opholdt han sig 6 Aar for at blive forberedt til Mesterlektien i Aarhus 
Latinskole. Ovre paa Heden havde han stor Glæde af Bønderne, 
Bierne, Huitfeldts Krønnike, Holbergs Kirkehistorie, hans Komedier og
«Niels Klim» og af «1001 Nat», og de gamle Salmer og Kingos Aftensuk 
gjennemklang hans Bryst, saa at han mange Aar efter kunde 
høre dem «hviske til Hjærtet, som Engle hilse fra Barnedage». 
Skolegangen i Aarhus tiltalte ham derimod aldeles ikke; Skolen var stærkt 
i Forfald, og han var selv kommen ind i Lømmelalderen. I 
Begyndelsen havde han dog endnu den gamle Læselyst. Hver Aften læste 
han forskjellige Folkebøger højt paa et Skomagerværksted, og gjennem
Suhms Bog om Odin erfarede han med Glæde, at de gamle Guders 
Minde ikke var saa udslettet, som han før havde tænkt sig. Men da 
den første Vinter var gaaet, lagde han de historiske Bøger til Side 
og «udsov» sig gjennem Skolen.

Da han 1800 blev dimitteret til Universitetet, var ikke alene 
Læselysten forsvunden, men Ynglingen, der var udgaaet fra et kristent 
Hjem, traadte ind i det nye Hundredaar og Studenterlivet «som en
Hedning». Trods Skibbruddet paa sin Tro valgte han dog det 
theologiske Studium, da han efter et koldt og kort Besøg i Hjemmet 
kom til Kjøbenhavn. I Rusaaret blev han Vidne til Skærtorsdagsslaget, 
men det havde ikke den samme vækkende Indflydelse paa 
ham som paa Oehlenschläger. I Studenterkorpset, der var dannet 
for at møde den truende Fare, traf han imidlertid en jævnaldrende 
Jurist, Bornholmeren P. N. Skovgaard, hvis Venskab fik stor 
Betydning for ham. Skovgaard viste ham nemlig hen til Eddaerne, Sagaerne, 
Saxo og Snorre, og hans historiske Sans vaagnede paa ny. Han
begyndte ogsaa at mærke Digteren i sig, og midt under Examenslæsningen 
udkastede han en Plan til et Sørgespil om Sigurd 
Fofnersbane. Af de theologiske Forelæsninger havde han intet Udbytte, 
men hans Fætter Henrik Steffens' Foredrag over Naturfilosofien og 
Goethes Poesi vakte hans Interesse for det tyske Aandsliv og lærte 
ham, hvilken Magt der ligger i den livlige, begejstrede Tale. Det 
overraskede ham, at Steffens lod haant om den saakaldte «Oplysning»,
medens han talte «med en forbavsende Ærbødighed» om 
Christus, og under Steffens' Foredrag slog Tanken om Tidernes 
Sammenhæng og Christus som deres Midtpunkt Rod i hans Sjæl. 

Da han i Okt. 1803 havde taget Attestatsen, rejste han først til 
Udby, siden til sin Broder Otto G., der var Præst i Torkildstrup
paa Falster, og i Begyndelsen af 1805 fik han en Plads som Huslærer 
hos Kapitajn Steensen de Leth til Egelykke paa Langeland. 
Under Opholdet der prædikede han af og til i Bøstrup Kirke om 
Dyd og Pligt og om Jesus, den redelige Sandhedens Lærer, men 
en heftig Forelskelse i Husets Frue faldt som et Hagelvejr over ham 
og knuste paa én Gang hans Livsglæde og hans Selvretfærdighed. 
Under denne Hjærtesorg vaagnede imidlertid alle de skjulte Evner 
i ham, og hans Digtergenius fik Vinger. 1807 prøvede han sine 
Kræfter paa en poetisk Gjengivelse af Schillers «Bruden fra Messina», 
og han følte tillige Drift til selvstændig dramatisk Produktion. Ved 
Fordybelse i Fichtes mandige Filosofi og Schellings poetiske Spekulationer
blev han lidt efter lidt ført fra Rationalismen og Populærfilosofien 
over i Romantikkens Forgaarde, og Oehlenschlägers nordiske 
Digte vakte hans slumrende Kjærlighed til Norden. Hjærtesorgen i 
Forbindelse med de stærke Impulser fra den tyske Poesi og Filosofi
frembragte en Gjæring i hans Sjæl, og han trængte til at give sine 
Stemninger Luft. I sin Harme over at se Eddadigtet om Skirners 
Rejse gjort til Gjenstand for komisk Behandling i Rahbeks «Minerva» 
for 1806 skrev han en Afhandling om Sangene i Edda, og den blev 
snart efter fulgt af et Par andre Afhandlinger, som viste, at den 
hjærteskudte Ungersvend søgte Trøst for sin Sorg ved at leve sig 
ind i Nordens Oldtid. Samtidig sendte han ogsaa Fallesens «Theol. 
Maanedsskrift» et Indlæg i den ved Biskop Boisens Forslag (II, 484) 
aabnede Forhandling om liturgiske Reformer. Den unge Forfatters 
i det hele meget uklare Afhandling røber stærk Paavirkning af 
Schelling,  men mærkelig nok fremhæves allerede her Daab og 
Nadver som de to liturgiske Hovedpunkter, hvorom alt bør dreje sig. 
Han polemiserede mod dem, der vilde forvandle Religionen til Poesi, 
men selv var han dog endnu kun poetisk vakt. Digteren var, som 
han snart selv saa, i denne Afhandling adskillige Aar forud for 
Mennesket; Odin og Christus brødes endnu paa en sælsom Maade 
i hans Indre.

Medens G. opholdt sig paa Langeland, blev Hovedstaden
bombarderet, og Danmarks Nød gjorde et stærkt Indtryk paa ham. Paa 
aaben Mark prædikede han for Landeværnet om Fædrelandets Fare 
og om den gamle Tros guddommelige Kraft; og senere, da Rygtet 
om Kjøbenhavnernes Forlystelsessyge efter den store Folketugtelse 
naaede Øen, spidsede han sin Pen til «Maskeradeballet i Danmark 
1808», en poetisk Straffeprædiken, der med dens Sammenblanding 
af Kristendom og nordisk Mythologi giver en tro Afspejling af 
Gjæringen i hans Sjæl. Kort efter Udgivelsen af dette Skrift forlod
han Egelykke for at fæste Bo i Kjøbenhavn som Alumnus paa 
Valkendorfs Kollegium. 

Der fandt han Venner, som delte hans vaagnende Tro og hans 
Kjærlighed til den nordiske Oldtid og Historien, og som æggede hans 
Arbejdslyst. Allerede i Juli 1808 havde han fuldendt sin «Nordens 
Mythologi eller Udsigt over Eddalæren for dannede Mænd, der ej 
selv ere Mythologer», i hvilken han fremstillede den nordiske 
Gudelære som den højeste Poesi, og kort efter indbød han til 
Subskription paa en Række Optrin af nordisk Helteliv fra Odins Indtog til 
Palnatokes Fald, en poetisk Gjengivelse af hans indre Kamp. I den
første og ypperste Del af disse «Optrin», som udkom sidst i 1809, 
fremstillede han den store Brydning mellem Hedenskabet og 
Kristendommen og Kristentroens Sejer. I dramatisk Henseende staa G.s 
Optrin langt under Oehlenschlägers bedste Tragedier, men Hakons
og Vaulunders Sanger, til hvem denne Digtning er helliget, følte dog 
selv, at G. i en vis Retning var sejlet Historien adskillige Streger 
paa det poetiske Kompas nærmere. Disse «Optrin» vare hans
Afskedshilsen til Aserne; nu havde Kristendommen ogsaa i ham selv vundet 
Sejer. Efter denne Skjaldetjeneste opsagde han Aser og Vaner 
Huldskab og Troskab, og fra Nordens Oldtid gik han til Historien. Som 
Lærer i det Schouboeske Institut maatte han udvide sine historiske 
Kundskaber, og Johs. v. Müller blev da for ham en Vejleder, der 
bragte ham til at se paa Verdensløbet ikke alene med et poetisk, 
men ogsaa med et gudfrygtigt Øje. Endnu før «Optrinnene» vare 
udgivne, havde han offentliggjort den skjønne Romance: «I Haraldsted 
sad Hertug Knud», der danner Overgangen til de «Krønnikerim», 
som i mange Aar udsprang af hans historiske Studier. Hans 
Hjemgang til Kristendommen var allerede begyndt med Hjemgangen
til det gamle Norden, men først da han var i Færd med at gaa 
«fra Island til Sjølund», mærkede han, «at Asarusen var hartad 
bortdampet, og at Hjærtet begyndte at komme til Orde».
I Julen 1809 skrev han Digtet «Julefesten», i hvilket han 
formanede de danske Præster til at være Tolke for Christi rene Lære, 
og 17. Marts 1810 holdt han, for efter sin Faders Ønske at blive 
Kapellan i Udby, Dimisprædiken i Regenskirken. Da han, halvt
af ungdommelig Forfatterforfængelighed, halvt for at glæde sin gamle 
Fader, lod denne Prædiken trykke under Titelen: «Hvi er Herrens 
Ord forsvundet af hans Hus?», indgav en stor Del af Hovedstadens
Præster en Klage til Kancelliet, fordi de i hans Ord fandt en 
Krænkelse af hele Præstestanden, og de ivrigste ventede endog at faa 
hans Navn strøget af Kandidatlisten. Han slap imidlertid med at 
modtage en Irettesættelse i Konsistorium, og til denne blev der 
knyttet et Haab om, at han herefter «med varsom Forsigtighed og 
ædel Beskedenhed» vilde gjøre den værdige Brug af sine Talenter, 
som Fædrelandet og Kirken vare berettigede til at vente. Men medens 
den unge Prædikant saaledes stod Skoleret, gik hans djærve 
Prædiken rundt blandt de opvakte i Danmark, Norge og Tyskland, og 
Jung-Stilling skrev i sit Tidsskrift «Der graue Mann»: «Denne 
fortræffelige Yngling gad jeg trykke til mit Hjærte». G. saa dog snart 
selv, at som ,Digteren tidligere havde været forud for Mennesket,
havde Prædikanten været det her. Hans Dimisprædiken var et 
Værk af religiøs Begejstring uden tilsvarende religiøs Erfaring, og 
der forestod ham en haard Kamp, før han med fuld personlig 
Sandhed kunde aabne det «Korstog», han drømte om.

En Aften i Efteraaret 1810, som han sad i sin Stue paa Valkendorfs 
Kollegium og læste i Kotzebues Preussens Historie, stødte han 
paa en Udtalelse om «det visne Kors», som i høj Grad vakte hans 
Kamplyst. Han kastede i dyb Forargelse Kotzebues Bog hen ad 
Gulvet, og nu kom der nogle Uger, i hvilke han «for Alvor» læste 
Bibelen, især det gamle Testamentes Profeter, Luthers og Kingos 
Salmer. I Forordet til «Nytaarsnat eller Blik paa Kristendom og 
Historie», som han overrakte sin Fader paa hans Jubeldag (5. Dec. 
1810), udtaler han, at han vil stille sig paa Randen af det bundløse 
Svælg, som Tidsalderen i sin Blindhed gaar i Møde, og vise Tiden 
dens eget Billed, oplyst af to luende Blus: Herrens Ord og de 
forbigangne Tiders Vidnesbyrd. Bogen slutter med en Julesalme, der,
som han senere beskedent sagde, kun var et Suk efter Salmetonen. 
Men midt under Korstogsdrømmerierne blev han med ét 
sønderknust ved de Spørgsmaal: Er du selv en Kristen? Har du selv 
dine Synders Forladelse? De faldt paa hans Hjærte som Stene og 
Klipper og bragte ham til Vanviddets Rand. I mørke Dage og lange

Nætter sade hans Venner Poul Dons og Chr. Molbech ved hans 
Side som deltagende Vidner ved den voldsomme indre Kamp, under 
hvilken den stolte Yngling blev ført fra Synernes Bjærg til Korsets 
Fod. Sibbern fik det Hverv at følge sin sjælesyge Ven til Udby
Præstegaard, og da G. først var kommen i Ro der, svandt Sygdommens 
Taager lidt efter lidt. Allerede i Begyndelsen af Jan. 1811 
var han saa rask, at han kunde rejse ind til Kjøbenhavn for at 
modtage Konsistoriets Irettesættelse, og i April s. A. bragte
«Sandsigeren» hans Sang om de hellige 3 Konger: «Dejlig er den Himmel 
blaa», som var bleven til i denne Trængselstid.

Dimisprædikenens Skæbne i Forbindelse med Sønnens Sygdom 
syntes at umuliggjøre Opfyldelsen af Johan G.s Ønske om at faa sin 
Søn til Medhjælper, og derfor havde den gamle Præst holdt Afskedsprædiken 
den sidste Søndag i 1810. Det lykkedes imidlertid Biskop
Balle at skaffe sin Svoger Kaldet i Udby paa ny med Tilladelse til 
at tage Sønnen til Kapellan, og Onsdag før Pinse blev G. ordineret. 
Under Arbejdet i Præstegjerningen svandt de sidste Skygger af
Sindssygdommen, og den unge Præst virkede nidkjært i Kirke og Skole. 
Hjærtesorgen paa Langeland var for længst glemt over de voldsomme 
andelige Kampe, og i Sept. 1811 blev G. forlovet med Elisabeth 
Christine Margrethe Blicher, Datter af den da afdøde Præst D. N. B. 
(II, 376); men først 1818 kunde han tænke paa Giftermaal.

Da hans Kræfter vare vendte tilbage, tog han sig for at skrive 
en Verdenshistorie til Skolebrug, der under Udførelsen blev til «Kort 
Begreb af Verdenskrønniken i Sammenhæng» (1812). Johs. v. Müllers 
og Steffens' Tanke om Christus som Tidernes Midtpunkt er her
gjennemført, og Verdenshistorien er bleven til en Verdensdom, et 
Opgjør med Fortid og Samtid og et gnistrende Fejdebrev til det 
18. Hundredaar og dets saakaldte Oplysning. Man mærker ogsaa i
Bogen Paavirkning af Fichte og Herder, men mere i formel Henseende; 
G.s afgjorte Kristendom og hans Fædrelandskjærlighed bragte 
ham til at afsige sine Domme efter andre Love end de tyske Tænkere,
der vare hans Forbilleder, l Kraft af sin Intuition kaster han 
overraskende Lys over mange Enkeltheder, men, som hos andre 
profetiske Historieskrivere, staa uretfærdige Fordømmelser Side om Side 
med geniale Domme. Samtidig digtede han «Roskilde Rim», og det første 
Udkast til denne Digtning blev oplæst paa Roskilde Landemode 
1812. Da Digtet var færdigt, læste G. det ogsaa for sin døende 
Fader, som blev saa dybt bevæget ved de mægtige Vers, at han 
udbrød: «Saa skal Herren trøste dig i din sidste Time, som du har 
trøstet mig; thi du sang Israels Gud Salmer.»
Efter Faderens Død vendte den tjenstledige Kapellan tilbage 
til Kjøbenhavn for at arbejde -- og kæmpe. «Kæmpe vi maa i 
den løbende Tid, Livet herneden er Strid», sang han ved sin 
Tilbagekomst til Hovedstaden, og tidlig og silde havde han Brynjen
paa. I en Prædiken, «Hvorfor kaldes vi Lutheraner?», som han 
havde udgivet ved Juletid 1812, havde han formanet alle troende 
Præster til at gaa frem i Luthers Aand, og til den havde han føjet 
Sangen: «I Wittenberg, i Saxenland». I Kjøbenhavn besteg han jævnlig 
forskjellige Prædikestole for at tale Bibelens og Lutherdommens Sag, 
og i Skriftet: «Til Fædrenelandet om dets Tarv og Fare» formanede 
han som en gammeltestamentlig Profet sit Folk til Omvendelse og 
Ydmygelse. Da de allierede Hære rykkede frem til Kongeaaen, 
holdt han ved Helligtrekongerstid 1814 paa Elers' Kollegium 3 
Aftener i Træk Taler til den akademiske Ungdom, og hans Ord havde 
den Virkning, at 42 Kandidater og Studenter af alle Fakulteter (bl. a. 
Poul Møller, N. Søtoft, N. Fogtmann og N. M. Spandet) tilbøde 
Fædrelandet deres Tjeneste; selv havde han i Sinde at melde sig som
Hærpræst. Nogle Dage efter sluttedes imidlertid Freden i Kiel, og 
derved blev de unges Tilbud overflødigt.

«Verdenskrønniken» af 1812 havde indviklet ham i en Fejde 
med hans gamle Ven Chr. Molbech, og da han 1814 af sin Faders 
Papirer udgav «En mærkelig Spaadom, ogsaa om Danmark», kom 
det til et heftigt Sammenstød med H. C. Ørsted, der skildrede G. 
som en Mand, «der nu paa nogen Tid har forvirret mange Hoveder». 
En ny «Verdenskrønnike» (1814), i hvilken han fremstillede Israels 
Folk som Historiens Hovedfolk og, under Paavirkning af Herder, priste 
den jødiske Poesi som Udtryk for Menneskelivets højeste Aandsflugt, 
fremkaldte endnu stærkere Modsigelse; og da han paa Landemodet 
i Roskilde s. A. ved en Afhandling om Polemik og Tolerance var 
tørnet sammen med Biskop Münter, maatte han foreløbig opgive 
Haab om et Præsteembede inden for Voldene. Ja, de kjøbenhavnske 
Præster, der vare forargede over hans Fordømmelse af den herskende 
Ligegyldighed, «som smykkede sig med Tolerancens Navn», frabade 
sig endog hans Gjæsteprædikener. Han var derfor en Tid lang 
henvist til at virke med Pennen, og Nytaarsgaven «Heimdal» (1815), 
«Bibelske Prædikener» (1816), en ny «Udsigt over Verdenshistorien, 
fornemmelig i det lutherske Tidsrum» (1817), Oversættelserne af Saxo,
Snorre og Bjovulfs-Drapen (1818-22) samt Tidsskriftet «Danevirke» 
(1816-19) vidne om, hvor flittig han var, medens han var henvist 
til «de dødes Rige». I disse Aar tog han ogsaa Del i den 
Baggesenske Fejde, først som Baggesens Modstander, siden som hans 
Forbundsfælle over for «Tylvten» (I, 444), og med J. L. Heiberg 
havde han et litterært Sammenstød, der pegede tilbage til dybt 
liggende æsthetiske og religiøse Modsætninger mellem ham og de 
i Hovedstadens Aandsliv ledende Kredse.

Reformationens Jubelaar, 1817, der foruden «Verdenshistorien» 
bragte flere Salmer fra hans Haand, vakte hans Længsel efter igjen 
at blive Præst. Han søgte gjentagne Gange Embede i Kjøbenhavn 
og i Provinserne, men forgjæves, indtil han (Jan. 1821) uden Ansøgning 
blev kaldet til Sognepræst i Præstø og Skibbinge. Efter at 
have virket der noget over 1 1/2 Aar fik han endelig, som 
residerende Kapellan ved vor Frelsers Kirke, en Prædikestol i 
Hovedstaden, og for at frembringe «en Smule Rørelse» begyndte han paa 
et Forsvarsskrift for Kristendommen. Men da han var mere Digter 
end Filosof, vilde Arbejdet ikke rigtig skride. Derfor greb han igjen 
Rimstaven, som saa længe havde hvilet, og sang sin «Nyaarsmorgen»,
der i malmfulde, men ofte dunkle Vers skildrer hans Livsførelse, 
hans poetiske og hans kristelige Opvækkelse, og udtaler hans lyse 
Haab om Oplivelsen af Nordens Helteaand til kristelige Bedrifter. 
Det var ham dog klart, at der forestod en haard Kamp, før den 
kristelige og folkelige Vækkelse vilde kunne faa Bugt med 
«Oplysningen», og for at samle de gammeldags troende Præster i 
Statskirken til fælles Kamp imod den gamle Rationalisme og imod den 
af Schleiermacher befrugtede Theologi, der i den unge Professor H. N. 
Clausen (III, 615) havde faaet en dygtig Talsmand ved Universitetet, 
gik han ind paa Dr. Rudelbachs og Adjunkt J. Chr. Lindbergs Tilbud
om i Fællesskab med dem at udgive et «Theologisk Maanedsskrift». 
Desuden lod han ogsaa paa anden Maade høre fra sig uden for 
Prædikestolen. I «Kjøbenhavns Skilderi» optraadte han som Værge for 
de fynske Almuesfolk, der bleve forfulgte af Øvrighed og Præster, fordi 
de søgte deres Opbyggelse i gudelige Forsamlinger. Han saa klart 
alle Farerne ved Saadanne Konventikler, men han fandt, at Staten 
over for sligt burde se til med Ro i Steden for at slaa til med Sværd, 
og det harmede ham, at det ofte var vantro Præster, der gik i 
Spidsen for Forfølgelserne. Han brændte af Begjærlighed efter at 
vise, i hvilket misligt Forhold disse forfølgelseslystne Præster i Regelen 
stode til den Kirkes Lære, hvis Tjenere de vare, men han var bange 
for at afsige en kirkelig Skilsmissedom i Kraft af sin egen 
Skriftfortolkning, hvor sikker den end forekom ham selv.

Paa denne Tid var det da, at han, under Bøn og Læsning i
Irenæus' Skrift mod den falske Gnosis, fik Øje for det apostolske 
Symbols Betydning som det ægte Udtryk for det grundkristelige og 
de kristnes «oprindelige, altsaa uforanderlige» Trosbekjendelse, der 
af Luther, i Modsætning til Zwingli og Calvin, var bevaret i 
uopløselig Forbindelse med Daaben. Nu mente han at have fundet 
det faste Stade, fra hvilket han, uden at frygte «det exegetiske 
Pavedømme», kunde føre et dræbende Slag imod Rationalismen, og medens
den lutherske Opvækkelse andensteds lidt efter lidt gled tilbage i 
den gamle lutherske Dogmatik, søgte han, ved at tage sit Udgangspunkt 
i Trosbekjendelsen, at vinde en Position, der muliggjorde en 
grundig Adskillelse mellem Tro og Theologi og en sand økumenisk 
Betragtning af de konfessionelle Modsætninger. Hans nye Standpunkt 
traadte frem i et Lejlighedsskrift, «Kirkens Gjenmæle mod 
Professor H. N. Clausen» (1825), der indeholdt nærgaaende Angreb paa 
den unge Præstelærer og vakte uhyre stor Opsigt (III, 616). G., der her 
ikke optraadte som Kritiker, men som kirkelig Modstander, paastod,
at Professor Clausen «som ærlig Mand enten maatte gjøre den kristne 
Kirke højtidelig Afbigt for sin ukristelige og forargelige Lærdom 
eller nedlægge sit Embede og aflægge sit kristne Navn». Clausens 
Svar var en Injurieproces, efter hvilken G. blev dømt til en Bøde 
og til Censur; men inden Dommen var falden, havde han nedlagt 
sit Embede. Det var Stiftsprovst H. G. Clausens Forbud mod at 
bruge Fornyelsen af den gamle Dagvise: «Den signede Dag» og et 
Par nye Højmessesalmer ved Gudstjenesten i vor Frelsers Kirke paa 
Kristendommens Tusendaarsfest (Pinsen 1826), der bragte Bægeret til 
at flyde over; men Pinagtighederne ved en Præstestilling i Kjøbenhavn 
og den Maade, paa hvilken Mynster, i hvem G. havde ventet 
at finde en Medstrider, tog Afstand fra ham, vare vel de egentlige
Aarsager til dette afgjørende Skridt.

Dermed oprandt der for ham et «Vintersæde i Studerekammeret», 
og det blev brugt lige saa flittig som Kandidataarene paa Valkendorfs 
Kollegium og Mellemtiden mellem Kapellaniet i Udby og Sognekaldet 
i Præstø. Navnlig for hans Gjerning som «folkelig Vækker» 
havde det stor Betydning. Allerede i Begyndelsen af 1827 skrev 
han et «litterært Testamente», der viste, at han ikke havde sat sit 
gode Humør til. Der i er det, at han giver den berømte 
Karakteristik af sig selv som «Hælvten Skjald, Hælvten Bogorm», og deri 
fremhæver han med Styrke Nødvendigheden af, at der bliver slaaet 
Bro over det Svælg, der skiller Folket fra de boglærde. Ved 
Fordanskningerne af Saxo og Snorre haabede han at have gjort noget
i den Retning, og det var hans Ønske at virke yderligere til, at 
alle Folkedele  kunde smelte sammen som i Oldtiden. De 3 Englandsrejser,
han med kongelig Understøttelse foretog i Somrene 
1829-31, havde nærmest det Formaal at give  ham Lejlighed til 
Undersøgelse af angelsaxiske Haandskrifter, og hans Iver tilskyndede 
Englænderne til at udgive deres nationale Skatte. Men disse Rejsers 
egentlige Frugt maa søges i de mange Impulser, som det engelske 
Aandsliv og Folkeliv gave ham.

Efter Hjemkomsten fra England tog han atter med Kraft fat 
paa mythologiske Studier, og ved Sommertid 1832 udgav han 
«Nordens Mythologi eller Sindbilledsprog», en Mythologiens Poesi, rig 
paa aandfulde Enkeltheder. Til den sluttede sig en «Haandbog i 
Verdenshistorien efter de bedste Kilder» (I-III, 1833-44), nærmest 
en Historiens Filosofi ud fra hans ejendommelige religiøse og nationale
Forudsætninger. Her, som i «Mythologien», udviklede han 
den gamle Tanke om en Ungdoms-, Manddoms- og Alderdomstid 
hos de enkelte Folkeslag og efterviste, at Fantasien, Følelsen og 
Forstanden vare herskende Evner paa disse 3 Alderstrin, der efter 
deres forskjellige Grundkræfter sætte Blomst i Poesi, Historie eller 
Filosofi. Næst Ebræerne stillede han Grækerne og Nordboerne højest, 
og han fandt Modsætningen mellem disse 2 Folk deri, at Grækerne
vare ledede af Naturens, Nordboerne af Historiens Aand. Derimod 
kastede han aldeles Vrag paa Rom, «den mageløse Røverstat», der
2 Gange blev Verdens «kolossale Tyran», og som er den aandelige 
Ophavsmand til «den sorte Skole» og alt juridisk Haarkløveri.

Da G. skrev sin første «Verdenskrønnike», var det hans Formaal 
at vække Samtiden til kristelig Alvor; men med «Haandbogen» 
vilde han oparbejde den historiske Sans i sit Folk. Fra nu af træder 
i det hele Folkeopdragelsens store Problem i Forgrunden hos ham, 
og dette Vintersæde i Studerekammeret er Højskoletankens Fødselstime. 
Den blev undfangen under Dønningerne af Julirevolutionen, 
og den nye folkelige Skole skulde være en Bro over Samfundskløfterne. 
Han var en udpræget kongeligsindet Mand, og han 
kaldte det danske Folk et afgjort kongeligsindet Folk. Mangfoldige 
Gange havde han i bunden og ubunden Stil røbet sin store Hengivenhed 
for Frederik VI og Skjoldungestammen, og Julirevolutionen kaldte
han haanlig «de parisiske Skoledrenges Ridderspil i Hundedagene». 
Ethvert Forsøg paa «at rejse Pøbelbanneret mod Arildstroner 
og Herrestammer» var i hans Øjne ugudeligt Oprør; han 
foragtede den Magt, «Avisskriverne» vare i Færd med at vinde, og
han frygtede for en Tid, da Statsroret kunde blive lagt i Pøbelens 
og Børnenes Hænder («Politiske Betragtninger», 1831). Han havde 
imidlertid en «urimelig» god Tro til det danske Folk, og han haabede, 
at dette, der ikke var en undertvungen Trælleflok, men et fribaaret 
Folk, skulde kunne hæves op til en langt friere Stilling end de fleste
andre Folkefærd; «men Forskjel maa der altid blive i en Stat». 
Han var ingen Ven af Rigsdage, men da de hørte til Dagens Orden, 
raadede han til at afværge de Farer, de medførte, ved i Tide at 
sørge for en forsvarlig folkelig og borgerlig Oplysning, og allerede 
i «Nordens Mythologi» udkastede han Tanken om et borgerligt og 
ridderligt Akademi, som skulde være et Fristed for det levende Ord. 
Alle Former af «Drengevidenskabelighed» vare ham en Gru, og han
mente, at den egentlige Oplysning burde henlægges til Ungdomsaarene, 
«Aandens Skabertime», og da væsentlig meddeles gjennem 
Foredrag og Samtaler. Sorø, «hvor Axel hviler i lyse Kor, og 
Holberg smiler ad Fejl i Nord», udpegede han som det bedste 
Sted til en Ungdomsskole for det danske Folk. Men i Gøteborg
ønskede han rejst en videnskabelig Højskole, fælles for Nordens 
Folk, til fri, selvstændig Livsoplysning i nordisk Aand, en Blanding 
af et Videnskabernes Akademi og et nordisk Oxford. For at vise, 
hvad han mente med Arbejdet paa Folkets Gjenfødelse i Nordens 
Aand, holdt han 1838 paa Borchs Kollegium de Foredrag, der efter
hans Død ere udgivne under Titelen «Mands Minde», og s. A. digtede 
han sin berømte Sang om Modersmaalet.

Men skjønt Præsten i denne Tid var traadt i Skygge for Bogormen 
og Folkeopdrageren, var Kirkens Tjeneste ingenlunde glemt. 
Han omarbejdede en Del af sine Prædikenopskrifter fra vor Frelsers 
Kirke til «Søndagsbogen», en Prædikensamling i 3 Bind (1827-30), 
der hører til de mærkeligste, Kristenheden ejer. Ingensteds i hans 
mange andre Skrifter faar man paa én Gang et saa levende Indtryk af, 
hvad der var den egentlige Grundkraft i hans Liv, og tillige en saadan 
Forestilling om, i hvilken Grad han havde det poetisk-profetiske 
Ord i sin Magt. Stundum nærmer hans Prædiken sig til Salmetonen, 
og da «Søndagsbogen» var færdig, brød Salmevældet frem. 
Allerede tidligere havde han skrevet enkelte Salmer, og han havde 
ogsaa, som P. E. Müller med et Oehlenschlägersk Udtryk sagde,
«med varsomt Klæde visket Støvet af gamle Dages Guld». Nu 
fattede han Planen til et «Sangværk», et kristeligt Sidestykke til 
Herders «Stimmen der Völker», der skulde omfatte den ældre danske
Salmedigtning i lempet Skikkelse, Salmer fra andre Folkekirker og 
nye Hymner. Pinsesalmerne ere hans ejendommeligste Bidrag til 
Salmedigtningen, og hans kirkelige Sang har samme Grundpræg 
som hans Prædiken; ogsaa som Salmist fører han i Regelen Menigheden 
op paa Vidderne, skjønt han, hvad mange subjektive Salmer 
vise, ingenlunde er ude af Stand til at følge den enkelte Sjæl i 
dens Kamp mod Verden og dens Fristelser.

Da G. vendte hjem fra sin tredje Englandsrejse (1831), havde 
J. C. Lindberg begyndt at holde gudelige Forsamlinger i sin Stue 
paa Kalkbrænderiet, men G. holdt sig tilbage fra disse, fordi han 
haabede at faa Lov til at samle en fri Menighed. Først da
Kancelliet bestemt havde afslaaet hans Ansøgning om Tilladelse til at 
danne en saadan, gav han (12. Febr. 1832) Møde i Kalkbrænderi-Forsamlingerne,
og nu blev Lindbergs Lejlighed snart for lille. 
Derfor blev der lejet et Loftsrum paa Christianshavn, men inden 
Forsamlingerne kunde begynde der, fik G. Frederiks tyske Kirke 
overladt til Aftensangstjeneste, og i 7 Aar samlede han en fast
sluttet Kreds om sin Prædikestol; men han kunde hverken række 
sine Tilhørere Nadveren eller døbe og konfirmere deres Børn. 
I denne Fripræstetid arbejdede han især ivrig paa at vække Sansen
for Religionsfrihed og kirkelig Frihed inden for Statskirken. Han 
foreslog Edsformularen ændret og Eden indskrænket til Vidne- og 
Troskabsederne, og Staten burde efter hans Mening nøjes med at 
kræve en borgerlig Trolovelse ved en af Statskirkens Præster, men 
overlade den kirkelige Velsignelse til dem, der virkelig satte Pris 
paa denne, og som Kirken med god Samvittighed kunde velsigne. 
I Sognebaandets Løsning og i Præstefrihed saa han den lempeligste
Udvej af det kirkelige Uføre i Statskirken. Ved Præstefriheden 
skulde den dogmatiske og liturgiske Frihed, som Regeringen i 
den rationalistiske Tid havde begunstiget, gjøres lovmæssig, saa at
Præsterne herefter kun skulde love «at forvalte Sakramenterne med 
Indstiftelsens Ord og at lære efter den hellige Skrift og at pryde 
Lærdommen med Tugt og gode Sæder». Disse kirkelige Frihedstanker,
der vare modnede hos ham under de engelske Rejser, udsprang af 
den Grundbetragtning, at en Statskirke «simpelt hen er en Statsindretning 
(establishment), som Regeringen har Lov til at ende og vende 
efter eget Tykke», naar kun Samvittighedsfriheden, Religionens øverste 
Grundsætning og alle Borgeres utabelige Ret, bliver holdt i Ære.

Da han 1838 forgjæves havde søgt om Tilladelse til «indtil 
videre» at holde Altergang med sine Tilhørere og en Gang aarlig 
konfirmere deres Børn, fulgte han en Opfordring fra Frederik VI
til at søge Vartov, og i Maj 1839 blev han udnævnt til Præst her. 
Dermed begyndte det sidste Afsnit af hans Liv, der mere havde 
Høsttidens end Saatidens Præg, skønt han til sin Død vedblev at 
være en Sædemand. Om hans Prædikestol samledes der en stadig 
voxende fri Menighed, dannet af alle Samfundslag, og til Vartovkredsen 
som Modermenighed sluttede der sig i Aarenes Løb over 
hele Landet en Række Menigheder, der delte hans kirkelige og 
kristelige Grundsyn, hans Kjærlighed til Fædrelandet, dets Sprog 
og dets Minder, og hans lyse Haab til det danske Folk. Og fra 
den lille Hospitalskirke banede en levende og livlig Salmesang sig 
Vej over en stor Del af den danske Kirke.

I Christian VIII og især i Dronning Caroline Amalie havde 
G. længe haft Velyndere. I Kroningsaaret (1840) traadte han frem 
med en «Bøn til Majestæten for Danskhed og Modersmaal», en 
Opfordring til at aabne en dansk Højskole i Sorø. I 1842, da 
Regeringen vilde tvinge Baptisterne til at lade deres Børn døbe, 
hævdede han, at baade den kristne Tro og den augsburgske 
Konfession forudsætte Trosfrihed, og at Religionstvang snarere øger 
end mindsker Spliden i et Rige. Næste Aar satte Dronningen ham i 
Stand til atter at gjøre en Rejse til England, som denne Gang 
ogsaa blev udstrakt til Skotland, og han vendte hjem, beriget med 
mange Indtryk fra det politiske og kirkelige Liv, hvor Bølgerne 
den Gang gik højt paa Grund af den Puseyitiske Bevægelse. Ved 
Foraarstid 1844 blev han syg, og med den legemlige Sygdom fulgte 
sjælelige Lidelser som i hans Ungdom; der var Øjeblikke, i hvilke 
han gruede for den aandelige Døds Magt, som han syntes at 
mærke i sig. En Hviletid hos et Par af hans Præstevenner og et 
Sommerophold ved Strandvejen gjorde ham imidlertid snart fuldkommen
rask og sjælefrisk. Saa snart han havde vundet Sejer over 
Anfægtelserne, skrev han: «Sov sødt, Barnlille», og da han i 
Begyndelsen af Juli var tilstede ved det store Møde paa Skamlingsbanken, 
digtede han flere Sange og holdt en mægtig Tale, der 
gjorde et stærkt Indtryk paa hele Forsamlingen. Efter Hjemkomsten 
tog han, sammen med Martensen, J. H. Paulli, Kolthoff og J. P. 
Spang, fat paa Udarbejdelsen af en ny Salmebog i Steden for den 
evangelisk-kristelige (I, 458), men dette Arbejde satte ikke anden 
Frugt end det ypperlige «Prøvehæfte», der udkom efter Nytaar 1845. 
Da Haabet om at tilvejebringe en tilfredsstillende Afløser af den 
rationalistiske Salmebog var glippet, dristede han sig til at lade 
«Et Barn er født i Bethlehem» og et Par andre Julesalmer trykke
paa et særskilt Blad og synge i Vartov Kirke (Julen 1845), og da 
der ikke blev gjort Indsigelse, føjede han ved de andre Fester 
flere til, saa at disse «Festsalmer» i Tidens Løb bleve til en hel 
Salmebog (17. Opl. 1889).

I de sidste Aar af Christian VIII's Regering var G. især 
stærkt optagen af Virksomheden for Skolesagen. I Nov. 1844 
aabnede Chr. Flor (V, 214) paa en Gaard i Rødding, som «den 
slesvigske Forening» havde købt, en dansk Højskole, og derved 
førte han G.s Tanke fra Synernes Verden ud i Virkeligheden. G. 
selv vedblev ihærdig med Mund og Pen at arbejde for den folkelige 
Højskole i Sorø, og 31. Dec. 1847 udstedte Christian VIII et Kongebrev, 
der syntes at skulle gøre hans Drøm til Virkelighed; men 
da Kongen var død, blev Planen lagt hen. G. oplevede derfor 
ikke at se «Højskolen i Sorø» rejst, men 1853, paa hans 70aarige 
Fødselsdag, overrakte danske og norske Venner ham en Pengegave, 
der satte ham i Stand til paa Marielyst ved Kjøbenhavn at aabne 
en mindre stort anlagt Ungdomsskole, der kom til at bære hans 
Navn; og inden han døde, saa han mange andre lignende Skoler
rejste baade i Danmark, Norge, Sverige og Finland.

For at styrke den danske Folkefølelse havde han sammen
med Lehmann, P. C. Kierkegaard og fl. a. i Foraaret 1839 dannet 
«Danske Samfund», og han var længe et af de flittigste bidragydende 
Medlemmer ved dets Møder. Da det slesvig-holstenske 
Oprør udbrød, søgte han ved Sang og Tale at styrke sit Folk til 
Kampen, og han udgav et Ugeblad, «Danskeren» (1848-51), der
foruden Udtalelser om Dagens nationale og politiske Spørgsmaal 
indeholdt mange Fædrelandssange, som hurtig bleve Folkets Ejendom. 
Begge hans Sønner gik frivillig med i Krigen, og da 
Freden var sluttet, tog han paa Rigsdagen Ordet for en Udtalelse 
om, at «Danehæren har gjort sig højlig og glædelig fortjent af 
Fædrenelandet». Men hvor højt han end elskede Sønderjyderne, 
dæmrede Tanken om Slesvigs Deling dog tidligere hos ham end 
hos nogen anden, og han dulgte ikke sin Overbevisning om, at det 
vilde være umuligt at binde den helt og halvt fortyskede Del af
Sønderjylland fast og varig til Moderlandet.

Den Frihedsbevægelse, der ved Tronskiftet fik ny Fart, var 
ikke efter hans Hoved. Vel var han Frihedsmand til det yderste, 
og allerede 1832 havde han i Indledningsdigtet til «Nordens 
Mythologi» udtalte de ofte gjentagne Ord om «Frihed for Loke saa vel 
som for Thor». Men han var grunduenig med dem, der ønskede
en Konstitution efter fremmed Mønster. 1839 udtalte han som sin 
Overbevisning, at «Kongehaand og Folkestemme, begge stærke, 
begge fri», vilde skaffe Danmark de bedste Kaar, og hans Ideal 
var «en Konge med Enevoldsmagt og et frit Folkeraad, som 
hverken var lovgivende eller lovskrivende». Hvis han havde 
maattet raade, skulde derfor Danmark -- i det mindste indtil der 
var sluttet Fred -- have ladet sig nøje med Ophævelsen af Kongeloven 
og Trykkeforordningen og med Fastsættelsen  af nogle  frie 
Grundsætninger om Ministrenes Ansvarlighed og om Ungdommens 
Forpligtelse til at værne Fædrelandet. Hovedsagen for ham var, at 
Folket blev veloplyst, og at den personlige Frihed blev sikret. Hans 
frejdige Tro til det danske Folk bragte ham til at se Danmark som 
Historiens Palæstina og til at haabe, at de danske Bønder vilde blive 
«Kjærnen, hvorom alt det folkelige samler sig, Skjoldet, bag 
hvilket Modersmaalet udvikler sig, og Sulen, hvorpaa Riget hviler». 

Efter et forgjæves Forsøg paa i Nyboder at opnaa Valg til 
den grundlovgivende  Rigsforsamling kom han i Nov. 1848 ind i 
denne som Repræsentant for Præstø, og paa de følgende Rigsdage 
(indtil 1857) mødte han for Præstø, Skjelskør og Kjærteminde. Under Grundlovsforhandlingerne talte han varmt Religionsfrihedens Sag, 
og paa Forslag af ham kom § 79 (om Nævninger) til at begynde med en
Udtalelse om, at Offentlighed og Mundtlighed, saa snart og 
saa vidt som muligt, skulde gjennemføres ved hele Retsplejen. Men 
da Grundlovsudkastet til sidst blev forelagt til Vedtagelse, blev
han hjemme, fordi han ikke vilde stemme for en Grundlov efter 
fremmed Mønster, «beregnet paa et mistænkeligt, stridbart og 
stundesløst Folk, ikke paa et i det hele meget godmodigt, fredeligt
og mageligt Folk som det danske». Som Rigsdagsmand sluttede  
han sig nærmest til Bondevennerne, og han var Medlem af 
den Rigsdagsklub, der samledes i Hotel du Nord. Men nogen 
stor Indflydelse øvede han ikke; ogsaa i Politikken var han en 
Profet, der sprang Mellemled over. Han var en ivrig Modstander 
af det tvungne Fattigvæsen og af Skoletvang; han vilde, at Skattebyrden 
skulde rette sig nøje efter Skatteevnen, og han havde helst 
set Tolden helt afskaffet. Fæstes Overgang til Selvejendom vilde 
han have fremmet ved alle gode Midler, men han var en 
Modstander af Pensionering af alle Embedsmænd og af staaende Hære,
som han kaldte «unaturlig Krigsstand i Fredstid». Først og sidst 
arbejdede han dog for kirkelig Frihed, og 4. April 1855 havde han 
den Glæde at se Loven om Sognebaandsløsning gjennemført. Strax
efter udtalte han Ønsket om, at ogsaa Præsterne kunde løses fra 
Sognebaandet, saa at de kun behøvede at række Sakramenterne 
til dem, de vilde, og derved kom hans Krav om Præstefrihed til 
at træde frem i en ny Skikkelse.

Som G. tog livlig Del i «Danske Samfunds» Møder, var han 
ogsaa i mange Aar en stadig Gjæst ved «Skandinavisk Selskabs» 
Sammenkomster og de aarlige nordiske Fester. 1845 modtog han i 
sin Bolig Hyldest af Deltagerne i det første skandinaviske Studentermøde, 
og 1851 var han med i Studentertoget til Norge. 1857 
aabnede han det første nordiske Kirkemøde, og ved dette og de 
følgende Kirkemøder blev det klart, at han ogsaa uden for Danmark 
havde vundet stor Indgang. Da han 1861 fejrede sin Jubeldag som 
Præst, modtog han Beviser paa Paaskjønnelse fra mange Sider. 
Kongen gav ham Rang med Sjællands Biskop, og hans Venner 
skjænkede ham en 7armet Guldlysestage og en Sum Penge til en 
ny, udvidet Folkeudgave af «Sangværket» (I-V, 1868-81). 1863, 
paa hans 80aarige Fødselsdag, samledes en Del af hans kirkelige
Disciple til et Vennemøde i Kasinos lille Sal, og siden oplevede 
han endnu 5 Saadanne Møder med stadig voxende Tilslutning. 
Omtrent samtidig med Vennemødet i 1863 udsendte Martensen og 
Clausen Lejlighedsskrifter, i hvilke de gjorde Rede for deres Stilling 
over for «den saakaldte Grundtvigianisme», i det de navnlig angrebe 
G.s Paastand om Apostelsymbolets Oprindelighed, hans Opfattelse af 
Forholdet mellem Ord og Skrift og Betegnelsen af Bibelen som et 
dødt Ord. Over for disse Angreb nøjedes G. med kortere Indlæg 
og Henvisning til sine tidligere Skrifter, men da Kampen om 
Junigrundlovens Ændring brød ud, traadte han, trods sin høje Alder, 
atter frem paa den politiske Kampplads og lod sig 1866 vælge som
4. Landstingsmand for 10. Kreds. Som saadan tog han gjentagne 
Gange Ordet for den gamle Grundlov, i hvilken han saa det eneste 
endnu ikke brustne Samfundsbaand, og da den gjennemsete Grundlov 
trods hans energiske Modstand var gaaet igjennem, indgav han
som Landstingets Aldersformand, sammen med Tscherning som 
Folketingets Aldersformand, en Adresse til Kongen med Bøn om, at Hans 
Majestæt vilde bruge sit Veto over for den nye Grundlov; men Kong 
Christian IX nægtede at modtage de to Underskrivere.

Dermed var G.s Deltagelse i det offentlige Liv til Ende, og 
Aaret efter blev han, under Gudstjenesten i Vartov Kirke, 
ramt af et nyt Anfald af den gamle Sindssygdom; men efter et længere 
Ophold i landlige Omgivelser blev han saa rask, at han igjen kunde
optage sin Præstegjerning. 2. Pinsedag 1871 var der gaaet 60 Aar 
siden hans Præstevielse, og ogsaa denne Mindedag blev fejret paa 
forskjellig Vis. Hans Venner i Danmark og Norge skjænkede ham 
Gaver, og Videnskabernes Selskab i Throndhjem optog ham blandt
sine Medlemmer som Anerkjendelse af hans «lange og hæderfulde 
Virksomhed som gejstlig, som Digter, som Vækker og Bærer af en 
sund og kraftig Nationalaand i det med Nordmændene saa nær 
beslægtede danske Folk». I Sept. 1871 tog han Del i det 4. 
skandinaviske Kirkemøde i Kjøbenhavn, og umiddelbart efter dette holdt 
han Vennemøde med sin egen Kreds. Ogsaa i 1872 blev der indbudt 
til et saadant Møde, og Søndag 1. Sept. prædikede han som 
sædvanlig i Vartov, men næste Dag sov han mildt og stille hen, 
«som Sol i Høst gaar ned». I ham mistede Danmark en trofast 
Søn, der ved sin Aands Kæmpekraft og sit jærnflittige Arbejde har 
efterladt dybere Mærker i sit Folk end nogen anden, og ved hans 
aabne Grav sang Bjørnstjerne Bjørnson:

 «Synerne efter som Solskyer gaar 
 over de havslagne Lande; - 
 Nordfolkets Udsigt i tusende Aar 
 skal de rande.»

G. var 3 Gange gift. Efter sin første Hustrus Død (14. Jan. 1851) 
ægtede han (24. Okt. s. A.) Enkefru Ane Marie Elise Toft, f. Carlsen, 
til Rønnebæksholm (f. 4. Avg. 1813), Datter af Chr. Rasmussen C. til
Gammel Kjøgegaard og Else Margrethe f. Nyhuus og Enke efter Godsejer 
Har. P. N. T. Efter hendes Død (9. Juli 1854) indgik han (14. April 
1858) et tredje Ægteskab med Enkefru Asta Tugendreich Adelheid Reedtz,
f. Komtesse Krag-Juel-Vind-Frijs (f. 12. Marts 1826), Datter af 
Erhard Greve K.-J.-V.-F. og Caroline Tugendreich Adelheid f. Reiche 
og Enke efter Gehejmekonferensraad H. C. R. Hun døde 5. Okt. 1890.

H. Brun, Biskop N. F. S. G.s Levnetsløb, udførligt fortalt fra 1839, I-II, 1882. 
F. Winkel Horn, G.s Liv og Gjerning, 1883. 
L. Schrøder, G.s Barndom og første Ungdom, 1883. 
Th. Graae, G. paa Langeland, 1880. 
F. Nygård, Det Schouboeske Institut og G.s Lærervirksomhed sammesteds, 1880. 
Danskeren f. 1889-92. 
N. W. T. Bondesen, Minde om G.s Præstegjerning i Aaret 1821 (Præstø), 1874. 
F. Nygaard, G.s Stilling til en Udtrædelse af Statskirken og 
«Kalkbrænderi-Forsamlingerne», 1882. 
J. P. Mynster, Meddelelser om mit Levnet. 
H. N. Clausen, Optegnelser om mit Levneds og min Tids Hist. S. 107 f. 
H. L. Martensen, Af mit Levnet I, 30 f. II, 49 f. III, 63 f. 
G. og Ingemann. Brevvexling 1821-59, udg. af S. Grundtvig, 1882. 
Chr. Molbech og N. F. S. G. En Brevvexling, samlet af C. K. F. Molbech, udg. af L. Schrøder, 1888. 
H. Bech, Gunni Busck, 2. Udg. 
F. Barfod, P. A. Fenger. 
R. Schmidt, G. og den tyske Orthodoxi, 1883. 
F. Nielsen, G.s religiøse Udvikling (til 1839), 1889. 
C. Flor, Kort Fremstilling af G.s mythologiske og historiske Betragtningsmaade, 1865. 
J. Steenstrup, Historieskrivn. i Danm. i d. 19. Aarh. 
F. Rønning, G. som Æsthetiker, 1883. 
R. Schmidt, Om det intuitive Geni med særligt Henblik paa G., 1879. 
F. Hammerich, G. og det forenede Venstre, 1875. 
N.Lindberg, G.s politiske Stade, 1876. 
J. K. Madsen, G.s Jordefærd og det kirkelige Vennemøde, 1872. 
F. Rønning, Hundrede Aar, 1883. 

Fr. Nielsen.

 1824-83, Litteraturforsker og Sprogmand">

Grundtvig, Svend Hersleb, 1824-83, Litteraturforsker og Sprogmand, 
fødtes 9. Sept. 1824 paa Christianshavn, hvor hans 
Fader, foran nævnte N. F. S. G., den Gang var Kapellan ved Frelserens 
Kirke. Pastor G. ledede selv sine Sønners Opdragelse, ved 
hvilken hans egne pædagogiske Anskuelser vare raadende. G. lærte
Religion, Græsk, men ikke Latin, Geografi i nøje Forening med 
Historie, dernæst Nordens Sprog og Litteratur, i Islandsk fik han 
Undervisning af Jón Sigurðsson; Engelsk lærte han tidlig ved 
Omgang med en engelsk Kammerat. Hvor fri end Undervisningen
var, fordrede Faderen dog, at Børnene erhvervede sig Kundskaber, 
og at de læste flittig; men om end G. tidlig naaede Modenhed, 
maatte han dog endnu nede i Manddomsaarene savne haardt et 
bredere Grundlag af Kundskaber, hvilket han efterhaanden med 
større Besvær maatte søge at indvinde. «Min yngste Søn kom
forleden Aften» -- skriver Pastor G. 1. Maj 1841 -- «og spurgte 
mig, om jeg havde noget imod, han blev Ingeniørofficer, da han 
jo ikke maatte blive Student som de andre, og det var ham alt for 
haardt ingen Ting at være. Det var mig en haard Nød at knække;
thi sandt er det jo, at jeg ikke har beregnet mine Sønners Dannelse 
paa det nuværende Øjeblik, men paa den ny Tid, jeg venter.» 
Imidlertid faldt G. til Føje lige over for Faderens Redegjørelse. «Nu 
sidder han igjen rolig og lidt dybere i Iliaden, i de danske og
engelske Kæmpeviser og i sine adelige Slægtregistre.»

2 Aar tidligere havde Faderen erhvervet et Haandskrift med 
Folkeviser fra 1656, som i høj Grad havde tiltrukket sig G.s 
Opmærksomhed, da det indeholdt Viser, som endnu ikke vare udgivne, 
og Opskrifter af de allerede bekjendte Viser, der afvege baade i 
Form og Indhold fra de udgivne Texter. «Denne gamle Folkedigtning 
blev fra nu af Udgangs- og Midtpunktet for alle mine 
Studier og Interesser», skriver G. senere (1877). Han gjorde 
Bekjendtskab med Folkeviserne fra England og blev slaaet ved disses 
Lighed med de danske, og kun 18 Aar gammel debuterede han 
med et Hæfte «Engelske og skotske Folkeviser fordanskede», der 
efterfulgtes af 3 andre (1842-46); her vare de smukke Digte 
gjengivne i en vellykket, poetisk beaandet Oversættelse, der var holdt 
i god Visestil. Imidlertid havde G. ved at ledsage sin Fader paa 
dennes Rejse til England 1843 naft Lejlighed til at udvide sit 
Kjendskab til de engelsk-skotske Ballader. Efter sin Hjemkomst 
slog han i «Dansk Folkeblad» (1843-44) til Lyd for, at vore 
Kæmpeviser udgaves paa en bedre Maade, og samtidig opfordrede 
han til, at man rundt om i Landet optegnede Saadanne Viser, som 
endnu levede i Folkemunde. 1846 blev G. Student og hørte N. M. 
Petersens Forelæsninger paa Universitetet uden dog egentlig at 
sigte mod nogen Embedsexamen. Først 14 Aar senere bøjede han 
ind paa den slagne akademiske Vej ved at underkaste sig Philosophicum 
og Magisterkonferens i nordisk Filologi (1860).

Men da havde G. allerede lagt en hæderfuld videnskabelig og 
militær Bane bag ved sig. Efter Opfordring fra «Samfundet til 
den danske Litteraturs Fremme» indsendte han en Plan til en ny 
Udgave af Viserne. Denne tryktes i Febr. 1847; kort efter udkom 
hans Prøve paa en saadan (2. Oplag af begge udkom s. A.). Her 
var Handsken kastet, og en ivrig Debat, i hvilken lærd og læg toge 
til Orde, udspandt sig; C. Molbech, P. Hjort, Levin, Liebenberg og 
mange flere droge til Felts mod Planen, der syntes alt for bogstavtro 
og omstændelig. Ogsaa N. M. Petersen dadlede den, men han 
udtalte sig dog fortrøstningsfuldt om Udgiveren. «Palmen vinker 
i det fjærne, S. G. vil se den og vil vinde den.» I et Stridsskrift, 
«Etatsraad Molbech og Kæmpeviserne», vendte G. sine Vaaben mod 
den iltreste af sine Modstandere (1848), og han skulde omsider sejre. 
I Maj 1850 vedtog Samfundet hans Plan, efter at Staten havde lovet 
et betydeligt Tilskud. Men da havde G. i 3 Aar været i Felten.

Ved Krigens Udbrud havde han meldt sig som frivillig og var 
allerede i April 1848 med sin Broder Johan og trofaste Kammerater 
ved sin Side kommen til Sønderjylland. Den Kugle, som faa Dage 
efter deres Ankomst dræbte hans kjære Ven Dyrmaleren Lundbye,
susede forbi hans Hoved. I Kugleregnen skulde G., som blev 
Lieutenant 17. Juli 1848, først komme ved Dybbøl 13. April næste 
Aar; senere kæmpede han kjækt i Istedslaget, hvorfor han hædredes 
med Ridderkorset. Efter Krigens Slutning vedblev G. at tjene i 
Hæren, men stilledes dog efter eget Ønske À la suite allerede 1853 
og fik Afsked 1863 som Kapitajn; under Krigen 1864 gjorde han i 
6 Maaneder Tjeneste ved Exercerskolen i Kjøbenhavn og blev 1868 
Kapitajn i Forstærkningen (indtil 1879).

I de nærmeste 10 Aar efter Felttogene kunde G., der allerede
under sin Permission, medens Vaabnene hvilede i Vinteren 1849-50, 
ihærdig havde arbejdet paa Udgaven af Kæmpeviserne, tage fat 
paa denne med Kraft. Det 1. Bind sluttedes 1853, 2. 1856, 3. 1862; 
derefter gik Offentliggjøreisen noget langsommere, og først efter G.s 
Død udkom sidste Hæfte af det store 4. Bind (1883), 2 Hæfter af 
5. Bind vare udkomne 1877-78 (Bindet sluttedes 1890 ved A. Olrik). 
I dette store Værk ligger G.s egentlige Livsbedrift. Hans Princip
for Udgivelsen var blevet gjennemført og havde sejret. Han havde 
klart godtgjort, at en Urtext for Viserne ikke lod sig give, i det 
allerede de ældste Optegnelser afvege langt fra hinanden, og Viserne
i Tidens Løb havde faaet store Varianter og mange Tilføjelser; 
en Rekonstruktion af den oprindelige Text maatte faa et saa stærkt 
subjektivt Præg, at den ikke hørte hjemme i en Udgave. I de 
omfattende Indledninger til Viserne havde G. fremsat et sammenlignende
Studium af Evropas Visedigtning med stor Kyndighed, 
Takt og poetisk Forstaaelse. Det mythiske Indhold i Viserne var 
stillet i Forhold til Oldtidens Digtning og Tankekreds paa nye 
Maader, de historiske Viser vare belyste ved nøje Prøvelse af deres 
Forhold til de virkelige Begivenheder. Viserne vare samlede i 
Grupper og deres Slægtskab og Afstamning udfundet. Med utrættelig 
Flid vare Afskrifter og Oplysninger tilvejebragte, i Gjengivelsen 
var iagttaget en Nøjagtighed, som søger sin Lige. Rundt om i 
Udlandet hørte man kun Lovord over denne Udgave, hvis 
Principper kjendtes værdige til Efterfølgelse.

Det var Kjærlighed til Fædrelandet og til nordisk Aand og 
Ejendommelighed, der som den inderste Drivfjeder gjorde G. til 
Videnskabsmand, og hans store Ønske var, at hans egne videnskabelige 
Gjerninger atter lode sig omsætte i Bøger, der kunde 
tale til Hvermand og vække Kjærlighed til vort Land og vor Fortid. 
Derfor udgav G. for Udvalget for Folkeoplysningens Fremme
«Danske Kæmpeviser» (1867) og «Danmarks Folkeviser i Udvalg» 
(1882), hvilken han en Gang betegnede som sin «kjæreste Bog». 
Den poetiske Sans, som G. besad, og som stundum havde givet sig Udslag i
selvstændige Smaadigte, havde i Forening med hans dybe 
Forstaaelse af Viserne gjort ham det muligt ofte at finde Visens 
rette Form. Ved sine gjentagne Opfordringer til at indsamle Folkeminder 
havde G. efterhaanden kunnet samle store Forraad; han 
udgav af den rige Høst 3 Samlinger «Gamle danske Minder i Folkemunde» 
(1854-61) og 3 Bind «Danske Folkeæventyr» (1876-83). 
Sammen med Jón Sigurðsson var han Udgiver af «Íslenzk fornkvæði» 
(1854 - 59). For Færøernes Litteratur og Sprog havde han altid vist 
en særlig Interesse, og paa Grundlag af det Stof, han havde bragt 
til Veje, og efter den af ham lagte Plan lod G. med Bistand af den
Hjelmstjerne-Rosencroneske Stiftelse sin Svoger Jørgen Bloch 
udarbejde en Samling af færøske Folkeviser (16 Kvartbind paa Kgl. 
Bibliothek), hvortil slutter sig en, ligeledes af Bloch udført, færøsk Ordbog. 

Den omtalte Standsning eller Langsomhed i Udgivelsen af 
Folkeviserne var foranlediget ved Stoffets overvældende Mængde -- 
G. havde ladet sig vildlede i sin Dom over de sildige Viseformers 
og «Nydannelsers» Betydning --, men dog især ved, at G. var 
bleven kaldet til ny Virksomhed. Efter N. M. Petersens Død og 
K. Gislasons Udnævnelse til Professor bleve efter afholdt Konkurrence 
G. og K. J. Lyngby begge udnævnte til extraordinære Docenter 
i nordisk Filologi (1863). Han omfattede Lærervirksomheden
med Interesse, og i sine livlige og klare Foredrag tog han Sigte 
paa det væsentlige; og hans Studiers Omraade udvidede sig fra 
nu af betydelig. Allerede i Konkurrenceforelæsningerne havde han 
givet en aandfuld «Udsigt over den nordiske Oldtids heroiske
Digtning» (1863); nu offentliggjorde han til Brug ved sine 
Forelæsninger en «kritisk Haandudgave» af Sæmunds Edda (1868, ny 
Udg. 1874); mod R. Keysers norske Theorier tog han til Orde ved 
et vægtigt, om end ensidigt, Indlæg i Afhandlingerne: «Om Nordens
gamle Litteratur, en Anmeldelse og Indsigelse» (1867), «Er Nordens 
gamle Litteratur norsk? eller er den dels islandsk og dels nordisk?»
(1869).

G. var i bestandig Udvikling. Han blev ogsaa Sprogforsker, 
og skjønt han egentlig savnede den nyere Filologis mere systematiske 
Skole, lod en naturlig Sprogsans ham ogsaa her arbejde med 
Held. Han skrev om «det danske Sprogs Tonelag» og gav en
fortræffelig Udgave af Peder Palladius' Visitatsbog med Ordfortegnelse 
(1872). Han deltog i det nordiske Retskrivningsmøde i Stockholm 
1869 og udgav «Dansk Retskrivningsordbog» (1870), «Dansk 
Haandordbog med den af Kultusministeriet anbefalede Retskrivning»
(1872, 2. Udg. 1880, Tillæg 1882).

G. s store Kjærlighed til sin Fader bragte ham end videre til 
at udgive forskjellige af hans Værker, saaledes flere Bind af hans 
«Poetiske Skrifter» med oplysende Anmærkninger; han havde ogsaa 
tænkt paa at skrive hans Biografi og indsamlet dertil. Men hele 
denne omfattende og mangeartede Virksomhed standsede, da G. 
efter kun en Dags Sygdom døde 14. Juli 1883. G. var i 1868
bleven optaget i Videnskabernes Selskab; 1869 blev
han titulær Professor, 1871 fik han Sæde i den
Arnamagnæanske Kommission, 1877 udnævntes. han ved
Jubelfesten i Upsala til Æresdoktor. Hans store,
i en udmærket Orden holdte Samlinger erhvervedes
af Staten og bevares paa det kgl. Bibliothek.

G. var en kjæk, aaben og livsglad Natur, der trængte
til at udtale sig; han kunde stundum glemme Formen
og optræde noget brysk, men oftest lyste dog et
venligt Udtryk fra hans karakteristiske Ansigt. Det
ovale Hoved med det blonde Haar og de blaa Øjne,
paa hvis Sekraft Lorgnetten tidlig maatte hjælpe,
det tænkende Udtryk, den sunde, ranke Skikkelse og
raske Gang -- man havde Indtrykket af, at Krigeren
endnu stadig stak i Videnskabsmanden. G. havde
arvet efter sin Fader en oprigtig kristen Tro;
han var hjælpsom og velvillig og den kjærligste
Ægtefælle. Han havde 10. Dec. 1858 ægtet Laura Bloch,
Datter af Grosserer Georg B. i Kjøbenhavn, f. 23. Juni
1837. Nogle Aar efter Brylluppet overfaldtes hun af
Svaghed, som nødte hende til at holde Lejet eller
at blive i Rullestolen. G. plejede sin elskværdige
og begavede Hustru, med hvem han levede i det
fortroligste Samliv, med inderlig Trofasthed. Hun
døde 20. April 1891. Hun stiftede et Legat paa 8000
Kr. («Prof. S. G.s Legat») til Fremme af Studiet af
nordisk Filologi. 2 Portrætmedailloner (af V. Bissen),
tilvejebragte ved offentlig Indsamling, smykke deres
Grav paa Frederiksberg Kirkegaard.

Fr. Barfod, S. H. Grundtvig, 1883. 
Illustr. Tid. 1883, Nr. 1244. 
Ude og Hjemme 29. Juli 1883. 
Højskolebladet 1883, Nr. 75 ff. 79.; 1885, Nr. 58 f. 
Magne 1884, Nr. 12 f. 15. 
Arkiv f. nord. Filologi I. 
Upsala Univ. fyrahundra-års jubelfest 1877. 
Illustrerad Tidn. 28. Juli 1883. 
Nyare bidrag t. kännedom om de svenska landsmålen VII, 1. 
Germania, 29. Jahrg.

Johannes C. H. R. Steenstrup.



Grunnet, Niels Petersen, 1827-97, Præst. 
Han er født 19. Febr. 1827 i Nørre Bjært ved Kolding. Forældrene,
Gaardmand Peter Lauridsen G. og Johanne Nielsdatter,
flyttede siden til Hedensted, hvor de sluttede
sig til «de stærke Jyder». G. blev strax efter
sin Konfirmation antaget som Skolelærer, først i
Hedensted, siden i Egtved. Paavirket af, at en
Proprietær Hostrup der paa Egnen havde en Søn,
der var Missionær, kom han ved Hjælp af en Præst
i Christiansfeld 1851 paa Missionsskolen i Basel,
hvor han 1854 blev indskrevet som Student ved
Universitetet. Gjennem Dr. theol. C. Rørdam kom han
i Forbindelse med det danske Missionsselskab, der 
1855 antog ham som Elev paa Prøve og skaffede ham
optaget paa Pastoralseminariet, medens han tillige
imdervistes af L. Helveg og Kragballe. Han
overtog tillige Ledelsen af en ugentlig
Missionstime i Kjøbenhavn og foretog en Rejse
omkring til Missionsvenner, hvor han ligeledes
holdt Forsamlinger. Selskabets Bestyrelse havde
dog ikke været tilfreds med denne Virksomhed, da
G. havde udtalt skarp Dadel over Folkekirken, og
det tillige forekom den, at han viste Tilbøjelighed
til hellere at ville blive hjemme og træde i Spidsen
for en udtraadt Menighed. Ved et Bestyrelsesmøde i
Okt. 1855 stemte flere Medlemmer mod at antage G. som
Missionær, og mindre end en Maaned efter oprettede
han en Frimenighed efter at have ladet sig ordinere i
Hamborg. Hans Menighed holder fast ved den lutherske
Kirkes Symboler, men kræver Kirketugt og forkaster
Folkekirkens Forbindelse med Staten. Deri har nu
Filialer rundt omkring i Landet. -- G. ægtede 1856
Maria Magdalene Mathilde Vatter (d. 11. Nov. 1897) fra 
Schweits. G. døde 13. Jan. 1897.

Dansk Missionsblad 22. Aarg. (1855), Nr. 11.

L. Koch.



Grut, Edmund Gottfred Hansen, f. 1831, Læge. 
Han er en Søn af Etatsraad, Grosserer Andreas Nicolai Hansen og
Emma Eliza f. Grut og født i Kjøbenhavn 15. Jan. 1831,
dimitteredes privat til Universitetet i 1847, gjorde
Tjeneste ved et Lasaret i Kjøbenhavn under Krigen 1850
og tog medicinsk Examen 1854. Efter at have fungeret
som Kandidat paa Frederiks Hospital foretog han en
længere Rejse til Paris, London, Edinburgh og Berlin
for at studere Kirurgi og Ofthalmologi, sidstnævnte
Fag navnlig hos Desmarres og v. Graefe. Hjemkommen
tog han 1857 Doktorgraden ved en Afhandling
om det kort i Forvejen af Helmholtz opfundne
epokegjørende Instrument, Øjenspejlet. 1859-61 var
han Reservekirurg paa Frederiks Hospital, og 1863
oprettede han sin Privatklinik for Øjensygdomme,
der var den første fuldt udviklede (stationære og
ambulatoriske) Øjenklinik i Kjøbenhavn og snart
vandt overordentlig Ry og eminent Betydning ikke
blot som Kuranstalt, men ogsaa som Læreanstalt, i det
han derefter som Privatdocent stadig gav omfattende
Undervisning i sit vigtige Specialfag i dets hele
nye, banebrydende Udviklingsstandpunkt. Alle yngre
danske Øjenlæger og overhovedet en meget stor Del
af Landets Læger ere saaledes hans Disciple. 1882
blev han ansat som midlertidig Docent og 1888,
da hans Fag først normeredes under Fakultetet,
som Professor ordinarius. Sammen med sin omfattende
praktiske Virksomhed 
har han virket litterært ved talrige vigtige Tidsskriftsafhandlinger 
om ofthalmologiske Æmner -- fra 1888 er han Udgiver af «Nordisk 
ofthalmologisk Tidsskrift» -- og ved sin specialvidenskabelige 
Avtoritetsstilling modtaget talrige Hverv og Udmærkelser i Indland og 
Udland. 1876 var han Vicepræsident for den ofthalmologiske Kongres 
i New-York ligesom samtidig dansk delegeret ved den internationale 
Lægekongres i Philadelphia i Anledning af de forenede Staters 

100 Aars Jubilæum, 1884 var han Præsident for sin Sektion 
ved Lægekongressen i Kjøbenhavn, 1889 holdt han paa Anmodning af 
det engelske «Royal ophthalmological society» «the Bowman lecture» 
i London, 1890 var han tilkaldt Dommer ved Konkurrencen 
om et ofthalmologisk Professorat i Stockholm; s. A. blev han 
Medlem af Bestyrelsen for det kgl. Blindeinstitut i Kjøbenhavn. Af 
forskjellige udenlandske lægevidenskabelige Selskaber er han Medlem. 
For øvrigt skal her endnu kun nævnes, at han har været 
Medlem af Bestyrelsen for Kysthospitalet paa Refsnæs lige fra dets 
Oprettelse og ligeledes i en lang Aarrække har fungeret som 
Formand for Repræsentantskabet i Badeanstalten Ryssenstens
Aktieselskab. -- 1857 ægtede han Bertha Cathinca Hoskiær, Datter af 
Mægler Frederik H. 1882 antog han i Følge Bevilling Familienavnet Grut.

Carøe og Selmer, Den danske Lægestand, 6. Udg.

Jul. Petersen.



Grüne, Johan Peter Martin, 1805-78, Journalist, 
var Søn af en fattig tysk Skrædder, Ludvig Christopher G., og Birgitte 
Christine Laurine f. Krog. Han blev født i Kjøbenhavn 21. Marts 
1805, blev Drejersvend og berejste paa sin Profession Tyskland, 
Schweits og Italien, var endog nogle Aar bosat i Mailand. Han
blev stærkt paavirket af Germanismen og saa i Tyskerne Verdens 
første Folk, havde ogsaa fuldt tilegnet sig Sproget, saa at han med 
Lethed skrev tyske Digte. Egentlig var han lyrisk anlagt, og det
er ejendommeligt, at han først vovede sig frem som æsthetisk 
Forfatter og Samler: «Nyt Novellebibliothek» (1837, sammen med 
A. P. Liunge), «Danske Noveller» (1838, med Cl. Rosenhoff), 
«Klubvisebog» (1838), «Kjøbenhavns Morgenblad» (1838-39). Det var 
nærmest A. P. Liunge, som pousserede ham frem. Efter at Orla
Lehmann og Giødwad havde haft deres korte Kampagne i 
«Kjøbenhavnsposten», overtog G. 1839 Redaktionen af dette Blad og 
fortsatte den lige til Bladets Ophør i 1859, oftere under Dække af 
«ansvarhavende Redaktører» paa Grund af Konflikter med 
Statsmagten. Han havde samlet sig mange Kundskaber, var bevandret 
i flere Videnskaber, vel en Avtodidakt, men af ikke almindelig 
Art, havde Pennen ganske i sin Magt, men forstod ikke at være 
Redaktør, og «Kjøbenhavnsposten», der aldrig naaede nogen stor
Læsekreds, led kronisk af Stofmangel, saa at næsten en hvilken 
som helst indsendt Artikel kunde være sikker paa Optagelse, naar 
den blot angreb noget og ikke gik lige stik imod hans særlige 
Meninger. Disse vare vidt forskjellige fra de da fremherskende i
Tiden. Han var udpræget antinational, ikke blot for Danmarks, 
men ogsaa f. Ex. for Italiens Vedkommende, han holdt under 
Krimkrigen med Russerne, han hadede Studenter og Professorer, hvem 
han tilskrev alt det forkerte i Verden, afskyede Bourgeoisiet, men 
kunde, som Goldschmidt siger om visse Naturer og til Dels om sig 
selv, slutte sig enten til det yderste Demokrati eller til Aristokratiet 
eller til begge Dele, og dette sidste blev virkelig Tilfældet med 
ham. Efter sin radikale Periode, hvor han var Republikaner og dog 
Helstatsmand til det yderste, Socialist, særlig kristelig Socialist, og 
dog Forsvarer af ethvert Aristokrati, inklusive det slesvig-holstenske, 
demokratisk Erihedsmand og dog Hader af alle Opfindelser og 
Maskiner, endte han med «Kronen» (1862-67), et Ugeblad af den mest
udprægede reaktionære Farve, uden at han egentlig kan siges at 
være bleven en anden end før. En nobel og hæderlig Karakter 
var han helt igjennem, yderst tarvelig og nøjsom i sine Fordringer 
til Livet. Det gnavne Ansigt, hvormed han altid afbildedes i
«Korsaren», passede til Dels paa hans Blad og havde nogen 
Tilknytning i hans mere end stygge Ydre og sjuskede Person; men 
som Menneske var han egentlig Gemytligheden selv, meget 
elskværdig, undertiden næsten sentimental. Han henlevede sine sidste 
Dage i tilbagetrukken Stilhed, levende af en lille Pension, som hans 
aristokratiske Velyndere ydede ham; han døde 19. Febr. 1878. Hans 
Hustru var Charlotte Emilie f. Grove (f. 8. Juni 1807 d. 22. April 1891). 

Erslew, Forf. Lex. 
M. Goldschmidt, Livs-Erindringer og Resultater. 
J. Michaelsen, Fra min Samtid S. 78 ff.

C. St. A. Bille.



Grüner, Frederik Carl Ferdinand, 1767-1834, Officer,
Søn af Major ved bornholmske Infanteriregiment Carl August Andreas G., 
fik 1783 Udnævnelse som Sekondlieutenant ved ovennævnte Afdeling,
men blev 1785 forsat til Kongens Regiment, 1789 til 1. sjællandske 
Bataillon let Infanteri (1. frederikshavnske Bataillon), ved hvilken og 
den samtidig oprettede 2. sjællandske lette Infanteribataillon han 
dernæst i længere Tid skiftevis forrettede Tjeneste. G., der 1790 
blev Premierlieutenant, 1795 Kapitajn, 1804 Major, tiltrak sig her
Kronprinsens Opmærksomhed ved sin Duelighed i Tjenestens 
forskjellige Grene, navnlig som Instruktør i Skarpskydning og praktisk 
Felttjeneste, og 1804, efter forinden at have fungeret som Adjudant
hos Prinsen ved Exercertider og Troppesamlinger, knyttedes han 
fast til dennes Hovedkvarter, hvor han 1808 blev 
Generaladjudant-Lieutenant (med Obersts Rang 1810). 1811 afgik han fra 
Generalstaben og overtog Kommandoen over 2. jyske Infanteriregiment, 
blev 1814 Kommandør for kjøbenhavnske Infanteriregiment, 1816 
Chef for 1. jyske Infanteriregiment, 1817 Generalmajor, 1826 
Kommandør og 1828 Storkors af Danebrog. Ved Schulenburgs Død 
sidstnævnte Aar blev Kommandantposten i Kjøbenhavn ikke besat,
men det overdroges G. indtil videre at varetage de derunder 
hørende Forretninger, og disse beholdt han til sin Død, 6. Jan. 
1834. -- G. fik Kammerherrenøglen 1815. Han ægtede 1792 Enken 
efter dansk Kompastor i Store Magleby, Mag. Peder Olrog (f. 1741 
d. 1788), Barbara f. Møller (f. 1763), Datter af Niels M. til 
Vivebrogaard og Inger Marie f. Mohr.

S. A. Sørensen.



Grüner, Georg Johan Røby, 1817-90, Godsejer. 
G., Søn af Generalkrigskommissær Gustav G. til Kjærup (f. 19. Juli 1791 
d. 2. Febr. 1869) og Mariane Birgithe f. Røby (f. 1. April 1795 d. 5. Marts 
1859), fødtes 27. Okt. 1817, blev Student fra Sorø Akademi i 1836
og juridisk Kandidat i 1842. I 1844 kjøbte Faderen Hovedgaarden 
Ravnstrup i Sjælland til ham, og han erhvervede senere ved Kjøb 
Gaardene Lille Svendstrup og Tersløsegaard, paa hvilken sidste han 
i Forening med 3 andre Soranere, Greverne Frijs-Frijsenborg og
Frijs-Juellinge samt Baron Rosenørn-Lehn, oprettede det Holbergske 
Enkesæde. Endelig overtog han efter Faderens Død ogsaa Kjærup. 
-- Skjønt G. i længere Tid selv drev flere af disse Gaarde, var 
han ikke egentlig Landmand, hvorimod han nærede megen Interesse
for kommunale, sociale og politiske Spørgsmaal. Han viste 
dette paa forskjellig Maade, saasom ved næsten i en Menneskealder 
at fungere som Sogneraadsformand, ved at stifte en lokal 
Sparekasse, som han stadig vedblev at lede personlig, samt ved at 
medvirke til Dannelsen af Oktoberforeningen (1865), der skulde være 
en Fællesrepræsentation for de store og smaa Bønder. Han blev 
Medlem af Foreningens Bestyrelse og kom i denne Egenskab til at 
spille en Rolle ved Dannelsen i 1865 af Ministeriet Frijs -- 
«Soranerministeriet» --, i det han ivrig arbejdede paa at stemme J. A. 
Hansen gunstig for en Overenskomst, hvilket som bekjendt ogsaa 
lykkedes. Aktiv Del i Politikken kom han dog aldrig til at tage; 
skjønt han stillede sig flere Gange til Valg, sidst i 1865 i Slagelse 
til Rigsraadets Folketing, støttet af Bondevennerne, lykkedes det 
ham ikke at blive valgt. Som Repræsentant for Landbointeresserne
deltog G. end videre i Oprettelsen af Landmandsbanken, i hvilken 
han i nogle Aar var Formand i Bankraadet, ligesom han ogsaa 
var Medlem af Repræsentantskabet for Landbygningernes 
Brandforsikring og for Sjællands Stifts Brandforsikring. Mest bekjendt
er dog G. ved sin Virksomhed for Forbedring af Landarbejdernes 
Stilling. I dette Øjemed tog han Initiativet til Oprettelsen af «de 
forenede Kommuners Alderdomsforsørgelseskasse» (1872), en Institution, 
der byder Arbejderklassen forskjellige Fordele og har vundet 
ikke ringe Tilslutning hos de sjællandske Kommuner, og han 
vedblev lige til sin Død at være Kassens Præsident og med 
stor Iver at virke for den. -- G., der efterhaanden var bleven 
udnævnt til Hofjægermester (1861) og Kammerherre (1882), blev gift 
i 1867 med Clara Gudrun Simonsen (f. 1850 d. 1881). Han døde 
16. Nov. 1890.

A. Leigh-Smith.



Grüner, Gustav, 1688-1763, Officer og Diplomat, 
var født 1. Jan. 1688 paa Sæbygaard i Østergøtland, hvor hans Fader, ndfr. 
nævnte Etatsraad Johan Diderik G., den Gang boede som Sekretær 
hos den danske Gesandt ved det svenske Hof. G.s Opdragelse 
lader til at være bleven ledet i militær Retning. Først blev han i 
sit 14. Aar indskrevet som Søkadet i Kjøbenhavn, men forblev dog 
hos sin Familie i Sverige, hvor han 1705 blev ansat som 
Underofficer ved Oberst Hugo Hamiltons Regiment for at uddannes i 
den praktiske Infanteritjeneste. Da han var 18 Aar gammel, kom 
han i en alvorligere Krigsskole, i det han 1706 rejste til 
Krigsskuepladsen i Brabant, hvor en Del af den danske Hær kæmpede som 
engelske Hjælpetropper i den spanske Arvefølgekrig. I o. 14 Aar 
førte G. nu et omflakkende Krigerliv. Han begyndte dette som 
Sekondlieutenant ved Prins Carls Regiment og deltog i mange Slag 
og Træfninger. Han blev haardt saaret ved Oudenarde 1708, hvor 
han om Aftenen efter Slaget laa som død paa Valpladsen, men 
blev kaldt til Live af en plyndrende Soldaterkone, der vilde skære 
Fingeren af ham for at komme i Besiddelse af hans Ring. Ved 
Malplaquet 1709 var han kun selv tredje tilbage af sit Regiments 
Officerer, og Aaret efter blev han atter saaret ved Belejringen 
af Aire. De Slag og Belejringer, han deltog i, og i hvilke han 
udmærkede sig, udgjøre en lang Række. Da han efter Freden 
1714 marcherede til Glückstadt, var han da ogsaa avanceret ret 
hurtig i de forløbne Aar. 1708 blev han Premierlieutenant, 1710 
Kapitajn reformé og gjorde Tjeneste som Generaladjudant hos 
Generallieutenant Frederik Gersdorff, 1711 blev han Kompagnichef 
ved sjællandske Regiment. Kort efter Hjemkomsten rejste han til 
Norge for at hverve til sit Kompagni, og 1716 bleve han og nogle 
andre Officerer kommanderede sammesteds hen i særlige Hverv i 
Krigen mod Carl XII. Han fik Lejlighed til at udmærke sig ved 
Akershuses Belejring og modtog under den fortsatte Krig det ene 
Tillidshverv efter det andet. 1717 gjorde han Tjeneste som Brigademajor
under Generalerne Gaffron og Budde og senere som Generaladjudant 
hos den kommanderende General, Baron Erhard Wedel. 
Da General Lützow overtog dennes Post, blev G. kommanderet til 
Tjeneste i Frederiksstad, i hvis Forsvar han deltog, indtil de danske 
Tropper efter Carl XII's Død bleve beordrede tilbage til Danmark. 
G. fik 1719 Kompagni i Grenaderkorpset og kom til at ligge i 
Garnison i Kjøbenhavn, men forinden han forlod Norge, ægtede 
han 2. Maj s. A. Sophie Amalie Vind (f. i Norge 15. Maj 1698), 
Datter af Generalmajor Ove V. og Alethe Margrethe Dorn. 

Medens Fredsunderhandlingerne med Sverige stode paa, blev 
G., der ved sin Fødsel og sine Familieforbindelser var knyttet til 
dette Land, gjentagne Gange sendt til Stockholm med særlige
Hverv for Kongen. 4. Dec. 1722 mistede G. sin 24aarige Hustru, 
der efterlod ham 3 Døtre. Hans andet Giftermaal (26. Maj 1725) 
gjorde en stor Forandring i hans ydre Forhold; thi hans anden 
Hustru, Margrethe f. Due (f. 25. Juli 1682), Datter af Etatsraad Jørgen
Skeel D. og Birgitte Reedtz og Enke efter Major Jørgen Tyge 
Seefeldt til Margaard, bragte ham denne Gaard i Medgift; dog 
maatte han først affinde sig med sin Hustrus Slægtninge for at 
komme i Besiddelse af den. Ved sit Avancement til Oberstlieutenant 
1728 blev han ansat ved Ribe Stifts nationale Regiment og
tog nu stadigt Ophold paa Margaard. Da Landmilitsen 2 Aar 
efter blev ophævet, blev han imidlertid sat paa Vartpenge, og først 
1732 lykkedes det ham som Underfører at komme ind i Drabantgarden. 
Aaret efter avancerede han til Oberfører og Oberst, og
endelig 1737 blev han Chef for fynske nationale Infanteriregiment, 
der havde Samlingsplads i Odense. Hans anden Hustru døde 
1. April 1736 uden at efterlade sig Børn.

I Aaret 1740 blev G. udnævnt til dansk Gesandt i Stockholm. 
Hans gode Forbindelser i Sverige, hans virksomme Karakter og 
elskværdige Væsen gjorde ham vel skikket til at være Grev Lynars 
Efterfølger under de vanskelige Forhold, som det i Sverige opstaaede
Tronfølgerspørgsmaal førte med sig. Der var paa dette Tidspunkt 
en virkelig Udsigt til en Forening af de 3 nordiske Riger under 
Christian VI eller dennes Søn. Unionstanken havde et Parti for 
sig i Sverige, og det gjaldt for den danske Regering om at 
bekæmpe og besejre de andre Prætendenter til den svenske Krone. 
G. udfoldede som Gesandt en overordentlig Virksomhed, i det han 
ved Udsendinger over hele Landet søgte at vinde Tilhængere for 
en dansk Tronfølger, samtidig med at han efter Datidens 
diplomatiske Skik anvendte store Pengesummer til Bestikkelser for at 
naa sit Maal. Det lykkedes ham da ogsaa at vinde flere betydelige 
Mænd i Bondestanden, i Hæren og i Rigsdagen, men alligevel blev 
den holstenske Hertug Carl Peter Ulriks Valg sat igjennem 1742. 
Da denne imidlertid netop var bleven valgt til russisk Tronfølger, 
blev Sagen ikke opgiven. Paa G.s indstændige Raad rustede den 
danske Regering sig og indtog en meget truende Holdning imod 
Sverige. For yderligere at sætte Kraft og Energi ind paa det store 
Spørgsmaal blev den ansete Diplomat Gehejmeraad Berckentin (II, 82) 
sendt til Sverige som extraordinær Ambassadør. Det blev 
udtrykkelig betydet G., at han ikke maatte anse Berckentins Sendelse 
som et Tegn paa Mistillid, og de 2 Mænd arbejdede da ogsaa 
Haand i Haand paa at forøge det danske Parti, G. især med aldrig 
svigtende Forhaabninger om et heldigt Udfald. Det tillægges da 
ogsaa ham, at den svenske Bondestand i 1743 helt sluttede sig til 
det danske Parti. Omstændighederne bleve imidlertid vanskeligere
og vanskeligere, efterhaanden som Forholdet imellem de forskjellige 
Partier blev mere og mere tilspidset, Dalkarlene rejste sig i Oprør, 
og G. fortæller selv, at han var Gjenstand for Overfald paa Gaden, 
og at han maatte have militær Bedækning i sit Hus. Trods alle 
Anstrængelser og alle de overordentlige Midler, der bleve anvendte, 
valgtes som bekjendt dog Adolf Frederik af Holsten-Gottorp til 
svensk Tronfølger; den danske Regering og dens Diplomati lede 
saaledes et fuldstændigt Nederlag. Grunden hertil laa vel for en 
Del i den i og for sig vanskelige, om ikke umulige, Opgave at 
kæmpe imod det mægtige Ruslands Interesser; men den danske 
Regerings vaklende og vage Optræden var mindst af alt skikket til 
at støtte Gesandterne i deres ihærdige Bestræbelser. Disse vendte 
tilbage til Kjøbenhavn 1. Juli 1743.

At der ikke blev tillagt G. nogen Skyld i det uheldige 
Resultat, viser hans Udnævnelse 7. Avg. til Kammerherre og 
Overgeneraladjudant. Aaret før var han bleven Generalmajor, og han 
overtog nu sit Regiment, samtidig med at han søgte Hvile og Trøst 
ved et roligt Liv paa Margaard. Han solgte endog Regimentet i 
Aaret 1745 til Oberst Holger Vind og opofrede sig aldeles for 
Bestyrelsen af sit Gods, i det han i disse Aar opførte den smukke 
Hovedbygning, som endnu staar, anlagde den store Have, forbedrede 
Driften m. m. Megen Glæde nød han imidlertid ikke af sin 
nye Bolig; thi 29. Jan. 1748 blev han udnævnt til Kommandant paa
Kronborg. Aaret efter blev han Ridder af Danebrog, 1751 fik han 
Enkedronningens Orden l'union parfaite, og 1755 blev han 
Generallieutenant. Endnu i sin høje Alder modtog G. et Æreshverv, der 
fuldstændig bragte Forandring i hans Liv, i det han 1759 blev 
kommanderende General over den norske Hær i Feltmarskal Arnoldts 
Sted. Trods sine 71 Aar rejste den gamle General til Christiania 
og overtog sin Post, som han røgtede med Iver og Interesse; men
han oplevede dog ikke den store Omvæltning i den dansk-norske 
Hær, som den Saint-Germainske Periode førte med sig. Efter at 
være bleven udnævnt til General af Infanteriet 1761 døde han 
18. Febr. 1763, 75 Aar gammel, den sidste af den Linje af Slægten,
som var bleven adlet 1693.

Saml. t. d. norske Folks Sprog og Hist. IV. 
Geh. Arch. Aarsberetn. V. 
O. Nilsson, Svenska Tronföljarefrågan 1739-43.

P. R. Rist.



Grüner, Haldur Ragnvald, 1818-58, Bestyrer af et Handelsakademi. 
G. var Søn af norsk Oberstlieutenant Frederik G. og 
Mette Margrethe f. Brünnich. Han blev født i Christianssand 
17. Okt. 1818 og kom i en ung Alder til Kjøbenhavn. Her grundlagde
han 1843 den endnu bestaaende Handelsskole: «Grüners 
Handelsakademi», som han bestyrede indtil sin Død, og som blev 
besøgt af en stor Mængde unge Handelsmænd. Ved Siden heraf 
udfoldede han en stor Virksomhed som Udgiver af en Række 
praktiske Haandbøger, Tabeller osv. til Brug for handlende. Den væsentligste 
af disse var den store «Encyklopædi for handlende» (1853 ff.), 
hvoraf G. selv dels forfattede, dels bearbejdede Afsnittene om Vexler, 
Statspapirer og Aktier, Søassurance og Havari. Encyklopædien var 
en efter Tidens Forhold praktisk og nyttig Haandbog.
G. døde 8. Dec. 1858. Han ægtede 1845 Jacobine Alette 
Steenhoff Dewold, Datter af Klubvært Søren D. i Throndhjem. 

Erslew, Forf. Lex.

E. Meyer.



Grüner, Johan Diderik, 1661-1712, Diplomat og Amtmand, 
var en Søn af norsk Møntmester Frederik
G. (d. 1674) og Margrethe Boyesen. Han blev født
27. Juli 1661, blev Student fra Christiania 1680,
boede en Tid hos Ole Borch, men vendte allerede
1682 hjem til Moderen. Med deres Slægtning Envoyé
Chr. Stockfleth fulgtes han 1683 til Stockholm,
hvor han 1686 fandt sig en Brud i Ebba Cathrine
(Christine) Kurck, Datter af Baron Gust. K. 1688
ansattes han som Sekretær ved Gesandtskabet samt
Kommissær i Stockholm og blev Enkemand 1689. 1691
ægtede han Helene Gustafva Svinhufvud (d. 1702),
Datter af Oberst S. 23. Dec. 1693 blev han adlet og
1696 Kancelliraad. Da Gesandten, B. Luxdorph, døde
1698, hjemkaldtes G. med Løfte om anden passende
Ansættelse. 1699 udnævntes han til Amtmand i Sorø
(med Ventebrev som Skoleforstander), konstitueredes
tillige 1700 som Amtmand over Ringsted Amt og blev
s. A. Justitsraad (inden sin Død blev han Etatsraad)
samt bestemtes til paa ny at være Diplomat i
Sverige. Som Resident studerede han der navnlig
Bjærgvæsenet og varetog tillige diplomatiske Hverv for
Preussen. 1703 hjemfaldt til ham efter Ventebrevet
Forstanderpladsen for Sorø Skole, hvilken foreløbig
ligesom de andre sjællandske Embeder besørgedes ved
Fuldmægtig. 1705 ægtede han i et 3. Ægteskab Eva Ranck
(d. 1755); Datter af svensk Generalmajor Svend R. Ved
Krigens Udbrud 1709 tilbagekaldtes han og overtog
sine Embeder i Sorø, hvor han døde 25. Marts 1712.

Sønnen Gustav er omtalt ovfr. S. 256. En anden
Søn af J. D. G. med en vis Maria de Rolinck,
Johan G. (f. 1688 d. 1762), blev som Ritmester i
Sverige adlet 1720 og grundlagde en lille svensk
Adelsæt. Da han rent ud nobiliteredes og ikke blot
naturaliseredes, kan han ogsaa af den Grund vanskelig
have været ægtefødt.

Samt. t. d. norske Folks Sprog og Hist. IV. 
Moe, Tidsskr. f. d. norske Personalhist. II. 
Anrep, Svenska adelns ättar-taflor II.

Fr. Krarup.



Grünfeld, Hans Peter Hansen, 1813-93, Skolebogsforfatter. 
Han er født 6. Sept. 1813 i Kajnæs paa Als, hvor hans Fader, 
Matthias Hansen G., var Landmand og Høker; Moderen var Anna Cathrine
f. Petersen. Han besøgte Skolelærerseminariet i
Tønder, hvor han blev examineret 1838. S. A. blev
han Elementarlærer i 
Slesvig, 1840 i Heiligenhafen, 1841 i Sønderborg,
1844 Lærer ved Domskolen i Slesvig, 1855 Adjunkt,
1874 Overlærer sammesteds, 1879 entlediget. G. har
skrevet en Mængde Lærebøger i Geografi og Mathematik,
især Regnebøger, til Dels paa Dansk. G. døde 9. Nov. 1893.

Alberti, Schlesw.-Holst.-Lauenb. Schriftsteller-Lex.

S. B. Thrige.



Grøgaard, Hans Jacob, 1764-1836, Præst, 
fødtes 5. April 1764 i Hof i Solør, hvor Faderen, Johannes
G. (d. 1800), en Skræddersøn fra Christianssand, levede
som Sagførerfuldmægtig og senere som Underofficer,
indtil han 1767 nyttede til Bergen og blev Klokker
ved St. Jørgens Hospitalskirke og siden Hører ved
Latinskolen. Moderen, Anna Olsdatter f. Sønsterud,
var en Bondedatter fra Aasnæs (d. 1811). Han blev
Student fra Bergens Skole 1781, læste flittig til
Examen philosophicum i Morgentimerne, medens Dagene
gik hen med Fløjtespil og Aftenerne med Optræden
paa et privat Theater. Efter at have taget Examen
philosophicum vendte han tilbage til Bergen, men
begav sig saa hurtig som muligt til Kjøbenhavn igjen
og tog sin Embedsexamen 1784, fik derpaa Ansættelse
som Huslærer hos Sognepræst Gerhard Heiberg i Skjold,
hvor han 1786 blev personel Kapellan. Han kom efter
Heibergs Død i samme Stilling fil Provst T. C. Krog
paa Skudesnæs 1789 og blev her til 1795, da han drog
til Kjøbenhavn for at søge Embede. Han fik af Biskop
Balle overdraget Bestyrelsen af Ovsted og Ledreborg
Menigheder paa Sjælland, blev her meget afholdt
baade af Herskabet og Almuen, og man vilde have ham
til at modtage et af Grev Holsteins Patronatskald,
men han vilde hjem til Norge og blev 1797 udnævnt
til resid. Kapellan i Øjestad. Her fra flyttede han
1811 til Vestre Moland som Sognepræst og fik efter 11
Trængselsaar sit inderlige Ønske opfyldt ved at blive
Sognepræst til Nykirken i Bergen. Her udfoldede han
en velsignelsesrig Virksomhed til sin Død, 23. Marts
1836.

G. vil længe blive mindet som en af de lærdeste,
mest dannede og talentfulde Præster i den norske
Kirke. Han var anlagt paa Talekunsten, og som en af
Bastholms trofaste Disciple studerede han de klassiske
Mønstre saaledes, at han kunde blive en Lærer for
sine Brødre. Ved Siden af det indtrængende Arbejde
paa sin Prædiken begyndte han tidlig at arbejde paa
Almuens Oplysning og indlagde sig stor Fortjeneste af
sit Fædreland ved sin Læsebog (1816, 13. Udg. 1848)
og sin ABC (1815). G. begyndte sin Virksomhed som
Stræng orthodox Prædikant, men blev under sit 
Ophold paa Ledreborg ført ind i friere Anskuelser,
hvorhos vel ogsaa Filanthroperne have øvet nogen
Indflydelse paa ham. Han kom saaledes ved sin
Tilbagevenden til Norge (1797) i stor Yndest
hos Biskop Peder Hansen, hvis Interesse for den
evangelisk-kristelige Salmebog, Almuebibliotheker
og Skolevæsen han af fuldt Hjærte delte, om han
end aldrig gik saa vidt i sine rationalistiske
Meninger som Biskoppen. Man kan næppe nogen Sinde
paavise, at de hos ham fremtraadte som Fornægtelse
af Kristendommens Sandheder, men han blev en lang
Tid af sit Liv væsentlig Moralprædikant, indtil
det positiv kristelige atter fik en fuldere Plads i
hans Forkyndelse under hans Virksomhed i Bergen. Her
fungerede han som Stiftsprovst det sidste Aar, han
levede, og stod altid som den, hvis Meninger havde
særegen Vægt i Kirkens og Skolens Anliggender,
medens han tillige ved sit musikalske Talent,
sin Hjærtelighed og Livlighed var et Lys i det
bergenske Selskabsliv. Han afslog 1828 Tilbudet om
den nordlandske Bispestol, hvortil han følte sig for
gammel. Da Christianssands Bispestol blev ledig 1832,
udtalte Regeringen i sin Indstilling, at G. var den,
som først og fremmest burde komme i Betragtning, men
han var da bleven svagelig og vilde ikke have kunnet
modtage Tilbudet. Han valgtes 1814 som Repræsentant
for Nedenæs til Rigsforsamlingen paa Ejdsvold, hvor
hans Stilling ved Grev Wedels Side væsentlig blev
bestemt af hans Mangel paa Tillid til Christian
Frederiks Evne til at føre sin Sag til Sejer. I
Forsamlingen var han frygtet for sit. bidende Vid
og sin ubarmhjærtige Kritik, paa samme Tid som han
vandt almindelig Agtelse. Han blev gift 1793 med
Anne Marie Krog (f. 6. Juni 1772 d. 13. Avg. 1851),
Datter af ovennævnte Provst Truls Christian Krog og
Helene Sophie f. Meyer.

J. Neumann, H. J. Grøgaard, Bergen 1836. 
D. Thrap, Bidrag t. d. norske Kirkes Hist. i 19. Aarh. I, 178 ff. 
Halvorsen, Norsk Forf. Lex. 

D. Thrap.



Grøn, Ludvig Jens Tønnes, f. 1827, Handelsmand, 
eneste Søn af nedennævnte M. E. G. Han er født i Kjøbenhavn
14. Avg. 1827. Efter at have uddannet sig dels i
Hamborg og Manchester, dels i Faderens Forretning
indtraadte han 1852 som Associé i denne og deltog
i dens betydelige Udvidelse. Fra Faderens Død var
han Eneindehaver af Firmaet til 1879, i hvilket Aar
hans Søn Marinus Curtois G. optoges som Associé. 1882
etablerede han en Filial i Dundee. De særlige Vilkaar,
hvorunder den danske Manufakturhandel paa Grund af
Toldforholdene arbejder, 
have ført flere af denne Forretnings større Repræsentanter, saaledes 
ogsaa G., ind paa en betydelig Fabrikvirksomhed. I 1871 kjøbte 
hans Firma Randbøldals Klædefabrik ved Vejle og i 1881 et 
Dampvæveri i Kjøbenhavn. -- G. er Medlem af Grosserersocietetets 
Komité (siden 1867) og var fra 1868-74 Medlem af Sø- og Handelsretten. 
Han har deltaget i Stiftelsen af forskjellige Aktieselskaber
og taget Del i Forberedelsen og Ledelsen af Industriudstillingerne 
i Kjøbenhavn 1872 og 1888 saa vel som af den danske Deltagelse 
i forskjellige internationale Udstillinger. End videre har han været 
Medlem af forskjellige Regeringskommissioner vedrørende Handelsforhold 
og af det internationale Forretningsudvalg for Indførelsen 
af en ensartet Garnnummerering. I Diskussionerne om Toldforhold
har han til forskjellige Tider deltaget. Han var Medstifter af 
Frihandelsforeningen (1862) og Medlem af dens Bestyrelse. I senere 
Aar er han optraadt i stærkt protektionistisk Retning. I en i 1890
udgivet Redegjørelse forsvarede han sin Stilling og hævdede navnlig, 
at hvor man ikke kunde naa til absolut Frihandel, maatte man 
holde paa en stærk og effektiv Beskyttelse, i det en moderat 
Beskyttelse kun var en halv og svag Forholdsregel, der skadede
Handelen uden at gavne Industrien. G. ægtede 1852 Ada Curtois, 
Datter af Peregrine C. af Witliam House, Lincolnshire. 

E. Meyer.



Grøn, Marinus Emanuel, 1799-1872, Handelsmand, 
blev født i Holstebro 16. Okt. 1799. Hans Forældre vare Kapitajn Jens 
Andreas G. og Else Marie f. Nordborg. I 1809 kom han med sin 
Moder til Kjøbenhavn for at uddanne sig til Landkadetakademiet, 
men i hans 13. Aar maatte denne Uddannelse opgives paa Grund 
af Familiens fattige Kaar, og han blev da sat i Kræmmerlære. 
1825 etablerede han sig som Kræmmer, og 1839 tog han Grossererborgerskab. 
Forretningen, i hvilken han 1852 optog sin ovfr. nævnte 
Søn L. J. G. som Associé, og som siden da er ført under Firma 
M. E. Grøn & Søn, fik et meget betydeligt Omfang. 1856 
etableredes en Filial i Manchester. G. udfoldede en betydelig
Vel-.gjørenhed. Foruden forskjellige Legater har han oprettet «M. E. 
Grøns og Hustrus Friboliger» for værdige trængende i Kjøbenhavn. 
G., der, som ovfr. nævnt, var opvoxet i trange Kaar, bevarede 
ogsaa i Rigdommen en nøjsom og tarvelig Levevis. 1825 ægtede
han Caroline Louise Mikkelsen, Datter af Skibsejer, senere 
Lærredshandler, H. M. Han døde 19. Febr. 1872.

E. Meyer.



Grønberg, Bendt Christian, 1791-1864, Forfatter,
Søn af Farver N. C. G., fødtes paa Christianshavn 26. Dec. 1791. Han 
gjennemgik Borgerdydskolen i Kjøbenhavn, tog dansk-juridisk 
Examen i 1811, blev i 1813 Kopist og senere Fuldmægtig under
Generalpostdirektoratet, 1824 Kassekontrollør, 1835 Postkasserer, 
1836 Kancelliraad, 1845 virkelig Justitsraad, 1851 Meddirektør i det 
danske Bibelselskab; i 1858 entledigedes han i Naade af Postvæsenets 
Tjeneste med Etatsraads Titel. Han var gift med: 1. Marie Elisabeth 
f. Bentsen, 2. Marie Hedevig f. Raffenberg. Han døde 24. Febr. 
1864. Han beskæftigede sig en Del med tysk Sprog, dog udelukkende 
i praktisk Retning, og udgav nogle Skolebøger, som i sin Tid bleve 
meget brugte og vist ogsaa betegnede et Fremskridt paa den Tid,
deriblandt: «Tysk Stiløvelsebog for Begyndere» (1821; 4. Opl. 1844), 
«Tysk-dansk og dansk-tysk Haandordbog» (1824; 3. Udg. 1846-51). 
End videre skrev han «Daabsløftets Bekræftelse, et Digt af B. 
Christensen» (psevd.) (1838), og antages desuden at være Forfatter til 
«Skuespil smaa, en lille Bog, som vel ejes maa» (1841).

Erslew, Forf. Lex.

C. A. Nissen.



Grønbæk, Isak, --1617, Biskop. 
Han var en Søn af Søren G., der først var Kapellan ved Frue Kirke i Kjøbenhavn, siden Sognepræst i Kjøge og endelig Slotspræst paa Frederiksborg. I 
Kjøge var I. G. født (efter 1557). Efter i nogle Aar at have 
studeret i Kjøbenhavn blev han Hører ved den kgl. Skole ved 
Frederiksborg. Her maa han vel have gjort sig hæderlig bekjendt, da 
Frederik II 1581 anbefalede ham til Universitetets Professorer, for 
at han, om de fandt ham værdig dertil, kunde faa et af de 4 
Stipendier, der vare henlagte til Udenlandsrejser for de mest lovende 
studerende. Da der imidlertid ikke paa den Tid synes at have 
været nogen Stipendieportion ledig, begav han sig alligevel s. A. 
udenlands paa egen Regning, først til Rostock og siden rimeligvis
videre. Efter en ny kongelig Anbefaling og efter at have taget 
Magistergraden fik han endelig 1586 Stipendiet, og nu opholdt 
han sig atter en Række Aar i Udlandet. Navnlig dvælede han i 
lang Tid i Wittenberg, hvor han udgav flere Skrifter, bl. a. en
latinsk Sørgetale i Anledning af Kong Frederik II's Død (1588), nogle 
Studier over Aristoteles og en «Synopsis historiæ Christi» (1590). 
Derefter studerede han en kort Tid i Franeker og Leiden. Paa 
førstnævnte Sted udgav han 1593 et Udvalg af træffende Udsagn 
hos Tacitus og kort efter i Leiden et Skrift om Accenterne i det 
hebraiske Sprog, tilegnet Domkapitlet i Lund, der havde understøttet 
ham, efter at hans Stipendietid var udløben. Kort efter begav han 
sig hjem, hvor der snart aabnede sig en ærefuld Ansættelse for
ham. 16. Avg. 1593 blev han nemlig ordineret til Sognepræst ved 
St. Nicolai Kirke i Kjøbenhavn, der den Gang, næst vor Frue, var 
Hovedstadens anseligste Kirke. Han havde imidlertid ikke virket 
længe her, inden der trak et alvorligt Uvejr op over hans Hoved
i Anledning af, at han i sin Pinseprædiken 1594 og, som det synes, 
ved flere Lejligheder havde udtalt sig paa kalvinsk Maade om 
Naadevalget. Strax blev der dog ikke gjort noget derved, skjønt flere af 
Regeringsraaderne havde været hans Tilhørere. Formodentlig har 
da den Omstændighed, at Kansler Niels Kaas ikke længe efter blev 
syg og døde, forhalet Sagen. Kaas kan for øvrigt vel næppe selv
have anset G. for en Vranglærer, da han lod ham kalde til sit 
Dødsleje for at række ham den hellige Nadvere, i det han vel har 
betragtet G. som sin Sognepræst. Men gjemt var ikke glemt. 
Rigsraad Jørgen Rosenkrantz, der var en ivrig Lutheraner, har 
vistnok været den, som rejste Sagen; men Rigskansler Arild 
Huitfeldt, til hvem G. i øvrigt tidligere synes at have staaet i et meget 
venligt Forhold, da han har tilskrevet ham flere af sine Arbejder, 
fik det Hverv at være offentlig Anklager. Der er næppe nogen 
Tvivl om, at G. vilde have mistet sit Embede, hvis han ikke 
havde bekvemmet sig til en fuldstændig Tilbagekaldelse af sine fra
den augsburgske Bekjendelse afvigende Lærdomme. Men da han 
var gaaet ind derpaa, og da Sjællands Biskop, Dr. P. J. Vinstrup, 
der var Rettens Formand, uden Tvivl var gunstig stemt for ham, 
saa endte det med, at G. 17. Avg. 1594 udstedte en skriftlig
Forpligtelse om, at han under Embedes Fortabelse vilde afholde sig 
fra alle unyttige Disputationer om stridige Religionsartikler og ikke 
indføre nogen ny, vildfarende Lærdom, men blive ved det Løfte, 
han ved sin Embedstiltrædelse havde aflagt.

Da G. 15. Sept. 1596 blev udnævnt til Biskop i Throndhjem, 
synes der ikke længere at have hvilet nogen Mistanke paa ham. 
I de 20 Aar, hvori han beklædte dette Embede, viste han sig som 
en omhyggelig og duelig Tilsynsmand. Han indførte Kirkekatekisationer 
i sit Stift, fremmede det lærde Skolevæsen i Throndhjem, 
ogsaa ved Opofrelse af egne Midler, og visiterede flittig i det 
vidtstrakte Stift, selv i de fjærne Nordlande. 1604 deltog han i 
Bispemødet i Bergen, hvor Udkastet til den norske Kirkeordinans 
vedtoges. S. A. oversatte han Davids Salmer fra Grundsproget i 
danske Vers «efter den fransøske Art og Melodi». Skriftet blev 
dog ikke trykt, lige saa lidt som en Samling af 21 Prædikener, 
han holdt over den 90. Davids Salme. Da han 1606 følte sig 
meget svag, fik han Lov til at nedlægge sit Embede, men overtog
det dog atter, da han efter en længere Tids Forløb igjen kom til 
Kræfter. 1613 deltog han i Bispemødet i Skien, der havde til 
Formaal at hindre Papismens Gjenindtrængen i Norge. 1616 tillodes 
det ham at lade Visitatserne i Finmarken udføre af en Provst. Han
døde 27. Juni 1617 efter i et smukt latinsk Digt at have befalet sin 
Sjæl til Gud og efter at have betænkt Throndhjems fattige med et 
Legat og Kapitlet med sin værdifulde Bogsamling. Mange Aar 
efter satte en af hans Studiefæller fra de unge Dage, 
Historieskriveren Joh. Is. Pontanus, ham et smukt Minde i sin 
«Chorographia Daniæ» (Amst. 1631). -- G. havde 25. Maj 1595 ægtet 
Dorthe Jacobsdatter, der overlevede ham og døde 4. April 1642 
i en Alder af 84 Aar.

Danske Mag. I og VI. 
Pontoppidan, Annales eccles. Dan. III. 
Daae, Throndhjem Stifts geistl. Hist. S. 54 ff.

H. F. Rørdam.



Grøndahl, Frederik Vilhelm, 1819-56, Porcellænsfabrikant, 
er født 8. April 1819 i Kjøbenhavn. Faderen, Just Vilhelm G. 
(f. 1791 d. 1871), var Gartner; Moderen var Else Christine f. Møller 
(f. 1791 d. 1856). Han kom i Lære paa den kgl. Porcellænsfabrik, 
hvor han efterhaanden udviklede sig til en dygtig Figurarbejder. 
Han arbejdede imidlertid med mere end Hænderne for Fabrikken. 
Han fremkom med Forslag til Forandringer i dens Drift, men over 
for Fabrikkens helt igjennem lidt gammeldags Bestyrelse opnaaede 
han kun at faa Navn af «Fabrikkens spekulative Geni», og den 
Tanke modnedes nu lidt efter lidt hos ham, at der ved Siden af 
den kgl. Fabrik med Held maatte kunne drives en anden Fabrik, 
naar blot Pengemidlerne kunde skaffes. Efter (vistnok i 1843)
forgjæves at have forsøgt sig med en Terrakottafabrik kom han i 
1852 i Forbindelse med Brødrene M. H. og J. H. Bing (s. II, 274), 
der satte ham i Stand til at realisere Tanken. 1853 blev Grundstenen 
lagt til Bing & G.s Porcellænsfabrik paa Vesterbrogade, og 
Aaret efter kom den i Gang. Ved Juletid 1854 aabnedes dens 
Udsalg. Vanskelighederne ved at lede en saadan Fabrik synes 
dog at have været G. for store, de siede paa ham, og allerede 
15. Avg. 1856 afgik han ved Døden. -- Hans Hustru var Maria 
Elisabeth f. Thomsen (f. 1. Maj 1816 d. 7. Febr. 1857).

C. Nyrop, Bidr. t. d. danske Industris Hist. S. 249 ff.

C. Nyrop.



Grøndal, Benedikt Jonsson, 1760-1825, Landsoverretsassessor, Forfatter. 
B. G., der fødtes 13. Nov., i Følge Dimissionstestimoniet 
og Immatrikulationsprotokollen 1760, paa Gaarden Vogar
ved Mývatn i det nordlige Island (Thingeyjar Syssel), er Søn af 
Præsten Jón Thórarinsson og dennes Hustru, Helga Tómasdatter; 
sit Tilnavn -- egentlig Grøndahl -- antog han, da han indskreves 
ved Universitetet. Han dimitteredes fra Skolen paa Holar 1781, 
men kom først til Kjøbenhavns Universitet 1786, hvor han 1791 
underkastede sig juridisk Embedsexamen, og s. A. udnævntes han til 
Vicelagmand paa Islands Syd- og Østland. Virkelig Lagmand blev 
han 1800, men gik umiddelbart efter over som Assessor i den s. A. 
oprettede Landsoverret. Af sin Samtid paaskjønnedes han som en 
heldig Digter, og efter hans Død udgaves hans samlede Digte 
(«Kvædi»). desuden har han i det islandske Litteraturselskabs
Skrifter meddelt forskjellige Smaaafhandlinger til Almenoplysning. 
B. G., der synes at have vist nogen Mangel paa Fasthed under de 
Jørgensenske Uroligheder 1810, angrebes omtrent samtidig af en 
Sygelighed, der 1817 bevirkede hans Afgang fra Embedet, og som
vedblev at plage ham til hans Død, 30. Juli 1825. Hans Hustru var 
Thuríður Ólafsdatter fra Frostastaðir.

Kvædi Benedikts Grøndals, Videyjar Klaustri 1833 (med Biografi). 
Tímarit III, Rkv. 1882 (Lögfræðingatal). 
Espolín, Árbækur. 
Erslew, Forf. Lex.

Kr. Kaalund.



Grøndal, Benedikt Sveinbjarnarson, f. 1826, Forfatter. 
B. G., der er Søn af den IV, 440 nævnte Rektor S. Egilsson og dennes 
Hustru, Helga Grøndal, fødtes 6. Okt. 1826 paa Bessastaðir i Island, 
hvor hans Fader var Adjunkt ved den derværende lærde Skole, fra 
hvilken han dimitteredes 1846 til Kjøbenhavns Universitet. Her 
underkastede han sig 1863-64 en Magisterkonferens i nordisk Filologi. 
Fra 1874-83 var han ansat som Adjunkt ved den lærde 
Skole i Reykjavik, hvor han fremdeles har Ophold. Hans Hustru, 
Ingigerður Zoëga, som han ægtede 1871, afgik ved Døden 1881. 
B. G., som er en Mand med mangesidige Interesser og Anlæg, har 
udfoldet en betydelig Forfattervirksomhed i forskjellige Fag, uden 
dog i noget at have frembragt Arbejder af fremragende Betydning.

Hans litterære Virksomhed er hovedsagelig dels digterisk, dels 
videnskabelig eller populariserende. Paa Digtekunstens Omraade 
maa foruden talrige mindre Digte, af hvilke mange indeholdes i
Samlingen «Sváva» (Kph. 1860), fremhæves en større episk 
Digtning: «Drápa um Örvar-Odd» (Rkv. 1851), en dramatisk Digtning: 
«Ragnarökkur» (Kph. 1868), behandlende Mythen om Balders Død, 
samt 2 paa Prosa skrevne, ret ejendommelige Frembringelser: «Sagan 
af Heljarslóðarorrustu» (Kph. 1861) og «Gandreið» (en dialogiseret 
Satire -- af utilladelig personlig Art), af hvilke den første, der i 
de islandske æventyrlige Riddersagaers Stil beretter om Krigen 
mellem Frankrig og Østerrig 1859, er maaske B. G.s mest vellykkede
Aandsfoster, hvor hans burleske, uberegnelige Indfald og utøjlede 
Fantasi ere fortræffelig paa deres Plads; Fortællemaaden er vel paa 
sine Steder noget trættende, men ofte uimodstaaelig komisk. End 
videre har han poetisk gjengivet Dele af Odysseen og Iliaden og
oversat et Bind Fortællinger af «1001 Nat». Som nordisk Filolog 
har B. G. skrevet forskjellige Afhandlinger i «Antikv. Tidsskrift» 
(1861-63), «Annaler for nord. Oldkynd.» (1861, 1863) og 
«Tímarit» (1880, 1882) samt forfattet en nyttig Oversigt over det i 
hans Faders «Lexicon poeticum» indeholdte Stof («Clavis poetica 
antiqvæ lingvæ septemtrionalis», Hafn. 1864). -- I Aarene 1870-74 
udgav han det af ham udelukkende fyldte Tidsskrift «Gefn». Nærmest
fra hans Skolevirksomhed stamme forskjellige naturvidenskabelige 
Lærebøger og Bearbejdelser. Hertil komme polemiske og Lejlighedsartikler; 
nogle Smaating til Belysning af Æsthetik og Filosofi ere 
omtrent det eneste, der i disse Fag er udkommet paa Islandsk. 
Til Islands Tusendaarsfest 1874 komponerede B. G. et Mindeblad 
med tilhørende Forklaring.

Erslew, Forf. Lex.
Jón Borgfirðíngur, Rithöfundatal.

Kr. Kaalund.



Grønland, Peter, 1761-1825, Musikamatør, 
blev født 15. Okt. 1761 i Wilster, hvor hans Fader, Johann G., var Tømmermester og Tømmerhandler; Moderen hed Catharina Margaretha f. Spanjer. 
Han studerede i Kiel 1782-85, rejste derefter til Kjøbenhavn, hvor 
han 1787 blev ansat som Kopist i det tyske Kancelli og senere 
avancerede til Kancellisekretær (1792) og Arkivar (1795), blev I794 
tillige økonomisk Administrator ved den kgl. Porcellænsfabrik (indtil
1810), 1803 Medlem af Skatkammeradministrationen og 1807 Medlem 
af Administrationen for den synkende Fond, fra hvilke to Stillinger 
han afgik 1816; i 1801 udnævntes han til Justitsraad. Ved Siden 
af denne ret omfattende Embedsvirksomhed beskæftigede han sig 
meget med Musik og musikalske Studier. Som Medarbejder ved 
C. F. Cramers «Magazin der Musik», Kunzen og Reichardts 
«Studien für Tonkünstler u. Musikfreunde», «Kjøbenhavnske lærde
Efterretninger» og «Allgem. musikalische Zeitung» skrev han en Del 
musikalske Recensioner og Afhandlinger og komponerede tillige en 
hel Del Sangmusik, mest Romancer og Ballader for 1 Stemme, 
dog ogsaa større Ting som f. Ex. Tiecks dramatiske Æventyr 
«Das Ungeheuer u. der bezauberte Wald». Medens hans Betydning 
som Komponist ikke er særlig fremtrædende, i det hans Arbejder, 
navnlig de større, ofte lide af en vis Tørhed, har han derimod 
ved sin kritiske Sans og alsidige Dannelse udøvet en betydelig 
Indflydelse paa de Personer, han har været i nærmere Berøring
med, hvorom Weyses Udtalelser i hans Avtobiografi afgive et smukt 
Vidnesbyrd; af ældre samtidige stod han i nøje Forbindelse med 
J. A. P. Schulz og Kunzen, navnlig den første, til hvem han var
knyttet ved personligt Venskab. En særegen Side af hans 
musikalske Virksomhed frembyder hans Behandling af Folkevisemelodier, 
hvis Anvendelse af de gamle Tonarter han i høj Grad interesserede 
sig for; hans Udgave af «Melodier til gamle svenske Folkeviser»
(1818) giver en fin og aandrig, om end paa enkelte Punkter lidt 
søgt, Behandling af disse. -- 1793 ægtede han Anne Johanne 
Styffgen, Datter af Johan Diderik S.; han døde i Kjøbenhavn 
30. Dec. 1825 efter længere Svagelighed. Hans Enke (d. 1845) 
stiftede i Forening med Gehejmekonferensraad C. L. Schütz et 
større Legat for Embedsmænds Enker og faderløse Børn.

Erslew, Forf. Lex. 
Thaarup, Fædrenelandsk Nekrolog 1821-26 
Berggreen, Weyses Biografi S. 30 ff. 
I tyske Lexika forvexles P. G. ej sjælden med sin Broder Organist J. F. Grønland.

G. St. Bricka.



Grønland, Theude, 1817-76, Maler, 
var Søn af Organist Joh. Fr. G. (den foregaaendes Broder) i Altona og Sophie f. Runge fra Haderslev og blev født i Altona 31. Avg. 1817. Efter at have besøgt
Kunstakademiet i Kjøbenhavn (1837-39), hvor han blev Elev af 
Modelskolen, udstillede han i 1839-41 et Par Portrætter. Aaret efter 
rejste han til Udlandet, blev Blomster- og Frugtmaler og bosatte sig 
1844 i Paris. 2 Aar efter ægtede han Simone Olympe Maréschal, i 
1848 fik han en i. Klasses Guldmedaille ved Salonen og ved 
Verdensudstillingen i 1855 en 2. Klasses Guldmedaille. Han solgte sine 
største og bedste Arbejder til England, hvor han havde taget
Ophold i flere Aar, og havde ligeledes et anset Navn i Frankrig, hvor 
nogle af hans Arbejder ere blevne gjengivne i Gobelin, og i Tyskland, 
hvis Nationalgalleri ejer et i Italien udført Arbejde af ham. 
Først i 1857 mindedes han sit Fædreland ved at hjemsende et Par 
mindre Arbejder, et Frugt- og et Blomstermaleri, der tildroge sig 
Akademiets Opmærksomhed, saaledes at han 1858 blev
optaget til udenlandsk Medlem. Faa Grund af de urolige
Forhold i Frankrig flyttede han i 1869 til Berlin og
levede der til sin Død, 16. April 1876. Med større
Frihed i den tekniske Behandling, end man den Gang var
vant til at se her hjemme, særlig i Blomstermaleriet,
forenede han en varm og kraftig Farve.

Weilbach, Konstnerlex.

Ph. Weilbach.



Grønlund, Carl Christian Howitz, 1825-1901, Botaniker. 
Han blev født 14. Juli 1825 i Vordingborg,
hvor hans Fader, Johan G., var Overlærer. Hans
Moder var Johanne Cathrine f. Howitz, Søster til
den bekjendte Læge Professor Fr. H. Han blev i 1843
Student fra Kolding Skole, hvor Faderen i 1833 var
kaldet til Rektor, og han blev theologisk Kandidat
1850. Kort efter blev han Huslærer hos Pastor
Marckmann, med hvem han fulgte til Hoptrup. Paa den
Tid udkom Joh. Langes «Danske Flora», hvilket paa
ny fremkaldte hans gamle Interesse for Botanik, som
han nu gav sig til at studere med Iver, og som han
senere har fortsat at beskæftige sig med. Han blev
i 1851 Lærer, med Naturhistorie som Hovedfag, ved
Haderslev lærde Skole, hvor han forblev til 1864,
hvorefter han, i Forening med en Del tidligere
Kolleger, oprettede «Haderslev Læreres Skole» i
Kjøbenhavn, hvor han virkede som Medejer og Lærer
indtil Slutningen af 1879. Siden den Tid har hans
Virksomhed særlig været knyttet til Ny Carlsbergs
fysiologiske Laboratorium som Bestyrer, hvortil han
blev valgt vel nærmest foranlediget ved hans kort
l Forvejen af Videnskabernes Selskab prisbelønnede
Afhandling om Melbyg og Glasbyg. Allerede under
sit Ophold i Haderslev begyndte han at studere
Mosser og Lichener, til hvis Kjendskab han senere
har givet flere Bidrag. Hans litterære Virksomhed
kan dog væsentlig henføres til 3 Retninger. Af disse
skal først nævnes en lang Række af mindre, populære,
naturhistoriske Artikler, som især ere publicerede
i de Skrifter, der ere udgivne af «Udvalget for
Folkeoplysningens Fremmen. End videre har han haft
Betydning som Skolebogsforfatter, bl. a. ved at
bearbejde flere Udgaver af den som Skolebog meget
anvendte «Planterigets Naturhistorie », -- oprindelig
udarbejdet af Chr. Vaupell. En 3. Række af Skrifter
handler om Islands Planteverden, efter at han havde
foretaget 2 Rejser, i 1868 og 1876, til Island,
hvor han ogsaa hentede sin Hustru, Dora Christine
f. Randrup, Datter af senere afdøde Apotheker R. i
Reykjavik. Ved hans Behandling af «Islands Flora» 
formentes det dog, at der blev anvendt for Stræng
Kritik af de ældre Bidrag til samme. G. var Medlem af
Bestyrelsen for «Botanisk Forening» i 1865-71 og for
«Naturhistorisk Forening)) 1869-90. I den botaniske
Forenings selskabelige Sammenkomster har han stedse
været et virksomt og skattet Medlem. I 1891 fik han
Titel af Professor. G. døde 10. Avg. 1901.

Botan. Tidsskr. XII.

E. Rostrup.



Grønlund, David, 1716-84, Præst, historisk Samler,
blev født ved Roskilde 15. Okt. 1716 og var
Søn af Mogens Davidsen (d. 1751) og dennes første
Hustru, Karen Nielsdatter f. Worm; Forældrene vare
Almuesfolk. 1736 blev han Student fra Roskilde og fik
2 Aar efter Attestats. Han levede i største Fattigdom
og tog paa Lykke og Fromme til Norge for at søge
Kondition. Ved Mandal opnaaede han en Huslærerplads
i et pietistisk Hus, som til en Tid ikke undlod at
gjøre sin Indflydelse gjældende paa G. selv. Her
forblev han med en kortere Afbrydelse til 1746,
da han vendte tilbage til Kjøbenhavn. 1747 blev
han resid. Kapellan ved St. Cathrine Kirke i Ribe,
og efter 30 Aars Virksomhed her forflyttedes han 1777
til det nærliggende Darum og Bramminge Sognekald. I
dette Embede døde han 19. Dec. 1784. Siden 1779 havde
han tillige været Herreds-provst. G. er bekjendt som
en flittig historisk Samler med levende Interesse for
Fædrelandets Historie. Meget i Ribe Arkiver er ved
hans Omsorg reddet fra Undergang. Han registrerede
Stiftsarkivet og indsendte efter kgl. Ordre
Pergamentsbrevene der fra til Gehejmearkivet,
foruden at han udarbejdede 2 fuldstændige Afskrifter
til Opbevaring i Ribe og i Arkivet i Kjøbenhavn. Med
Biskop J. C. Bloch i Ribe delte han Interesse for
presbyterologiske Arbejder og samlede Materialier til
et Værk om Ribe Stifts Gejstlighed, i det Biskoppen
efter G.s Forslag lod udgaa udførlige Skemaer til
alle Stiftets Præster til Brug herved; men Værket
blev aldrig udarbejdet. Med Klevenfeldt stod G. i
Brevvexling angaaende historiske Antikviteter. Det
eneste trykte Skrift, G. har udgivet, er «Historisk
Efterretning om de i Ribe By for Hexeri forfulgte og
brændte Mennesker». Det tryktes i Viborg 1780, men
forelaa allerede helt udarbejdet 1768 (Thottske Saml.,
4to, 1459). I Ribe Skolebibliothek findes en Del af
hans haandskrevne Samlinger; end videre efterlod han
i Familiens Eje en Dagbog med historiske og juridiske
Optegnelser foruden en Del Kuriosa. G., der hele
sit Liv igjennem plagedes af tunge Næringssorger,
var en lille, tyk Mand med venligt, vindende 
Væsen. Han havde 3 Gange været gift og haft 21 Børn. Hans 
første Hustru var Rebecca Kirstine f. Seifert (d. 1761). 1762 ægtede 
han Margrethe Astrup Hygom (d. 1765); tredje Gang indgik han 
Ægteskab (1765) med Lene Cathrine Boysen, som døde et halvt Aar før
G. 3 Sønner vare Præster.

Addit. 4to, Nr. 621 paa Univ. Bibl. i Kbh. 
Molbech, Hist.-biogr. Saml. S. 185 ff. 
Ny kirkehist. Saml. I. 154 ff. 
Danske Saml. III, 118. 
Saml. t. Jydsk Hist. og Topogr. 2. R. II, 36 ff.

A. Jantzen.



Gude, Claus Frederik, 1714-77, Officer, 
er født i Kjøbenhavn 22. Nov. 1714 og Søn af Schoutbynacht Henrik Clausen G. (f. 1667 
d. 1730) og Elisabeth f. Holling (d. 1734). Han blev Kadet 1729, 
Fændrik i Neubergs gevorbne Rytterregiment 1735, Ritmester i 3. 
jyske Kavalleriregiment 1738, vendte tilbage som Major 1747 til 
Neubergs Regiment (1748 holstenske Ryttere, 1763 holstenske Kyrasserer, 
1767 holstenske Dragoner), hvor han roses som en 
pligtopfyldende og særdeles duelig Rytterofficer, blev Oberstlieutenant
1756, Oberst 1761, Generalmajor 1773 og s. A. Chef for 1. sjællandske 
Regiment Ryttere. Døde ugift i Slagelse 17. Febr. 1777.

S. A. Sørensen.



Gude, Henrik, 1703-82, Officer, 
født i Rensborg, Søn af derværende Borgmester Claus Clausen G., blev 1725 Fændrik i 
Prins Christians gevorbne Infanteriregiment, 1726 Sekondlieutenant, 1733 
Premierlieutenant og s. A. forsat til Landkadetkompagniet, 1740 
Kapitajn, 1742 Major, 1747 forsat til fynske gevorbne Infanteriregiment 
(1749 Kronprinsens Regiment) og her 1752 Oberstlieutenant, 
1758 Oberst. 1760 blev G., der havde Ord for at være en Stræng 
og myndig Soldat, udnævnt til Chef for Drabantgarden og tillige 
for Landkadetkompagniet. Som Leder af sidstnævnte Institution 
indlagde han sig overordentlig Fortjeneste. Mænd som W. H. F. 
Abrahamson (I, 68) m. fl., der vare Kadetter før og efter G.s 
Ankomst til Kompagniet, kunne ikke finde Ord stærke nok til paa
den ene Side at fremhæve den utrolige Vankundighed og Raahed, 
der da herskede mellem Kadetterne, paa den anden Side at 
berømme den pædagogiske Indsigt og det reformatoriske Snille, som 
G. i Forbindelse med human og uegennyttig Optræden lagde for 
Dagen ved Rensningen af denne «Augiasstald». Frugten af G.s 
omfattende Reformer -- af hvilke her kun skal nævnes den rent 
ydre, at det lykkedes ham at faa Landkadetterne udskilte fra 
Søkadetterne af det hidtilværende fælles Hjem paa Søkadetakademiet 
og et Landkadetakademi indrettet i det Brockdorffske Palais -- 
gik dog for en Del til Spilde ved, at Regeringen dels lod ham 
forblive i Posten, til han havde overlevet sig selv, dels flere Gange 
afbrød hans Virksomhed, medens han stod i sin fulde Kraft. I 
1762 kommanderede han saaledes i. norske Feltregiment ved Hæren 
i Meklenborg, og fra 1764-66, i hvilket sidste Aar han udnævntes 
til Generalmajor, var han Kommandant i Glückstadt og Chef for 
Dronningens Livregiment. Da Struensee i sin sidste Regeringsmaaned 
gjorde ham til Kommandant i Kjøbenhavn, var det vel 
nok Meningen, at han skulde agere Bussemand, men han var 
allerede den Gang saa legemlig affældig, at det kun kunde opfattes
som grovkornet Satire, naar Generalfiskal Wiwet i sit Aktionsindlæg 
mod Struensee betegnede G. som «en Mand, der med Stemme og 
Mine skulde kunne kyse den hele By». Han arresteredes 17. Jan. 
1772, men kom kort efter paa fri Fod. 1774 ved Arveprinsens 
Bryllup blev han Generallieutenant, 1777 hvid Ridder, 1779 afgik 
han fra Landkadetkompagniet (Drabantgarden var nedlagt 1763) 
med sin fulde Gage som Pension. G., der 1750 havde ægtet Enken 
efter Pastor Nicolaus Heinrich Wittmach (d. 1731), men var bleven 
Enkemand 1763, tog efter sin Afsked Ophold i Rensborg hos Søstersønnen
Oberstlieutenant Frants Henrik Hesselberg, som  blev hans 
Universalarving. Han døde 21. Maj 1782. Af Abrahamsons 
Minderuner over den afdøde Hædersmand bør, under Hensyn til de løse 
Paasagn i C. D. Biehls Breve, her gives Plads til Linjen: «Glemmer 
jeg at hædre din Amindelse, glemmer min Tunge at tale, min Pen 
at skrive».

Dansk Litt.-Journal III, 132. IV, 171. 
Minerva III, 277. IV, 541. 
Øst, Archiv f. Psychologie, Hist. osv. X. 
Hist. Tidsskr. 3. R. IV. 

S. A. Sørensen.



Gude, Jacob, 1754-1810, Justitsraad, 
Søn af Hofproviantforvalter Niels G. (der ikke hørte til den adelige Slægt Gude) og Christine f. Due, var født i Kjøbenhavn 3. Juni 1754, blev 1769 
Student, tog 1773 juridisk Examen, indtraadte 1774 ved Bekjendtskab
med B. W. Luxdorph i danske Kancelli som Volontær og 
udnævntes allerede 1776 til Kancellisekretær, væsentlig af Hensyn 
til, at Udfærdigelsen af de mange Indfødsbreve i Henhold til den 
nylig emanerede Lov «Indfødsretten» blev overdraget ham. 1783 
blev han Sekretær ved General-Kirkeinspektionskollegiet, ved hvis 
Ophævelse han 1792 ansattes som Sekretær i Kollegiet de cursu 
Evangelii promovendo og Inspektør ved Waisenhuset; 1798 fik han 
Titel af Kancelliraad og 1809 af Justitsraad; død
pludselig 10. Okt. 1810. Gift 13. Juli 1785 med Helene
Marie York (d. 1828). G. var en flersidig dannet Mand
med mange Interesser; især fængslede Historien ham,
og det var vistnok hans Lyst til ogsaa at bidrage
sit til at bevare Erindringen om Begivenheder og
Personer fra hans Tid, der bevægede ham til i sine
sidste Aar at nedskrive sine Oplevelser, af hvilke
de interessanteste Partier, der give gode Bidrag til
Skildringen af Struensees Periode og til Bedømmelsen
af flere fremragende Personer fra Christian VII'
s Tid, senere ere trykte. Som Embedsmand var han
utrættelig og samvittighedsfuld og omfattede med
største Kjærlighed Waisenhuset, hvis Rettigheder
han ved forskjellige Lejligheder uforsagt vidste at
hævde.

Personalhist. Tidsskr. 2. R. II.

G. L. Wad.



Gude, Ludvig Jacob Mendel, 1820-95, Præst, 
er en Søn af Birkedommer Albert Peter G. (den foregaaendes
Søn) og Louise Henriette f. Thomsen. Han blev
født i Rude ved Holsteinborg 23. April 1820,
og da hans Fader siden blev Byfoged i Slagelse,
kom han i denne Bys Latinskole, fra hvilken han
blev dimitteret 1837. Allerede i hans Studentertid
havde Martensen stor Indflydelse paa ham, og han
blev i Aarenes Løb en af dennes nærmeste Venner
og mest trofaste Disciple. Efter 1844 at have
taget theologisk Attestats levede han nogle Aar i
Kjøbenhavn, sysselsat med Studier, Manuduktion og
Undervisning i Borgerdydskolen paa Christianshavn,
og hans Tanker vare rettede mod en Lærerpost ved
Universitetet. 1848 blev han imidlertid, efter privat
Indstilling, kaldet til Sognepræst i Hunseby paa
Laaland, og der fra blev han 1866 forflyttet til
Roskilde som Domprovst og Sognepræst ved Domkirken
samt Provst for Sømme og Voldborg Herreder. 1846
ægtede han Marie Henriette Amalie Meinig, Datter af
Justitsraad, Birkedommer H. C. M. og Eisabe Georgine
f. Didrichsen. I sin Landsbypræstetid tog han Del
i den kirkelige Debat ved et anonymt Skrift: «Om
Mag. S. Kierkegaards Forfattervirksomhed » (1851) og
et Indlæg i Kirkeforfatningsstriden (1857), og desuden
udgav han en Monografi om «Irvingianismens Betydning i
vor Tid» (1859). Under Virksomheden i Roskilde har han
(1874) vundet den theologiske Doktorgrad ved 1. Del
af et større dogmatisk-historisk Værk om den hellige
Nadver; 2. Del udkom 1887. Foruden et Par mindre
Skrifter har han i Roskilde end videre udgivet 2
Samlinger af Prædikener paa Juleaften, der baade fra
Formens og Indholdets Side indtage en høj 
Plads inden for den Mynster-Martensenske
Skoles Bidrag til den homiletiske Litteratur. Han
har gjentagne Gange været Formand for Roskilde
Præstekonvent og siden 1875 fast Censor ved den
theologiske Embedsexamen. 1888 blev han udnævnt til
Kommandør af Danebrog af 2. Grad. G. døde 26. Maj 1895.

Universitetsprogram til Reformationsfesten 1874. 
Erslew, Forf. Lex. 
Elvius, Danmarks Præstehist. 1869-84 S. 407.

Fr. Nielsen.



Gude, Marqvard, 1635-89, lærd Bogsamler, 
født i Rensborg 1. Febr. 1635 og Søn af Raadmand Peter
G. Fra Skolen i sin Fødeby gik han til Gymnasiet i
Hamborg, hvor han især lagde sig efter Filologi og
Historie, og Universitetet i Jena, hvor han studerede
Lovkyndighed og de skjønne Videnskaber. 1655-57;
han afsluttede sine Universitetsstudier ved kortere
Ophold i Leipzig og Erfurt. Hans Flid og Iver for
at tilegne sig de mest mulige Kundskaber skildres
som overordentlig; han undte sig ingen Hvile, næppe
nok den nødvendige Føde, for uafbrudt at opholde
sig i Høresalene, Bibliotheker og Musæer. 1658 gik
han til Frankfurt a. Main for at være Vidne til
et Kejservalg og den højtidelige Kroning. Efter et
længere Ophold her gik han til Leiden, Utrecht og
Amsterdam, hvor han modtog forskjellige fordelagtige
Tilbud, bl. a. om at blive Lærer ved den borgerlige
Højskole (Athenæum). Han valgte at blive Hovmester
for den rige Samuel Schass, hvem han dels underviste
i Hjemmet, dels fulgte paa lange Rejser i Frankrig
og Italien. Han lagde her Grunden til sin store
Samling af Haandskrifter og Bøger, ligesom han
studerede Mønter og samlede Indskrifter af historisk
Værd. Efter Tilbagekomsten til Holland (1664) forblev
han her hos Schass, sysselsat med lærde Studier,
indtil han 1671 kaldtes til Gottorp som hertugelig
Bibliothekar og Raad. Som saadan sendtes han bl. a. i
Vinteren 1674-75 til Kjøbenhavn for at hindre en
for Gottorp ufordelagtig Overenskomst mellem de
nordiske Magter. 1675 døde Schass, der havde fulgt
ham til Slesvig og indsatte ham til sin Arving;
der siges, at han ejede 3 Tønder Guld. Nogle Aar
efter trak han sig tilbage fra Hertugen, som havde
taget Ophold i Hamborg, og levede i denne By, indtil
han 9. Maj 1682 modtog en Udnævnelse til Raad ved
det kongelige Regeringskancelli i Glückstadt. 1683
opholdt han sig som dansk Afsending hos Biskoppen
af Münster, der fattede en saa stor Godhed for ham,
at han testamenterede ham sin store Bogsamling. Da
Slesvig 1684 inddroges under Kronen, beskikkedes 
G. til første Medlem af Regeringskancelliet paa Gottorp. Han 
døde 26. Nov. 1689, kort efter at han igjen havde maattet 
verlevere Regeringen til Hertugen. Hans berømte Bibliothek og 
Haandskriftsamling, de største i Samtiden, vare i mange Aar 
Gjenstand for Forhandlinger og paatænktes kjøbte af Kongen; men Planen 
kom ikke til Udførelse, og Bøgerne splittedes ved Avktioner, medens 
Haandskrifterne af Leibnitz erhvervedes til Wolfenbüttel.

Moller,  Cimbria lit.  III,  282 ff.
Werlauff, Efterr. om det store kgl. Bibl., 2. Udg.

A. D. Jørgensen.



Gudenrath, Jacob Just, 1758--1825, Jurist, 
fødtes i Kjøbenhavn 26. Juni 1758. Hans Forældre vare Præst i Børnehuset Schack 
G. (d. 1758) og Frederikke f. Høvinghoff. G. blev Student 1776, 
studerede først Theologi, men forlod dette Studium for 
Retsvidenskabens Skyld og blev juridisk Kandidat 1784. Kort efter blev han 
ansat som Sekretær ved det kirurgiske Akademi og som Lærer i 
Humaniora ved samme. I 1788 konkurrerede han med Chr. Cold og
J. F. V. Schlegel om et juridisk Professorat, men opnaaede 
ikke dette Embede. 1790 fratraadte han sit Embede ved det kirurgiske 
Akademi og beskæftigede sig derefter med litterære Arbejder 
og med Manuduktion til juridisk Examen. I 1811 blev han indtil 
videre antagen til mod et Honorar at holde private Examinatorier 
og Disputerøvelser i det latinske Sprog med Jurister, og hermed 
vedblev han til sin Død, 4. Okt. 1825. I 1798 ægtede han 
Frederikke Wilhelmine Meyner (f. 1765 d. 1836), Datter af Fabrikør J. T. M.

G. deltog med Iver i Debatten om de Spørgsmaal, som 
bevægede Tiden. Af samtidige roses han som en frimodig Kæmper 
for Sandhed og Ret, og hans mange Afhandlinger i forkjellige 
Tidsskrifter vidne om, at denne Dom ikke er urigtig. Men et klart 
Hoved var han aldrig, og hans sygelige Selvfølelse udviklede sig, 
efter at han var bleven besejret i Konkurrencen af Cold, og navnlig
efter at ogsaa Schlegel senere var bleven foretrukket for ham ved 
Besættelsen af et juridisk Professorat, til en lidenskabelig Bitterhed 
over for de bestaaende Tilstande, der, tillige med hans glødende 
Tyskerhad, gjorde hans Kritik højst ensidig og uklar, ofte næsten
uforstaaelig. Ogsaa i hans betydeligste juridiske Arbejder -- 
Afhandlingerne i «Statistisk, juridisk og litterarisk Bibliothek» og i 
dette Tidsskrifts af ham selv udgivne Fortsættelse, «Juridisk Bibliothek»
(1798--1825), om Straffelovgivningen -- svækkes mange i 
Grunden træffende Bemærkninger af hans Overdrivelser og Ensidigheder.

Erslew, Forf. Lex. 
Holm, Den offentl. Mening og Statsmagten i den dansk-norske Stat 
  i Slutn. af det 18. Aarh. S. 100 f. 107.

Jul. Lassen.



Gudme, Andreas Christoffer, 1779-1835, Forfatter,
født i Ærøskjøbing i. Avg. 1779 (Søn af Sognepræsten Søren G.?). Han 
studerede først Theologi, vistnok ved tyske Universiteter, og blev 
Kandidat, men opgav derefter «af en ubekjendt Grund» sit Studium 
og blev Landmaaler; som saadan deltog han i den geografiske 
Opmaaling af Slesvig. 1806 nedsatte han sig i Kiel og blev 
Landinspektør. Han udfoldede en halv Snes Aar derefter og indtil sin
Død en betydelig Forfattervirksomhed, i det han især søgte at 
oplyse Hertugdømmernes statistiske Forhold med Hensyn til Arealet 
og Folketallet, ligesom han fremsatte en Række statsøkonomiske 
Forslag, deriblandt til en Kanal mellem Østersøen og Elbens nedre 
Løb (1818 ff.). 1826-29 udgav han en Haandbog i Vandbygningskunsten 
i 3 Dele. 1833 udkom i. Del af et andet større Værk: 
«Schleswig-Holstein», indeholdende Hertugdømmernes Statistik, 
medens de følgende Dele skulde indeholde deres Geografi og 
Topografi. Han var som Forfatter uberørt af den politiske anti-danske
Bevægelse. G. døde 10. Juni 1835 i Wiesbaden, hvor han 
havde søgt Helbredelse. Han var ugift. 

Neuer Necrolog der Deutschen XIII, 541. 
Lübker u. Schröder, Schlesw.-Holst.-Lauenb. Schriftsteller-Lex. 
Alberti, Schlesw.-Holst.-Lauenb. Schriftsteller-Lex.

A. D. Jørgensen.



Gudme, Herman Peter, 1713-72, Præst, 
blev født 3. Okt. 1713 i Herslev Præstegaard ved Fredericia; hans Forældre vare 
Sognepræst Niels G. og Kirstine f. Bruun. 1730 deponerede han 
fra Odense, laa paa Elers' og senere paa Borchs Kollegium, men 
fik først Attestats 1745, efter at han Aaret i Forvejen havde taget 
Magistergraden. Fra 1746 holdt han Forelæsninger og Disputerøvelser 
ved Universitetet som Biskop Herslebs Vikar. Ved Doktorpromotionen
1752 i Anledning af Frederik V's andet Giftermaal fik 
han den theologiske Doktorgrad, og 1754 kaldedes han til 
Stiftsprovst og Sognepræst ved Budolphi Kirke i Aalborg. I dette 
Embede døde han ugift aldeles pludselig 9. Sept. 1772. Han var 
Medejer af Bogtrykkeriet i Aalborg. Af Skrifter har han kun 
udgivet akademiske Disputatser.

Jydske Efterretn. 1772, Nr. 42.
Worm, Lex. ov. lærde Mænd.

A. Jantzen.



Gudme, Søren, 1729-95, Præst, 
forriges yngre Broder, blev født i Herslev Præstegaard 12. Sept. 1729 og deponerede 
fra Viborg 1747. Ved Universitetet nød han særlig Vejledning af sin Broder, 
tog Attestats 1750 og fik nogen Tid efter Tilbud om Plads som
Repetent i Sorø; men han foretrak at blive i Kjøbenhavn. 1753 blev 
han Dekan paa Kommunitetet, senere Alumn paa Borchs Kollegium. 
1758 tog han Magistergraden og begyndte snart efter at holde
filosofiske Forelæsninger. Det var en trang Vej. Der meldte sig nok 
nogle Tilhørere, men de fleste forlangte at høre ham gratis. Først 
da han 1761 var bleven øverste Dekan, forbedredes hans Kaar lidet. 
Gjennem Broderen gjorde han Bekjendtskab med Rektor i Aalborg, 
Professor Ludvig de Hemmer, der 1762 afstod Rektoratet til G.; 
men da Hemmer døde, forinden denne Afstaaelse var bleven 
kongelig konfirmeret, fik G. ikke Embedet. Han fortsatte da sin 
Virksomhed som Privatlærer ved Universitetet, indtil han 1769 blev 
Sognepræst i Ærøskjøbing. Den følgende Sommer kunde han da 
fra Aalborg hjemføre sin Brud, ovennævnte Rektor. Hemmers 
Datter Sophie Christiane de H. G. har gjentagne Gange forsøgt 
sig i Læredigtet. 1760 udgav han anonymt «Tanker om Forsynet, 
mest i Betragtning af Mennesket», et Digt paa 30 Sider, og 1763, 
efter Rektor Hemmers Død, rimeligvis som Trøsteskrift til den 
afdødes Familie, under Navn «Forsøg til Tanker om Evigheden». 
G. døde i Ærøskjøbing 15. Juli 1795, faa Dage efter sin Hustru. 
Siden 1781 havde han tillige været Provst paa Ærø.

Worm,  Lex. ov. lærde Mænd.
Nyerup, Kbhvns Universitets Annaler S. 355.

A. Jantzen.

 --o.1252, Ridder">

Gudmundsen, Lage, --o.1252, Ridder. 
Denne Adelsmand findes alt før Kong Valdemar Sejers Død blandt Hertug Abels 
Hofmænd og fulgte ham senere bestandig som en højt betroet Mand. 
Da Hertugen 1250 lod sin Broder Kong Erik fængsle og føre bort 
paa Slien af Tyge Bost, fulgte L. G. efter i en anden Baad; Kongen
gjenkjendte hans Stemme i Natten og sluttede af hans Tilstedekomst, 
at det vilde gjælde hans Liv (IV, 544). Skjønt Abel senere fralagde sig 
al Del i Drabet, beholdt han dog L. G. om sig; Ærkebispen Johan 
Grand anførte senere dette som en formentlig Grund til ikke at 
forfølge nogen for Drabet paa Erik Glipping. Efter Abels Død 
forlod L. G. dog Riget og skal kort efter være bleven dræbt paa 
Slottet i Kiel, hvor han ved Brætspillet kom i Klammeri med en 
tysk Ridder. -- Han var gift med Ingeborg, en Datter af Anders 
Graasøn af Tersløse, der ligeledes nævnes blandt Hertug Abels 
Mænd, og Esbern Snares Datter Cæcilia. Han efterlod en Søn, Lage Lille.

A. D. Jørgensen.



Guðmundsson, Daði, --1563. 
Storbonden D. G., en af Islands mest fremtrædende Mænd paa Reformationstiden,
var Søn af Guðmundur Finnsson og tilhørte en fra Gaarden Akrar i det 
vestlige Island (Myra Syssel) stammende Slægt. Selv boede han 
paa Gaarden Snóksdalur i Dala Syssel, ligeledes paa Vestlandet. 
Familieforbindelser og Privatforhold bragte ham tidlig til at slutte 
sig til den lutherske Reformation, og han blev saaledes en naturlig
Forbundsfælle for den danske Regering og dennes Tilhængere, hvorfor 
man ikke alene saa igjennem Fingre med hans løse Sæder, 
men endogsaa overdrog ham Myndighed baade som Sysselmand og 
Provst, ligesom han allerede 1543 fik Andel i Bestyrelsen af det 
inddragne Klostergods. D. G. var en Svoger til den Aar 1548 
udvalgte protestantiske Biskop Mart. Einarsson (s. IV, 477) og droges 
herved mere end tidligere ind i de politiske Forviklinger. Hans
Understøttelse af denne og navnlig hans Deltagelse i at tilbagevise 
det Forsøg, som den ivrig katholske nordlandske Biskop Jon Arason 
(s. I, 299) gjorde paa under M. Einarssons Fraværelse i Danmark at 
bemægtige sig Skalholt, paadrog ham forskjellig Overlast af den 
voldsomme Prælat; han saa flere af sine Gaarde udplyndrede af 
J. Arason og Sønner, med hvem han ogsaa havde private Ejendomstrætter, 
og blev selv ved en af Biskoppen nedsat gejstlig Ret dømt 
værdig til Band og Fredløshed; da denne Dom underkjendtes af 
den verdslige Øvrighed, lyste J. Arason højtidelig Band over ham.
I det følgende Aar gjorde Biskoppen 2 Gange Forsøg paa at faa 
D. G. i sin Magt, men forgjæves paa Grund af dennes Forsigtighed 
og omfattende Rustninger. Da J. Arason næste Aar (1550) med sine
2 Sønner slog sig ned paa den D. G. tilhørende, nær Snóksdalur 
liggende Gaard Sauðafell, kom det til den endelige Afgjørelse 
imellem dem. Gaarden, som J. Arason og Sønner mente at have
Fordringer paa, havde oftere været udsat for deres Plyndringer; 
men Hovedhensigten med Besøget denne Gang var dog en anden, 
i det Biskoppen haabede ved en her afholdt verdslig Rettergang
at  kunne  faa den tidligere afsagte gejstlige Dom over D. G. 
stadfæstet. Imidlertid forstod D. G. med vanlig Dygtighed at samle 
Folk og i Hemmelighed føre dem mod Fjenden. Han var sine 
Modstandere overlegen i Antal og Udrustning og bestemt paa ikke 
at lade dem undslippe, da han havde modtaget gjentagne 
Opfordringer fra den danske Konge om at lade Biskop Jon og hans 
Sønner gribe. Da disse søgte Tilflugt i Kirken, lod D. G. bryde 
Hul paa denne og dem, efter at de vare slæbte ud, føre som Fanger 
til Snóksdalur, hvor de forbleve, til de 3 Uger efter kunde 
overleveres til den kgl. Befalingsmands Fuldmægtig, sammen med 
hvem han ledsagede dem til Skalholt og overværede Henrettelsen, 
som han dog skal have misbilliget. I den følgende Tid bevarede
D. G. sin Magt og Anseelse, men hjemsøgtes sine sidste Aar af en 
ondartet Ansigtssygdom, der ikke alene bandt ham til Sygelejet, 
men aldeles udelukkede ham fra Forbindelse med Omverdenen, -- 
i Følge Overtroen bevirket ved J. Arasons Bandsættelse.

D. G., der ved sin Død (1563) maa have været til Aars, da hans 
Kone den Gang skal have været o. 75 Aar gammel, har utvivlsomt 
været en dygtig Mand med Anlæg for at styre og Lyst og Evne til 
at erhverve Formue, men næppe nøjeregnende med Midlerne og 
plettet af den gængse Usædelighed, der hos ham antog en for 
Samtiden anstødeligere Form, fordi han intet Hensyn tog til de 
forbudne Grader. Dette gjorde hans Stilling meget usikker over for 
Myndighederne, hos hvem han maatte søge Amnesti for Hordom, 
Frilleliv etc.; paa den anden Side bevidnede Regeringen ham 
gjentagne Gange sin Tak for hans Troskab og Iver i Kampen mod Jon Arason.

F. Johannæus, Hist. eccl. Islandiæ. 
Espolín, Íslands Árbækur. 
Þ. Bjarnason, Um siðbótina á Íslandi.

Kr. Kaalund.



Guðmundsson, Jón, 1807-75, Politiker, 
fødtes 15. Dec. 1807 i Melshus ved Reykjavik som Søn af en fattig Almuesmand, 
Guðmundur Bernharðsson, og mistede allerede i en Alder af 6 Aar sin 
Fader. En Kjøbmand i Byen tog ham til sig, og senere, da han
gik i sit 15. Aar, sendtes han til en Slægtning i Borgarfjord, der 
lod ham forberede til Optagelse i den lærde Skole paa Bessastaðir, 
hvorfra han dog først dimitteredes 1832, i det hans Skolegang var
bleven afbrudt ved en Hofteskade, der gjorde ham til Krøbling for 
Livstid. Efter sin Dimission havde J. G., der allerede tidligere var 
øvet i Kontorforretninger, Ansættelse hos en juridisk Embedsmand, 
indtil han 1835 udnævntes til Administrator over det til det fordums 
Kloster Kirkjubær i det sydostlige Island hørende Krongods. Aaret 
efter ægtede han Hólmfríður Thorvaldsdatter, tilhørende en bekjendt 
islandsk Præsteslægt, og i de følgende 10 Aar havde han Bolig paa 
den nævnte Gaard Kirkjubær i Vester Skaptafells Syssel, hvor han 
viste sig som en duelig Landbruger og Husholder. Da Altinget 
indstiftedes, faldt Egnens Valg paa ham, og denne Kreds 
repræsenterede han nu uafbrudt 1845-67. J- G. var en af de 5 
Islændere, der af Regeringen udsaas til at repræsentere Island i den 
grundlovgivende Rigsforsamling. Aaret efter (1849) konstitueredes 
han til Sysselmand i Skaptafells Syslerne, men tilbragte Vinteren 
1850-51 i Danmark, hvor han 1851 tog dansk-juridisk Examen. 
Samme Sommer forelagde Regeringen for en i dette Øjemed 
sammenkaldt Forsamling i Reykjavik et Forslag om Ordningen af 
Islands Stilling til Danmark; men dette afvistes af Forsamlingen, 
der opstillede langt videre gaaende Fordringer om politisk 
Selvstændighed. Efter dens derved paafulgte Opløsning deltog J. G. -- 
med Opgivelse af sit Embede -- i en til Kongen afsendt 
Deputation, der dog intet opnaaede. Han ofrede sig fra nu af 
udelukkende til politisk Virksomhed, tog fra 1852 fast Ophold i 
Reykjavik og overtog Bladet «Þjóðólfur», der (hvorvel kun et lille 
14dags Blad) under ham udvikledes til Landets første, og længe
dets eneste, virkelige Avis, med en efter Forholdene betydelig 
Indflydelse, saa at J. G. maa regnes blandt Lederne af den offentlige 
Mening paa Island under den efterfølgende langvarige Forfatningsstrid. 
Sprog og Form vare vel ingenlunde mønsterværdige, men
Redaktøren fulgte godt med og behandlede i afgjort oppositionel 
Aand Politik, Finanser, Embedsforhold m. v., ligesom han med Iver 
drøftede de offentlige og kommunale Anliggender i det hele, og hvad 
der kunde tjene til Næringsvejenes Udvikling og Fremskridt 
overhovedet. Paa Altinget tog han virksom Del i Arbejdet og valgtes 
flere Gange til Formand. Af Regeringen kunde han selvfølgelig 
ikke være særlig velset, men konstitueredes dog 1858 som 
Sagfører ved Overretten. Medlem af Byraadet var han 1856-68. Da
mod Slutningen af hans Liv hans Arbejdskraft begyndte at tage af, 
overdrog han det af ham ledede Blad til en anden; efter et langvarigt 
Sygeleje afgik han ved Døden 31. Maj 1875. -- J. G. havde været 
en livfuld, energisk Natur med overordentlig Arbejdskraft; i hans
Hjem, der havde Ry for Gjæstfrihed og Godgjørenhed, samlede 
han og hans Hustru en talrig Husstand om sig.

Andvari VII (1881).

Kr. Kaalund.



Guðmundsson, Sigurður, 1833-74, Maler, Arkæolog,
fødtes 13. Marts 1833  paa Bondegaarden Helluland i det nordlige Island 
(Skagafjarðar Syssel); Forældrene vare Guðmundur Ólafsson og Steinun 
Pálsdatter. Da han som Dreng viste Anlæg for Tegning, sendtes 
han i sit 16. Aar til Kjøbenhavn for at uddannes; men misfornøjet 
med at være sat i almindelig Malerlære forlod han strax sin Plads. 
Kort efter lykkedes det ham at komme i Forhold til flere indflydelsesrige 
Kunstnere, ved hvis Hjælp han fik Adgang til Kunstakademiets
Elementarskole. De Forventninger, man havde næret om ham som 
Kunstner, opfyldtes dog ikke; han naaede ikke ud over Akademiets 
lavere Klasser, og det af ham udstillede (1856 og 1858) indskrænkede 
sig til nogle middelmaadige Portrætter af Landsmænd. Imidlertid 
var han ved sine arkæologisk-kulturhistoriske Interesser kommen 
mere og mere bort fra Malerkunsten, og efter at han fra 1858 
havde taget fast Ophold i Reykjavik, sygnede hans Interesse for 
denne hen, medens han helt optoges af at virke for folkelig 
Vækkelse. Da han, der var aldeles uformuende, men af en noget 
stivsindet og trodsig Natur, og som manglede Lyst og Anlæg for 
regelmæssigt Arbejde, ikke naaede nogen lønnet Stilling eller overhovedet 
havde fast Erhverv, vare hans ydre Forhold elendige. Ikke des 
mindre øvede han en betydelig Indflydelse paa den yngre Slægt, 
hvis nationale Selvfølelse og Begejstring for Fortiden han ansporede. 
En saadan, ogsaa i det ydre kjendelig, Selvstændighed søgte han 
at fremme ved Gjenoplivelsen af en Nationaldragt, hvad der for 
Kvindedragtens Vedkommende lykkedes. Blivende Fortjeneste har 
han indlagt sig ved Oprettelsen af Oldsagsamlingen i Reykjavik 
(1863), som for en væsentlig Del skyldes ham, under hvis uegennyttige 
og opofrende Tilsyn denne, der har ikke ringe Betydning, 
hurtig voxede. End videre virkede han med stor Iver for Iscenesættelsen 
af nationale Skuespil (Skole- og Studenterkomedier). Han 
døde ugift 8. Sept. 1874. -- Oldlitteraturen var den Hovedkilde,
hvortil han søgte for der at hente Oplysninger om svundne Tiders 
Levevis, men mangelfuld Fordannelse og uheldige Forhold forhindrede 
ham fra her at yde noget af videnskabeligt Værd. Om Kvindedragten 
har han skrevet en Afhandling i «Ný Félagsrit» XVII (1857); en 
Beskrivelse af Altingstedet udkom særskilt 1878, ligesom ogsaa 
Tegningerne i Dasents Oversættelse af «Njáls Saga» skyldes ham. Større 
Betydning har hans Beskrivelse af Oldsagsamlingen («Skýrsla um
Forngripasafn Íslands», I-II, 1868-74).

Weilbach, Konstnerlex.
Þjóðólfur  1888, Nr. 17 ff.
Andvari XV (1889).

Kr. Kaalund.



Guðmundsson, Thorgeir, 1794-1871, Sagaudgiver, Præst. 
T. G., der er Søn af Sognepræst Guðmundur Jónsson og dennes 
Hustru, Thorbjörg Jónsdatter, er født 27. Dec. 1794 paa Præstegaarden 
Ólafsvellir i det sydlige Island (Árness Syssel). Han dimitteredes
fra Skolen paa Bessastaðir 1814, men indskreves først 1819 
ved Kjøbenhavns Universitet, hvor han 1824 tog theologisk Embedsexamen; 
1827 blev han  Lærer ved Søetatens Drengeskoler, blev 
Kateket ved Bremerholms Menighed og ordineret til Præst. 1839
udnævntes han til Sognepræst for Gloslunde og Græshave paa Laaland 
og forflyttedes 1849 til Nysted og Herridslev. Død 28. Jan. 
1871. Han var gift med Marie f. Langeland, Datter af Justitsraad,
Proviantgaardsforvalter L. T. G. var Medstifter af det nordiske 
Oldskriftselskab 1825 og medvirkede ved Udgivelsen af den 
«Fornmanna sögur» benævnte Række oldnordiske Texter, hvormed 
Selskabet begyndte sin Virksomhed. Han har deltaget i Udgivelsen 
af 1.-3. Bd., har saa godt som alene udgivet 4.-5. Bd. og har 
væsentlig Andel i 6. og 11. Bd. Ligeledes har han for samme 
Selskab, i Forening med en Landsmand, udgivet «Íslendínga sögur», 
I-II (1829-30), og han foretog med Selskabets Understøttelse 1827 
en Undersøgelse af Sagahaandskrifter paa de offentlige Bibliotheker i 
Stockholm og Upsala. For det Arnamagnæanske Legat udarbejdede 
han den «Kormaks Saga» (1832) ledsagende latinske Oversættelse. 
Som indviklet i den under B. Einarsson (IV, 471) omtalte litterære 
Fejde, der fra islandsk Side 1831 førtes mod Oldskriftselskabets 
Sekretær, Professor Rafn, og dennes Kampfælle Rask, nødtes T. G. 
til at opgive sin Stilling i dette, men blev samtidig Rasks 
Efterfølger som Formand for det islandske litterære Selskabs kjøbenhavnske 
Afdeling. Til Brug for Menigmand paa Island har han -- til Dels 
sammen med andre -- udgivet forskjellige, navnlig religiøse, Arbejder.

Erslew, Forf. Lex.

Kr. Kaalund.



Guðmundsson, Valtýr, f. 1860, nordisk Filolog. 
Han fødtes 11. Marts 1860 paa Gaarden Árbakki i Húnavatns Syssel i det nordlige 
Island, hvor hans Moder, Valdís Guðmundsdatter, den Gang boede; 
Faderen, Guðmundur Einarsson (Søn af en bekjendt islandsk Avtodidakt, 
Einar Bjarnason), var Kontorist hos Distriktets Sysselmand. Fra 
sit 4. Aar faderløs fik V. G., der var anbragt hos forskjellige Bønder, 
kun den nødtørftigste Undervisning, men følte dog snart Interesse 
for Sagalitteraturen og i det hele Trang til fyldigere Kundskaber; 
det lykkedes ham ogsaa i sit 17. Aar at blive optaget i Latinskolen 
i Reykjavik, hvorfra han 1883 dimitteredes. Ved Kjøbenhavns 
Universitet underkastede han sig 1887 en Magisterkonferens i 
nordisk Filologi og erhvervede 1889 den filosofiske Doktorgrad ved 
en Afhandling: «Privatboligen paa Island i Sagatiden samt delvis i det 
øvrige Norden». S. A. ægtede han Anna Johannesdatter, Datter af 
afdøde Sysselmand J. Gudmundsson. -- V. G., som havde vakt 
Opmærksomhed ved den nævnte akademiske Afhandling, der vidnede 
om Forfatterens nøje Kjendskab til Oldlitteraturens kulturhistoriske 
Stof saa vel som til de tilsvarende Nutidsforhold paa hans 
Fødeø og om Anlæg for videnskabelig Undersøgelse, udnævntes fra 
1. April 1890 til Docent ved Universitetet i islandsk Historie og 
Litteratur. I «Grundriss der germanischen Philologie» skyldes under 
«Sitte: Skandinavische Verhältnisse» Afsnittet «Kleidung» V. G. 

Indbydelsesskr. til Kbhvns Universitets Reformationsfest 1889.

Kr. Kaalund.



Guido, --1320, Kansler, 
der er bleven forvexlet med en under 
Striden mellem Erik Menved og Jens Grand oftere nævnt Ribekannik 
med samme Navn, stammede uden Tvivl fra Halland. 
Han var Kannik i Lund, havde været det i nogle Aar 
og tillige en Tid Kapellan hos Erik Menved, da han af Domkapitlet i Lund 
valgtes til Decanus efter den i April 1308 afdøde Johannes Kalv. 
Fra Ærkebiskop Isarnus' Side rejstes der imidlertid Tvivl om 
Kapitles Valgret, og først efter at denne saa vel som Valget vare 
blevne underkastede en Prøvelse, kunde G. i Begyndelsen af Aaret 
1309 tiltræde sit nye Embede. Nogle Aar senere (o. 1314) fik G., 
der fra sin Kapellantid vistnok har haft Kjendskab til 
Kancelliforretninger, tillige Embedet som Kong Eriks Kansler. Siden Mag. 
Mortens Død (1304) havde Kongen ikke haft nogen Kansler, men 
havde ladet dennes Forretninger udføre af en Vicekansler. G. forestod
Kanslerembedet i Kong Eriks 5 sidste Regeringsaar og døde et 
halvt Aars Tid efter Kongen, 8. Maj 1320, i Roskilde. 

C. Weeke.



Guldberg, Carl Edvard Lemming, f. 1823, Blindelærer. 
Han er født 26. Okt. 1823 i Nyborg, ved hvis lærde Skole hans Fader, 
Eggert Christian G., var Adjunkt; hans Moder var Ane Marie Bergithe
f. Lemming. Han gik først i Nyborg lærde Skole, men da 
denne nedlagdes 1839, kom han i Odense Katedralskole, fra hvilken 
han blev Student 1844. Efter i 1851 at have taget theologisk 
Examen informerede han i Skoler, til han i Sommeren 1858 med 
ministeriel Understøttelse fik Lejlighed til at besøge flere 
Blindeanstalter i Tyskland, hvorefter han blev Andenlærer ved det kgl. 
Blindeinstitut paa Citadelsvejen, der aabnedes i Nov. s. A. Faa 
Instituttet underviste han navnlig i Religion, Naturlære og Skrivning, 
og da han fra Barn havde haft Lyst til Haandarbejder, 
beskæftigede han sig ofte med at tilvejebringe forskjellige for de blinde 
passende Undervisningsapparater, og i 1861 konstruerede han saaledes 
et Skriveapparat, ved hvis Hjælp de blinde kunne frembringe 
en tydelig Blyantsskrift. Dette Apparat er blevet paaskjønnet ogsaa 
uden for Danmark og anvendes i forskjellige Blindeinstitutter i 
Norge, Finland, England og Holland. Paa Grund af Svagelighed tog 
han sin Afsked fra Instituttet ved Udgangen af 1885; 1887 tildeltes 
ham Fortjenstmedaillen i Guld. 17. Nov. 1863 ægtede han Augusta 
Marie Emilie Nicoline Jacobsen (f. 14. Maj 1836 d. 7. Sept. 1873),
Datter af Ingeniørkapitajn L. J. -- Hans yngste Broder, Ludvig 
August Friborg G. (f. 12. Maj 1834), der 1860 tog polyteknisk 
Examen i anvendt Naturvidenskab, har ogsaa i en Aarrække været 
ansat ved det kjøbenhavnske Blindeinstitut, særlig som den, der 
besørgede dets (Relief-) Tryksager, hvilken Stilling han paa Grund
af Sygdom forlod i 1891. Hans Navn er knyttet til Opfindelsen 
af en Rouletpasser med tilsvarende Tegnestift, ved Hjælp af hvilke 
de blinde kunne tegne geometriske Figurer, samt af en Tavle til
Punktskrift.

Industriforeningens Maanedsskr. 1872, S. 269. 272. 277.

C. Nyrop.



Høegh-Guldberg, Christian, 1777-1867, Officer,
Søn af ndfr. nævnte Gehejmeraad Ove H.-G., født paa Fredensborg i. Avg. 1777, 
blev, 5 Aar gammel, paa en kuriøs Indstilling til Christian VII af 
Faderens daværende gode Ven General Eickstedt udnævnt til 
Sekondlieutenant à la suite i Livgarden til Hest. De kort efter 
forandrede Regeringsforhold bevirkede vel, at G. ikke blev Hestgardist, 
men godt kom han dog til at nyde af sin tidlige Anciennitet, 
i det Kronprinsen 1790 lod ham give Premierlieutenants Udnævnelse 
i jyske Dragonregiment (1796 jyske lette Dragoner), hvor han 1799 
blev Ritmester. Den 22aarige G., der i Hjemmet under den lærde 
Faders Vejledning sammen med sine 3 Brødre havde faaet en 
omhyggelig Uddannelse, var paa dette Tidspunkt utvivlsomt bedre 
bevandret i Klassikerne end i at føre Eskadron, men han havde
fortrinlige Anlæg for Tjenesten, og det varede ikke længe før han 
kunde gjælde som Mønster for en Rytterofficer -- stram og strix 
i Kasernegaarden, forvoven og hensynsløs paa Hesteryggen. Af 
Naturel var han varmblodig, men højsindet og ridderlig, glødende 
begejstret for sit Fædreland, dets Sprog og Minder. Et smukt 
Udslag blandt mange af denne Patriotisme gav sig til Kjende efter 
Faderens Død 1808, da han og Søskende i Anledning af de Staten
overgaaede Ulykker enedes om til Tilintetgjørelse at indsende et 
kongeligt Gavebrev paa 100000 Dlr., som 1778 var bleven skjænket 
deres Fader til Udbetaling paa Anfordring med Renter, ligesom de 
selv tilintetgjorde flere andre; af Kongehusets Medlemmer udstedte, 
men ikke i bindende Form affattede Gavebreve paa betydelige 
Summer. 1811 udnævntes G. til Major. I Felttoget 1813 deltog 
han med udmærket Tapperhed, først under sin berømte Chef Niels 
Engelsted i de jyske lette Dragoners Kampe, derpaa, efter 
Træfningen ved Gudow forsat til fynske lette Dragoner, i disses
glimrende Indhug i Bataillen ved Sehested. 1816 blev han 
Oberstlieutenant, 1826 Oberst, 1828 Kommandør af Danebrog, 1831 
Regimentschef, 1834 forsat til sjællandske Lansenerer, 1840 Generalmajor, 
1842 ved den nye Hærordning Chef for 1. Kavalleribrigade, 1843 
Storkors af Danebrog og 1848 ved Frederik VII's Tronbestigelse 
Generallieutenant og kommanderende General i Nørrejylland og 
Fyn. Denne Udnævnelse var dateret 2. Marts, men G. synes først 
fuldstændig at have overtaget Posten 27. s. M., da Oprøret alt var 
i fuld Gang og de jysk-fynske Afdelinger i Begreb med at 
koncentrere sig ved Kolding, hvorhen han Dagen efter forlagde 
Generalkommandoens Standkvarter, vel i den Tanke, at han var selvskreven 
til at føre Hærkorpset, der sendtes syd paa. Som bekjendt blev
imidlertid Oberst Hedemann udset til dette Hverv, men der havde 
været stærkt Tale om at vælge G. Hans Alder, hans selvstændige 
og heftige Karakter, der gjorde ham mindre skikket til at underordne
sig Hærkorpsets Stabschef, Kapitajn Læssøe, i hvis Hænder 
Krigsministeren vilde, at den egentlige Ledelse skulde lægges, talte 
imod, hans anerkjendte Dygtighed og i Hæren ansete Navn talte 
for, og det, der gjorde Udslaget, var efter Tschernings eget Sigende 
et privat Brev fra G.s Stabschef, Oberstlieutenant Baggesen (I, 429), 
i hvilket der meldtes Ministeren, at G. havde overanstrængt sig, 
og at der var «indtraadt en saadan Sindsforvirring og Stundesløshed, 
at Generalen ikke mere var skikket til nogen Befalingspost». 
G., hvis Aands- og Legemskraft snart viste sig at være usvækket, 
beholdt imidlertid sin Generalkommando, og det overdroges ham 
paa Basis af den frivillige Folkevæbning at organisere «Reservekorps» 
for den aktive Hær, over hvilken Overbefalingen endog 
stilledes ham i Udsigt. Med Energi og Begejstring skred G., hvem 
Tanken om et Folk i Vaaben ikke var fremmed, til Løsningen af 
denne nye Opgave, men ved Regeringens Vankelmodighed i alt, 
hvad der angik Krigens Førelse, standsedes snart hans Virksomhed. 
Allerede 5. April fik han Forbud imod at lade opstille noget 
Reservekorps, 18. s. M. udskiltes Nørrejylland af hans Generalkommando, 
og 2. Maj bevægede Tscherning ham til at nedlægge Befalingen. 
Han stilledes derpaa à la suite og afskedigedes 15. Avg. 1850.

G. syslede gjærne og indtil sin høje Alderdom med Litteraturen 
og har skrevet flere læseværdige Afhandlinger af forskjelligartet 
Indhold. Et Par polemiske Piecer, der udkom i 1841, og hvori han
paa en sympathetisk Maade værgede sin Faders Minde mod Angreb 
af C. Ploug, vakte ikke ringe Opsigt i den historiske Verden. Han 
ægtede 1802 Anna Dorothea v. Munthe af Morgenstjerne (f. 2. Maj 
1774 d. 18. Marts 1866), Datter af Kammerherre, Stiftamtmand Caspar
Wilhelm v. M. af M. (f. 1744 d. 1811) og Anna Petra Cathrine f. 
de Flindt (f. 1750 d. 1814). Han døde, over 90 Aar gammel, 31. Okt. 
1867 paa Frederiksberg. 

Øst, Archiv f. Psychologie, Hist. osv. II, 267. 
Erslew, Forf. Lex. 
Hist. Beretn. om 5. Dragonregiment 
C. C. Krogh, Hestgarden. 
H. Munthe, Fam. Munthe II.

S. A. Sørensen.



Høegh-Guldberg, Frederik, 1771-1852, Forfatter,
Søn af nedennævnte Gehejmeraad Ove H.-G., blev født i Kjøbenhavn 
26. Marts 1771, dimitteredes privat 1790 og tog Artium med 
Udmærkelse, blev 1797 Lektor i dansk Sprog ved Almuelærerseminariet 
paa Blaagaard, hvorfra han afgik 1805, da han, efter at han 1803 
var bleven Lærer hos Prinsesse Caroline og 1804 havde faaet Titel
af Professor, rejste med Hoffet til Kiel og opholdt sig der, til han 
1810 fratraadte sin Lærerplads og fik Rang i 4. Kl. Nr. 3. 1813 
blev han Lærer i Dansk ved Artillerikadetinstituttet i Kjøbenhavn 
og virkede i over 20 Aar her og ved den senere oprettede militære
Højskole. 1797 indgik han Ægteskab med Marie Cathrine Bilsted 
(f. 1773 d. 1849), Datter af Grosserer, Kancelliraad Jacob B. og 
Christine Schiernbeck. Han døde i Kjøbenhavn 21. Sept. 1852.

G. har udfoldet en meget betydelig, men nu næsten fuldstændig 
glemt Forfattervirksomhed, dels som Medarbejder af en Mængde 
Blade og Tidsskrifter, dels i selvstændig udkomne Skrifter. Af 
pædagogiske Arbejder har han skrevet «Grundtræk til en Skildring 
af det danske Undervisningsvæsens Begyndelse, Fremgang og 
Tilvæxt» som Tillæg til hans Oversættelse af Niemeyers «Grundsætninger 
for Opdragelse og Undervisning» (1800-1), han bearbejdede 
en bekjendt Lærebog af C. G. Salzmann og udgav den som «Peder 
Jensens ABC og Læsebog» (1798, 4. Opl. 1855), skrev talrige
pædagogiske Afhandlinger samt opdragende Bøger for Almuen. I 
Sammenhæng med denne Virksomhed staa hans Skrifter om dansk Sprog, 
blandt hvilke det mest bekjendte er «Dannersprogets Retskrivning
og Toneklang», der udkom 1813 som 3., aldeles omarbejdede 
Oplag af et allerede 1809 i Kiel udgivet Skrift; dets svulmende Pathos 
i Stilen og dets højstemte patriotiske Rhetorik bleve Æmne for 
J. L. Heibergs Satire i hans «Julespøg og Nytaarsløjer». Ikke liden 
Fortjeneste af sin Tid indlagde G. sig som Oversætter af romerske
Klassikere. 1801 udgav han et Hæfte «Udvalgte og efter vore 
Sæder omarbejdede Stykker af Martial», 1803 udkom i 2 Bind 
hans Oversættelse af Tibulls Elegier, 1805 ligeledes i 2 Bind Terents' 
Skuespil med Anmærkninger og 1812-13 Plautus i 4 Bind. Af
moderne Digtning har han frit gjengivet Tegners «Nattvardsbarnen» 
under den sødlige Titel «Nadverens Børn af Tegnér og Fr. Høegh-Guldberg». 
Lignende Navne i Tidens sentimentale Smag have nogle 
af hans egne Poesier, f. Ex. «Kjærminderne eller de lykkelige Dage, 
en Vaargave mellem elskende», «Roser og Torne, Gjenlyd af et 
elskende Hjærte under sammenhængende Livsoptrin» o. l. Hans 
Digte ere samlede i 2 omfangsrige Udgaver (1803 og 1815) og 
omfatte alle Datidens yndede Kunstformer: Oratoriet («Skabelsen»), 
Elegien («Assistenskirkegaarden», G.s mest beundrede Digt), Idyllen 
(«Gamle Hans», «Fiskernes Nytaarsmorgen», «Aarhundredets første 
Nytaarsmorgen », «Landeværnet»), Drikkevisen («Ud til Kampen os 
Flaskerne byde»), Satiren («Birken», «Bøgen», «De kjøbenhavnske 
Junkere»). 4 Skuespil fik han opført paa det kgl. Theater, nemlig 1793 
«Lise og Peter», Syngestykke i 2 Akter med Musik af Wedel, 1795
«Aftenen», Syngestykke i i Akt med Musik af Schall, 1814 «Vennen 
paa Rejsen», Lystspil i i Akt, og 1818 «Aften er ikke Morgen lig», 
Lystspil i 4 Akter; intet af dem fik nogen varig Plads i Repertoiret.

I H. C. Andersens første kjøbenhavnske Tid tog G. sig venlig 
og virksomt af den forladte Yngling, læste Dansk med ham, 
støttede ham med Pengehjælp og formaaede Lindgreen til at tage sig 
af hans Uddannelse til Skuespiller. «Skriv bare ingen Vers!» var 
hans forstandige Raad til Andersen i dennes Skoletid.

Erslew, Forf. Lex. 
N. M. Petersen, Den dsk. Lit.-Hist. IV-V. 
H. C. Andersen, Mit Livs Eventyr. 
P. Hansen, Den danske Skueplads. 

P. Hansen. 



Høegh-Guldberg, Julius Emil Christopher, f. 1842, Overretssagfører. 
J. H.-G., en Sønnesøn af nedennævnte Statsminister O. H.-G., 
er født 15. Marts 1842 i Aarhus, hvor Forældrene, Oberst Julius H.-G. 
og Emilie Johanne Cathrine f. Friis, vare bosatte. Han blev Student 
1860, juridisk Kandidat 1867 og nedsatte sig som Overretssagfører 
i sin Fødeby 1869. Ved Siden af Sagførervirksomheden 
udfører han et betydeligt Arbejde for Landbruget. Han er

Sekretær og Kasserer i følgende Foreninger: «Aarhus Landboforening» 
(siden 1870), «Fællesforeningen af jyske Landboforeninger» (1879), 
«det jyske Haveselskab» og «det danske Fjerkræavlerselskab» (stiftet 
1891), og i «Understøttelsesforeningen for trængende jyske 
Landmænd og deres efterladte» er han Forretningsfører (siden 1881). 
Ikke blot har H.-G. haft en væsentlig Andel i Udarbejdelsen af 
disse Foreningers Love, men som Medlem af forskjellige af deres 
staaende Udvalg hører han med til de bærende Kræfter i Jyllands 
landøkonomiske Foreningsliv. Han er i Besiddelse af et betydeligt 
administrativt Talent, hvad han fik Lejlighed til ret at vise som
Sekretær for den 15. danske Landmandsforsamling i Aalborg (1883). 
Nu er han valgt til Sekretær for den 17. Landmandsforsamling 
(Randers 1893). Af andre Tillidsposter, som han beklæder, kan 
nævnes, at han er Konsulent for «Foreningen af danske Kirkeejere» 
og Statens tilsynshavende ved de mindre Landejendomsbesidderes 
Brandforsikringsforening i Nørrejylland. H.-G. ægtede 14. Sept. 1870 
Johanne Christiane Burmeister (f. 1846), Datter af Proprietær B. til 
Duelund.

Galschiøt, Landbrug og Landmænd i Danm.

H. Hertel.



Høegh-Guldberg, Ove, 1731-1808, Statsmand og historisk og theologisk Forfatter. 
Hans Fader, Jørgen Høegh, var Kjøbmand, 
siden Bedemand, i Horsens, hvor Sønnen fødtes 1. Sept. 1731. 
Moderen, Helene Dorthea Ovesdatter f. Guldberg, var en Kræmmerdatter. 
Kaarene i Hjemmet vare meget smaa, og G. maatte som 
Barn spise paa Omgang hos nogle velhavende Borgere i Horsens. 
Det skyldtes Hjælp af hans Morbroder Dines Guldberg, Præst i 
Gylling, at han blev sat i Stand til at studere. Efter denne 
Morbroder antog han Navnet Guldberg, hvormed han altid betegnes. 
Men hans Forhold som Student (hvilket han blev 1749) vare saa 
fattige, at han maatte forlade Kjøbenhavn og ernære sig som 
Huslærer i Jylland, samtidig med at han læste til theologisk 
Embedsexamen. Efter at han havde taget den (1754), kastede "han sig ind 
i videnskabelige Studier. Han maa have tildraget sig Opmærksomhed 
som en ung lovende Videnskabsmand. I det mindste blev han 1761 
ansat som Professor eloqventiæ ved Akademiet i Sorø, hvor han 
virkede indtil 1764. Hans videnskabelige Interesser vare og vedbleve 
hele hans Liv igjennem at være overvejende theologiske og 
historiske. Det var et Vidnesbyrd om hans Kjærlighed til den 
klassiske Oldtids Historie, at han i disse Aar udgav en Oversættelse 
af Plinius' «Lovtale til Trajan» med en Indledning om den romerske
Statsforfatning (1763). Naar han 1761 offentliggjorde «Tanker om 
Milton og den saakaldte religiøse Poesi», viste det, at han med 
sine historisk-theologiske Interesser forbandt en vis æsthetisk Sans. 
Denne fandt ogsaa et Udtryk deri, at han var Medstifter af Selskabet 
til de skjønne Videnskabers Fremme, og han vandt Præmien 
for Besvarelsen af en Opgave, dette Selskab udsatte, nemlig «Svar 
paa det Spørgsmaal, hvilken Indflydelse det har i de skjønne 
Videnskaber, naar oplyste Folk stræbe at overgaa hinanden»
(udkommet 1761).

At han virkede saa faa Aar i Sorø, var en Følge af, at han 
1764 blev kaldet til Lærer for Arveprins Frederik (s. V, 325), en 
Stilling, han senere afløste med at blive Kabinetssekretær hos 
Prinsen (1771). Hans fornemme Elev var for lidet begavet til, at hans 
Undervisning kunde bære rige Frugter; men han brugte ved Siden 
deraf sin Tid til omfattende Studier. For en Del har han nedlagt 
Udbyttet deraf i sit betydeligste videnskabelige Arbejde: «Verdens
Historie», der udkom i 3 Bind (1768-72). Uheldigvis blev dette 
Værk kun et Fragment, der som en Følge af den paafaldende 
Vidtløftighed, hvormed Forfatteren behandlede de ældste Tiders og 
Jødernes Historie, ikke naaede længere ned i Tiden end til den
peloponnesiske Krigs Slutning. Nu har dette Skrift kun litterærhistorisk 
Interesse; det er, som det naturlig maatte være, i kritisk 
Henseende meget svagt, uden noget sikkert Princip for Kritikken,
og Forfatterens religiøse Orthodoxi er drevet til Yderligheder; men 
det vidner om en betydelig Læsning, og det staar højt, hvad 
Fremstillingen angaar. Der er baade Liv og Kraft der i, paa sine Steder 
virkelig Aandrighed. Samtidig holdt G. sig ikke borte fra den
Drøftelse af forskjellige økonomiske og finansielle Spørgsmaal, som 
Trykkefriheden fremkaldte. Han skrev dels under Navnet «Philodanus», 
dels anonymt et Flyveskrift: «Azan eller den for Gjæld udfriede
Fyrste» (1771). Hans senere Virksomhed som Statsmand give 
flere Udtalelser af ham i disse Smaaskrifter Interesse; men han fandt
en alvorlig Kritiker i Martfelt, der blandt andet udtalte om ham, 
at han ikke havde sagt «andet end det, enhver god Borger bør 
vide, som ikke vil passere for rent fremmed i Landets Økonomi 
og Kommerce».

Den største Betydning havde dog disse Aar derved, at de 
banede Vejen for G. til at blive ledende Statsmand. Modsætningen 
imellem hans og Struensees Livsanskuelse og Grundsætninger var 
saa stor som vel tænkeligt; han mente, som han personlig har udtrykt
det, at «Fædrelandet, rystet ved Struensees rasende Parti, 
hvert Øjeblik truedes med Undergang», og hans Forbitrelse æggedes 
end mere ved de Krænkelser, som Arveprinsen og dennes Moder vare 
udsatte for. G. mente derfor fuldt ud at gjøre sin Pligt, da han 
deltog i Sammensværgelsen imod Struensee. Det var efter dennes 
Fald (17. Jan. 1772), at han kom til at spille sin vigtige Rolle i den 
Regering, der efter ham har faaet Navn af den Guldbergske Styrelse. 
Forordningen af 13. Febr. 1772 havde skullet gjøre Ende paa 
Kabinetsregering efter Struenseesk Mønster og tilsyneladende 
lagt Magten i Gehejmestatsraadets Hænder. G. selv fik ikke Sæde 
i dette, men vedblev at beholde Stillingen som Kabinetssekretær 
hos Arveprinsen. De Forfremmelser, der i den følgende Tid bleve 
ham til Del, vare vel i og for sig hurtige og store, men dog 
langsomme i Sammenligning med, hvad Struensees Karriere havde været. 
11. Okt. 1774 udnævntes han til Gehejmekabinetssekretær
hos Kongen, 14. Maj 1776 blev han Stats- og Gehejmekabinetssekretær, 
han fik Danebrogsordenen 29. Jan. 1776, blev adlet 11. Okt. 
1777 (fra 1773 at regne) med Navnet Høegh-Guldberg, opnaaede
22. Nov. 1780 Titel af Gehejmeraad og fik 9 Dage efter (1. Dec.) 
Titel af Statsminister. Endelig blev han virkelig Statsminister og 
Medlem af Statsraadet 6. April 1784; men allerede 8 Dage efter 
afskedigedes han ved Regeringsforandringen 14. April 1784. Ved
Siden deraf var han bleven Assessor i Skatkammeret 3. Juni 1773, 
Medlem af Overbankdirektionen og den extraordinære Finanskommission 
(13. April 1782) samt af den vedvarende Direktion for Sorø 
Akademi (9. Okt. 1782); endelig havde han Sæde i Kommissionen
for Skolevæsenets Omordning og i en Kommission til «bedre 
Indretning af de kongelige Skuespil». 

Denne Opregning af hans forskjellige Stillinger og Værdigheder 
viser, at det ikke var mere end 8 Dage før hans Afskedigelse, at 
han fik Sæde i Statsraadet; men al Verden havde fra først af vidst, 
at han udøvede en overordentlig Indflydelse over dem, der under
Christian VII's tiltagende Aandssvaghed kunde kaldes Statens Regenter, 
Arveprinsen og Enkedronning Juliane Marie. Vistnok ere 
Forholdene i den Guldbergske Styrelse endnu ikke tilstrækkelig
oplyste. Han har selv senere undertiden let af, at man gav ham 
Ansvar for Beslutninger, hvori han slet ingen Del havde haft, og 
han har i sine Breve talt om Forholdsregler, han gjærne havde 
villet sætte igjennem, men uden at det var lykkedes ham. Vitterlig
raadede A. P. Bernstorff for den udenrigske Styrelse fra 1773-80; 
Schack-Rathlou havde i mere end én Retning meget at sige; den 
ældre Schimmelmann, om hvem en samtidig Statsmand, Grev Osten, 
i Aaret 1776 skrev, at han nu «var det store Hjul», havde indtil 
sin Død 1782 den afgjørende Mening paa det finansielle Omraade, 
og G. følte selv, at der maatte tages stærkt Hensyn til hans Ønsker. 
Det vilde under slige Forhold være meningsløst at opstille G.s Magt
som jævnbyrdig med den, Struensee havde udøvet. Men det var 
dog fuldt berettiget, naar man allerede snart efter dennes Fald 
mente, at den, som det synes, ubegrænsede Tillid, G. fandt hos 
Enkedronning Juliane Marie og Arveprinsen, i det hele og store 
gav ham mere Indflydelse end nogen anden enkelt Mand, og det
var ved Siden deraf umuligt at tage fejl af, at han spillede en 
vigtig Rolle i de forskjellige Direktioner og Kommissioner, hvori 
han havde Sæde. Allerede 1773 omtalte Grev Osten ham i et Brev 
som den, der raadede for «Regn og Solskin», og Schimmelmann
betegnede ham et Par Aar senere som en Mand, hvis Venskab 
nødvendigvis maatte kultiveres; men han fik stedse større og større 
Raaderum. Han angav selv senere i et Privatbrev, at han først 
fra Sept. 1783 «indflød med fuldstændig Virksomhed», d. v. s. blev
eneraadende paa det finansielle og økonomiske Omraade; men i 
andre Retninger var han det vitterlig allerede tidligere. Bernstorffs 
Fald i Nov. 1780 (s. II, 146) var et slaaende Vidnesbyrd derom. 
Paa flere Punkter var der store Modsætninger imellem dem, blandt 
andet netop ogsaa, hvad den ydre Politik angaar. Hvor stor Betydning 
Bernstorff end tillagde Ruslands Venskab, holdt han dog 
tillige et godt Forhold til England for nødvendigt, G. derimod mente 
i den Grad at maatte anse Rusland for den vigtigste Forbundsfælle, 
at han udtalte: «Danmark trænger ej til England». Medens Bernstorff 
derfor i Aaret 1780 kun nødig gik ind paa en væbnet Nevtralitet 
i den Form, som Rusland vilde have, fordi Venskabet med 
England let kunde bringes i Fare derved, fandt G. intet betænkeligt 
derved, og han gav paa denne Tid endog bag Bernstorffs Ryg den
danske Statsafsending i St. Petersborg Ordrer, der pegede i en anden 
Retning end den, hvori Bernstorff instruerede denne. Føjer man 
dertil, at Forholdet imellem de to Statsmænd paa denne Tid var
vanskeliggjort ved personlig Uvilje, i det mindste fra G.s Side, 
kan man være overtydet om, at det ikke var denne ubehageligt, da 
Forholdet til Rusland gav en passende Anledning til at afskedige 
Bernstorff. I hvilken Grad G. derefter følte sig som den, der havde 
mest at sige paa den store Politiks Omraade, viser den Instrux, 
han 6. Dec. 1780 udarbejdede for den nye Udenrigsminister, Grev 
Rosencrone, og som fik Kongens Underskrift, efter at Statsraadet 
havde tiltraadt den. Hovedpunktet i denne var, at Rusland
ikke blot var «den bedste Bundsforvandt, thi den er for Sverige, 
vores Arvefjende, forskrækkelig», men at Venskab med det gav 
Staten en saadan Sikkerhed, at den ikke trængte til nogen anden 
Forbundsfælle. Naar man brugte Forstand og handlede snildeligen, 
havde man ej heller noget «at frygte for Ruslands Overvægt eller 
at skjælve for en Dependance». For øvrigt var G.s Udenrigspolitik 
afgjort fredelig, ogsaa over for Sverige, som han dog troede altid 
vilde bevare sit gamle fjendske Sindelag imod Danmark; han mente,
at de Skaanske Provinser maatte man en Gang for alle opgive 
Tanken om at gjenvinde, og at det var bedst at afholde sig fra 
al Indblanding i Svenskernes indre Sager. Heldigvis slap den 
dansk-norske Stat for Krig i G.s følgende Styrelsesaar, og Cathrine II 
viste sig paalidelig, da Gustav III i Aaret 1783 lagde Planer
om at overfalde Danmark; men det skulde dog snart blive klart, 
hvor lidt G. havde haft Ret, naar han opfattede Rusland som 
en mageløs Støtte for Danmark.

Det friere Raaderum, G. havde faaet efter Bernstorffs Fald, 
viste sig snart ved forskjellige Forandringer, der fandt Sted i 
Sammensætningen af det høje Embedspersonale, og samtidig voxede 
Kabinetsregeringen ganske Statsraadets Indflydelse over Hovedet. 
G. havde selv været med at styrte Struensee, fordi han havde 
styret Staten ved vilkaarlige Kabinetsordrer; men dog blev han nu 
selv den, der regerede paa en lignende Maade, og Statsraadets 
Myndighed sank langt ned under den Plads, det efter Forordningen 
af 13. Febr. 1772 skulde have indtaget. Misfornøjelsen 
derover var i stærk Stigen; det var de høje Kollegier utaaleligt at
skulle rette sig blindt efter Kabinettets Ordrer, og Publikum delte 
saa meget mere denne Misstemning, som Kabinetsordrerne kunde 
antage paafaldende stødende, ja «glubske» Former. Men G. synes
ikke at have mærket dette Misnøje, og tillige oversaa han den 
Uvilje, han havde vakt imod sig hos den unge Kronprins. Det 
var kjendelig hans Haab, at han ogsaa, naar denne efter sin Konfirmation
traadte ind i Statsraadet, da, støttet til Arveprins Frederik 
og Enkedronningen, kunde bevare stor Indflydelse paa Regeringen. 
Men dette hindredes ved Regeringsforandringen 14. April 1784. G. 
maatte nu som Retrætestilling tage imod at blive Stiftamtmand i 
Aarhus og, hvad der var forbundet dermed, tillige Amtmand over 
Havreballegaards og Stjærnholm Amter. Han virkede i disse Stillinger, 
indtil han efter eget Ønske fratraadte som Amtmand 1. April 
1795 og som Stiftamtmand 22. Dec. 1802. Imidlertid havde han 
kjøbt Herregaarden Hald, hvor han levede sine sidste Aar, og hvor 
han døde 8. Febr. 1808. Alt tyder paa, at han har taget sit Fald 
som Statsmand med megen Resignation, han røgtede sit jyske Embede 
med stor Nidkjærhed og Dygtighed, samtidig med at det var 
ham kjært i sin Fritid at gjenoptage sine tidligere Studier eller,
som han udtrykkede det, at gjenoprette gammelt Venskab med Muserne. 
Da han var en flittig Brevskriver, førte han tillige en 
stadig Brevvexling med forskjellige Mænd, og mange af hans Breve 
fra disse Aar kaste et vigtigt Lys baade over hans Synsmaader og 
over ham som Personlighed.

Der var noget helstøbt ved G., for saa vidt han hele Livet 
igjennem holdt fast ved visse Grundanskuelser, der vare bestemmende 
for hans Opfattelse i alle Retninger, i Statsstyreisen ikke 
mindre end i det daglige Liv og i hans Domme om andre Mennesker. 
En af hans Sønner har karakteriseret ham som «en Frembringning 
af Tidsaanden fra 1660». Ganske sikkert var han langt 
mere det 17. end det 18. Aarhundredes Mand. Det dobbelte 
Udgangspunkt, hvorfra G. i Kraft heraf bedømte alt, var hans 
religiøse Orthodoxi, der var uddybet til et inderligt Trosliv, og
dernæst en stor Ærefrygt for Enevælden, skærpet ved personlig 
Hengivenhed for Dronning Juliane Marie og Arveprins Frederik. Hans 
Royalisme kunde antage et i vore Øjne smagløst Præg, naar han 
f. Ex. den Gang, da Kronprinsesse Marie Sophie Frederikke første 
Gang ventede sin Nedkomst, skrev i Breve til Johan Bülow om «det 
høje Foster» og «den høje Frugtsommelighed». Vi forbavses ogsaa 
over den Styrke, med hvilken han i en Tilegnelse til Enkedronningen
udtalte sin ærbødige Beundring af hendes Storhed; men 
der var kjendelig Alvor i hans royalistiske Følelse, som han 
i bogstavelig Forstand tog med sig i Graven. Han paabød
nemlig, at de Breve, som han havde modtaget fra kongelige 
Personer, skulde lægges under hans Hoved i Ligkisten, naar han blev 
begravet. Den kongelige Magt i dens største Udstrækning som
Enevælde var ham derfor, som hans Søn har udtrykt det, et 
fuldkomment «Noli me tangere». Ingen dansk Undersaat kunde efter 
hans Mening tale om en Rigsdag uden at begaa Majestætsforbrydelse. 
Denne Ærefrygt drev ham ogsaa til at kræve, at der skulde 
tales om «de hedengangne Konger med Hede og Ømhed». Han 
var angest og bange for al Kritik, selv af Styrelse og 
Regeringsgrundsætninger hos Fortidens Konger, hvorved navnlig Ungdommen 
kunde bringes til at tvivle om, at den enevældige Styrelse var den 
bedst mulige af alle Forfatningsformer. Intet var derfor rimeligere, 
end at han, der efter Suhms Udtryk var «vant til Slaveri», 
forkastede den Plan til en friere Forfatningsform, som denne havde 
udarbejdet omtrent ved Tiden for Struensees Fald. Selv den i 
høj Grad loyale Jacob Baden fik som Redaktør af «Kritisk Journal»
Erindringer fra Regeringen, d. v. s. fra G., om at være 
varsommere i sine Udtryk om Souveræniteten. Helt uden Paavirkning 
af det 18. Aarhundrede i politisk Henseende var G. vel ikke 
bleven, for saa vidt han ikke nærede den gamle orthodoxe lutherske 
Opfattelse af Staterne og Kongemagten som umiddelbart stiftede
af Gud, og for saa vidt han tillige havde den Mening, at 
Kongerne vare til for Folkets Skyld. Derimod havde han helt ud det 
17. Aarhundredes yderliggaaende Statsidé i Modsætning til det 18. 
Aarhundredes Fremhævelse af det Hensyn, der skulde tages til de 
enkelte Individers Krav. Alt burde, det var G.s Mening, afpasses 
efter det Begreb, han gjorde sig om, hvad Statens Tarv fordrede. 
Dette i Forbindelse med hans stærkt konservative Aand fremkaldte 
hans Uvilje imod de store Landboreformer. Han havde vistnok i 
tidligere Tid set, at Bøndernes Kaar i flere Retninger burde 
forbedres, han udtalte senere, at hvis ikke finansielle Hensyn havde 
gjort det umuligt, vilde han have ydet Bønderne forskjellig Hjælp 
for at forbedre deres økonomiske Kaar; men hans Styrelsestid 
fremkaldte ingen anden Reform end Forordningen om Fællesskabets 
Ophævelse (23. April 1781), og den betegnede ved Forordningen 
om Hoveriet af 12. Aug. 1773 et Tilbageskridt i Sammenligning
med, hvad der var indført i Struensees Tid. Efter G.s Opfattelse 
var enhver Stand kun til, for at Staten kunde bruge den efter sit 
Tarv. Bondestandens Sag var det at gjøre det «haarde og 
ensdanne Arbejde», og standsede det, kunde Staten ikke bestaa.
Men hvorledes, mente han, skulde det kunne andet end standse, 
hvis Bondestanden kunde røre sig frit? Den vilde foretrække alt 
andet Arbejde fremfor sit eget, og den vilde søge bort fra de 
magre Egne, der da kom til at ligge øde og folketomme. Hvorledes 
skulde Proprietærerne, der maatte indestaa Staten for Skatterne, 
kunne give Afkald paa Bøndernes Hoveri, og hvorledes 
skulde Staten kunne faa de Soldater, den behøvede, naar Bønderne 
ikke vare stavnsbundne? Selv om han fandt «Selvejerbønder 
ypperlige for Staten», tænkte han sig ogsaa dem vedblivende 
bundne ved Stavnen. For den personlige Friheds forædlende Magt
havde han intet Øje. Al Tale derom var efter hans Mening tomme 
Theorier, hverken «mere eller andet end, hvad Veddedøberne 
eller Anabaptisterne sagde og gjorde under Reformationens 
Begyndelse». Han fandt samme Aand hos dem, der vilde have 
Bondens Baand løste, som hos dem, der vilde have de Baand 
sønderrevne, Fyrsterne havde om deres Undersaatter.

Ikke mindre stift vilde han baade paa det økonomisk-finansielle 
Omraade og, hvad Opdragelse og Undervisning angaar, 
gjennemføre et strængt regulerende, underlig snævert Statsstandpunkt. 
Det var, som om der ingensteds maatte finde nogen fri Rørelse 
eller Udvikling Sted, Individerne kunde det kun tillades at bevæge 
sig inden for de Skranker, som Staten efter G.s Opfattelse, kunde 
være tjent med. Stemmende dermed maatte da ogsaa Grænserne 
trækkes for den Undervisning, de forskjellige Samfundsklasser maatte 
faa; Tanken om, hvad der kunde give Personligheden den bedste 
Udvikling, kom i Sammenligning dermed aldrig frem hos ham.

Som den gamle Tids Mand holdt G. selvfølgelig i det hele 
stærkt paa det historisk nedarvede. Intet laa ham fjærnere end 
Tilbøjelighed til at lytte efter, hvad man i Kraft af Theorier eller 
abstrakte Ræsonnementer vilde indføre af nyt. Jo mere netop det 
18. Aarhundredes Tilstand gik i den Retning, desto mere følte 
han sig i skarp Modsætning til den. Ingenlunde uden Føje kunde 
han stemple det som Daarskab, naar man troede at kunne sætte et 
halvt Hundrede «abstrakte, smukt vendte Sætninger i Stedet for 
2000 Aars lange, dyrekjøbte, ofte gjentagne Erfaringer», og han 
havde den fuldeste Ret til at føle sig forarget ved det i lige Grad 
overfladiske og frække Fritænkeri, der bredte sig saa stærkt; men 
han stod paa den anden Side med sin stive Fastholden ved det 
gamle uden nogen Forstaaelse af det berettigede, der var i mange 
af Tidens Fremskridtsbestræbelser. Havde allerede 
Landboreformbevægelsen været ham en Forargelse, saa kan man tænke sig, 
hvad han dømte om den franske Revolution. Han kunde ikke se 
Spor af Berettigelse i den, kun en Kuldkastelse af alt, hvad der 
havde virkeligt Værd; Tanken om Menneskerettighederne var for 
ham omtrent det samme som Oprør imod Guds og Statens Love. 
Alt, hvad der i Tidens Stræben kunde henføres til dem, opfattede 
han som afskyligt, som blot førende til Revolution, og i de andre 
evropæiske Magters Kamp imod det revolutionære Frankrig saa 
han «en hellig Krig». Allerede som Forkæmperen for Statens
Avtoritet havde han fra tidlig Tid været uvillig stemt imod al politisk 
Kritik, og han har talt med Bitterhed baade om den «ubillige 
Holsteinismus», om «Kjøbenhavns Sludder» og om «de foragtelige
Christianiæ Raisonneurs». Det varede ej heller længe, efter at 
han havde faaet Magten, inden han arbejdede paa at tøjle den af 
Struensee løsslupne Presse, og afholdt han sig end fra at lade det 
komme til Censur, saa blev Reskriptet af 20. Okt. 1773 -- der 
for øvrigt stemmede med Kancelliets Forestilling -- dog et stærkt
Baand paa Pressen ved at give Politimesteren en vilkaarlig 
Myndighed til at skride ind imod den, og adskillige særlige Reskripter 
imod enkelte Forfattere forøgede Usikkerheden for Pressen. Intet 
kunde derfor mindre passe til hans Synsmaade end den frisindede
Holdning, som Regeringen efter 1784 indtog over for Pressen. Jo 
mere denne virkede til at udbrede baade Frihedsideer og 
fritænkerske Meninger, jo mere den derved gjorde sit til at skabe, 
hvad han kaldte «det forroste 18. Seculi liderlige Ende», desto 
mindre kunde han forstaa Regeringens Holdning. «Ve dem,»
skrev han i et Brev 1797, «der undlade at bruge den Magt, Gud 
har lagt i deres Haand.»

Med saa stokkonservative Meninger og en saa stor Bornerthed 
i sin Synsmaade kunde G. umulig være en fremragende Statsmand. 
Og naar han som den ledende i Regeringen vilde angive 
de rette Grundsætninger baade for den ydre Politik og for 
Finansstyrelsen, faar man lige saa lidt Indtryk af en overlegen Aand. 
Det lader sig ej heller nægte, at den absolutistiske Magt, som han 
mente Staten stod sig bedst ved at lyde, fristede ham selv til 
Vilkaarligheder, da han var Herre over den. Men hvor meget man 
end kritiserer hos G., vilde det være ubilligt at overse, at hans
Opfattelse af Vanskelighederne ved at emancipere Bondestanden deltes 
af dygtige samtidige Statsmænd i andre evropæiske Lande. Man 
maa heller ikke glemme, at han ingenlunde var konservativ i den
Forstand, at han ikke skulde kunne se, at der trængtes
til Forbedringer paa flere Omraader, hans Reform af
det lærde Skolevæsen ved Forordningen af 11. Maj 1775
betegnede et afgjort Fremskridt, og han syslede med
Tanker om forskjellige Reformer i den nærmeste
Tid inden sit Fald. Men først og fremmest bør det
erindres, at i én, og det meget vigtig, Henseende
var hans Styrelse et stort Gode, nemlig ved den
varme danske, fædrelandssindede Aand, der besjælede
ham. Det er ikke for meget sagt, at det er ham, der
har gjort vor Kongefamilie dansk. Først fra hans Tid
kom siden Christian IV's Dage vort Modersmaal paa sin
rette Plads ved Hove. Som han sikkert havde Del i,
at der blev gjort Ende paa, at Tysk var Kommandosprog
ved Hæren, saaledes indførte han Undervisning i det
danske Sprog i Skolerne, og han lod Mallings «Store og
gode Handlinger» tjene som Læsebog baade for at støtte
denne Undervisning og for at nære fædrelandssindede
Følelser. Det pegede i lignende Retning, naar
han fik rejst Mindestene over fortjente Mænd ved
Jægerspris, naar han vilde have Videnskabernes
Selskabs Ordbog helt affattet i «det kjære danske
Sprog», og naar han syslede med Tanken om at faa
oprettet en staaende national Hær. Endelig bragte
den samme Aand ham til at faa udstedt Forordningen
om Indfødsretten (15. Jan. 1776) som Værn imod
Oversvømmelser af fremmede i alskens Embeder. Her
havde han Retten paa sin Side i Modsætning til
Bernstorff, der som den fødte Udlænding ikke
havde Øje for, at der var Trang til en saadan Lov.

Til dette smukke og gode maa føjes, at han ikke blot
i sine private Forhold var en meget elskværdig Mand,
men at hans Fædrelandssind ogsaa fandt sit Udtryk i
en stor personlig Uegennyttighed, hvad Penge angik,
og i en uovertræffelig Pligtfølelse. Det gjør et saare
tiltalende Indtryk at se ham, efter at Forordningen
om Stavnsbaandets Ophævelse var givet, med den største
Loyalitet gaa ind paa dens Gjennemførelse. «Naar nu»,
skrev han i et Brev, «Stavnsbaandet er løsnet, og
Mennesket, der af Naturen er fri, er ved Lovgiverens
hellige Ord kaldet tilbage til en lovbestemt Frihed,
saa ve den, der nu vilde krænke eller underminere
den helligen forsikrede Rettighed, den, jeg nu anser
som et væsentligt Stykke af Landets Konstitution,
og derfor glæder mig over, at dette Stykke faar sin
gode og faste Indfletning i de øvrige Dele.» Da han
kort efter sit Fald 1784 skrev til en god Ven: «Staten
er det blivende; vi andre, hvem vi end ere, ere kun
Trækfugle», udtalte han, hvad der var hans oprigtige Mening. 
For ham var Staten og Fædrelandet alt. Det er hans Ære, hvad 
man saa end kan kritisere hos ham som Statsmand.

G. var 2 Gange gift, nemlig med 2 Søstre, Døtre af en jysk 
Møller ved Navn Nørlem. Af disse døde den første, Cathrine 
Marie, meget tidlig, den anden, Lucie Emerence, hvem han ægtede 
1769, var Moder til hans 6 Børn. Hun var født 1737 og døde 
5. Sept. 1807.

Chr. Høegh-Guldberg, Et Par Ord om O. H.-G., 1841. 
Samme, Nok et Par Ord om O. H.-G., 1841. 
Giessing, Struensee og Guldberg, 1849. 
Hist. Tidsskr. 4. R. I. 
Nyerup, Lit. Lex. 

E. Holm.

-- O. Høegh-Guldberg har, før han kom ind paa Statsmandsbanen, 
øjensynlig tænkt at bane sig en Vej som theologisk Forfatter. 
Det Spørgsmaal, der i hans unge Dage fyldte Theologernes 
Sind, var Kampen mod Fritænkeriet, og det var ogsaa som 
Deltager i denne, G. begyndte sin Forfattervirksomhed. I 2. Del 
af Rosenstand-Goiskes «Billige Tanker om ubilligt Fritænkeri» 
(1753) findes der 2 Breve; i det 1. fremsættes der nogle Tvivl mod 
Kristendommens Lære, i det 2. takkes der for Besvarelsen, hvorved
Tvivlene ere overvundne. Disse Breve ere forfattede af G., og i 
«En omvendt Tvivlers Levnedsbeskrivelse» (1760) skildrede han 
siden den Mands Liv, der skulde have skrevet dem. Det faar staa 
hen, om han selv har næret Tvivlene, eller om han blot har tænkt 
sig ind i Tvivlerens Tankegang. Bogen vil ikke kunne gjøre 
Indtryk paa Nutidslæsere; vi forstaa ikke, hvorfor den skildrede Mands 
Opdragelse gjør ham til Fritænker, og endnu mindre, hvorfor han 
lidt efter lidt bliver troende igjen, men allermindst, at de tørre 
Demonstrationer i Rosenstand-Goiskes Skrifter gjøre det af med 
den sidste Rest af hans Vantro. G. har allerede her og i et 
lignende Skrift det næste Aar indtaget det Standpunkt, han hele sit 
Liv bevarede. Det er den Wolfiske Filosofis Opfattelse, at der 
umulig kan være Strid mellem den sunde Fornuft og den kristne 
Lærdom; Fritænkeriet er kun vildfarende Fornuft, og det eneste 
virkelige Omvendelsesmiddel er Ræsonnementet.

Det er paa det samme Standpunkt, han staar i sin «Den 
naturlige  Theologi» (1765). Denne skal tjene til at «grundfæste 
Ungdommen i den allerhelligste Sandhed og vise dem det faste 
Baand, som er imellem den sunde Fornufts og den hellige Skrifts 
Lærdomme». Den naturlige Theologi naar til at bevise en Aabenbarings
Nødvendighed og fastsætte de Egenskaber, som denne, 
det vil sige den hellige Skrift, maa have. Paa dette Grundlag 
fortsættes der saa i «Den aabenbarede Theologi» (1773), hvor da 
Skriftens Lære fremsættes i Overensstemmelse med Kirkelæren. 
Begge Bøger ere affattede som Grundlag for den Undervisning, 
han gav Arveprinsen. Deres Fortrin er, at de vare den første
læselige, populære Fremstilling af den kristne Tros Indhold.

Da G. fik Indflydelse paa Statsstyrelsen, var det ham 
magtpaaliggende at fremdrage Saadanne Mænd, der som N. E. Balle 
vilde forene Tidens videnskabelige Fremskridt med Bevarelsen af 
Kirkelæren. Han skaffede ogsaa A. Birch Understøttelse til sin 
kritiske Udgave af det nye Testamente (II, 280), og det var ham 
en stor Sorg, at dette Værk standsede, da der efter Schack-Rathlous 
Afgang 1788 ikke længer var nogen, der interesserede sig for 
det.  Selv samlede G. tillige med Biskop Harboe den Salmebog 
(1778), der ogsaa i Almindelighed kaldes med hans Navn. Det 
viste sig her, hvor lidt Sans han havde for Kristendommens historiske 
Side; thi det gik stærkt ud over de bedste af Festsalmerne, 
og da Opgaven tillige var at optage «Lovsalmer fulde af den 
højestes Tilbedelse og da især gjorte i Davids Aand», løstes den 
ved at benytte Mad. Boyes Salmer meget rigelig. Denne Salmebog 
fik som bekjendt kun et meget kort Liv.

Som Stiftamtmand i Aarhus tog G. igjen fat paa Theologien. 
Han udgav 1785 en «Tidsbestemmelse af det nye Testamentes 
Bøger» og 1794 «Det nye Testamente med Anmærkninger» (2 Bind). 
Ved dette haabede han selv at have rejst «et Bulværk mod 
Fritænkeriets Nyheder»; men Skribenten delte Skæbne med Statsmanden;
det lykkedes ham hverken paa det ene eller det andet 
Omraade at dæmme mod den nye Tids Tanker.

L. Koch.


Høegh-Guldberg, Ove Christopher, 1805-69, Læge,
en Søn af Oberst, senere Sø- og Landkrigskommissær, Julius H.-G. (en Søn 
af Gehejmeraad Ove H.-G.) og Margrethe Palene f. Hahn, fødtes i 
Aarhus 13. Juni 1805, dimitteredes fra sin Fødebys Skole 1823, tog
kirurgisk Examen 1829, medicinsk Examen 1830, var 1831-33 
Kandidat paa Frederiks Hospital og foretog 1833-34 en  Studierejse til 
Berlin, Wien, Paris og London. 1834-36 fungerede han som 
Reservemedikus paa Frederiks Hospital, disputerede 1836 først for
Licentiat-, derefter for Doktorgraden ved Afhandlinger om Delirium 
tremens. Han havde tilegnet sig særdeles gode Indsigter i sin Videnskab 
og betragtedes i sin Ungdom som et lovende videnskabeligt
Æmne, men efter at han i 1836 havde indgaaet Ægteskab (med 
Hanne Mariane Dorothea Bilsted, en Datter af Kammeradvokat 
H. B., s. II, 264), og efter at han en kort Tid havde fungeret som 
Distriktslæge i Kjøbenhavn, modtog han i 1837 Ansættelse som
Landfysikus i Sjællands søndre Fysikat med Bolig i Næstved og 
helligede sig derefter sit omfattende Embedes praktiske Pligter samt 
en stor privat Lægevirksomhed. Baade som Embedslæge og praktiserende
Læge nød han med rette en meget stor Anseelse, ligesom
han ogsaa beklædte forskjellige Tillidshverv. 1850 blev han 
Justitsraad, 1867 Etatsraad. Han døde 1. Maj 1869.

Smith og Bladt, Den danske Lægestand, 4. Udg. 
Bibl. f. Læger 5. R. XVIII, 480 ff. 
Erslew, Forf. Lex.

Jul. Petersen,



Høegh-Guldberg, Ove Emmerich, 1798-1843, Højesteretsadvokat, 
en Søn af ovfr. nævnte Professor Fred. H.-G., fødtes i 
Kjøbenhavn 25. Sept. 1798, blev 1816 dimitteret fra Metropolitanskolen, 
1819 juridisk Kandidat, 1821 Prøveprokurator ved Landsover- 
samt Hof- og Stadsretten, 1822 Overretsprokurator, 1823
Højesteretsadvokat, 1833 Justitsraad, 1842 Formand for Nationalbankens 
Repræsentantskab og døde 8. Febr. 1843 i Kjøbenhavn. Han skildres 
som en Mand med et ømt og kjærligt Hjærte, en ædel og kraftig 
Vilje, som en højtbegavet og uegennyttig Sagfører, der var en
trofast Raadgiver, Trøster og Beskytter for mange, og som et virksomt 
Medlem af mange Selskaber med velgjørende Formaal. Han 
blev 24. Jan. 1824 gift med Johanne Frederikke Ter-Borch (f. 2. Okt. 
1804 d. 7. Sept. 1857), en Datter af Østerrigsk Konsul, Grosserer 
Thomas T.-B. (f. 1762 d. 1812) og Elisabeth f. Heinrich (d. 1826).

Thaarup, Fædrenelandsk Nekrolog 1843.

G. Kringelbach.



Guldbrand, Johan Wilhelm, 1744-1809, Læge. 
Hans Forældre vare Organist og Slotsforvalter Christian G. og Marie f. 
Reffdal, og han fødtes i Nykjøbing paa Falster 25. Juli 1744. Efter at 
han i nogle Aar havde besøgt sin Fødebys Skole, dimitteredes han
1763 fra Frederiksborg Skole, gjorde Medicinen til sit Studium og 
var 1768-69 medicinsk Kandidat paa Frederiks Hospital. 1771 lod 
han sig examinere af Fakultetet og var den første, der underkastede 
sig den da anordnede offentlige Prøve. 1772 udmærkede han sig
som heldig Epidemilæge under den da i Fiskerlejerne uden for 
Kjøbenhavn herskende Tyfus og knyttedes s. A. paa ny til Frederiks 
Hospital som Adjunkt hos den gamle Overlæge J. C. Fabricius, 
der havde udset ham til sin Efterfølger i Posten, hvilken imidlertid 
F. L. Bang fik. Fratraadt Hospitalet promoveredes han 1774 i 
Anledning af Arveprins Frederiks Formæling, men var igjen uheldig, 
da han søgte at erholde det ved Wandelers Død ledige kjøbenhavnske 
Fysikatsembede, hvilket Abildgaard erholdt. Ved v. Bergers 
Anbefaling blev han 1776 Hofmedikus efter Pipers Død og 1781
virkelig Livmedikus. 1776 blev han Medlem af den bekjendte 
Kommission til Kirurgiens Ophjælpning, 1779 Medlem af 
Landhusholdningsselskabet. 1782 blev han Theaterlæge og s. A. Medlem 
af Direktionen for Frederiks Hospital med Rang af Etatsraad, 1802
blev han virkelig Etatsraad. 1801 indtraadte han i den nye kgl. 
Vaccinationskommission, 1803 i det nyoprettede Sundhedskollegium. 
1809 blev han Præses i Direktionen for det ligeledes nyoprettede 
Classenske Litteraturselskab for Læger. 25. Sept. s. A. døde han 
pludselig. Han var en Mand med videnskabelig og litterær 
Interesse (hans betydelige Bibliothek brændte i den store Ildebrand 1795), 
og som det medicinske Selskabs Æresmedlem tog han virksom Del 
i Selskabets Forhandlinger og har meddelt forskjellige Bidrag i dets 
Acta. Den særlige Interesse for Fødselshjælpen, som hans 
Universitetslærer C. J. Berger havde bibragt ham, gav sig Udslag baade i 
hans Disputats og i hans senere Livlægestilling; sammen med sin 
Kollega Aaskow formaaede han Enkedronning Juliane Marie til at 
skjænke Bygningen til en ny udvidet Fødselsstiftelse.

I sit Ægteskab med Johanne f. Storm, en Datter af Provst 
Knud S. i Egtved og Ødsted, havde han Sønnen Christian Ancher 
Vilhelm G., der blev født 1780, Student 1797 og tog medicinsk 
Examen 1804. Ved Faderens Død var han Reservemedikus ved 
Frederiks Hospital, 1814 blev han Fysikus for Laaland-Falster, 1816 
for Nordsjælland og 1822 for Fyn. 15. Okt. 1847 døde han i Odense 
som Etatsraad.

Ingerslev, Danmarks Læger og Lægevæsen II, 531 f. 
Smith og Bladt, Den danske Lægestand, 4. Udg. 
Bibl. f. Læger II (1810), 284 ff. 
Hundrup, Doctores medicinæ. 
Personalhist. Tidsskrift 2. R. II, 191 ff. 

Jul. Petersen.



Guldencrone, s. Güldencrone.



Guldsmed, Hans Thomesen, o.1517-1602, Bibliothekar og Professor. 
Denne Mand, der ogsaa kaldes Johann Goldschmidt 
eller Johannes Thomæ Aurifaber, var født i Husum. I sine unge 
Aar gik han i Skole i Lybek, Hamborg og Luneburg. Senere 
besøgte han paa Christian III's Bekostning Universitetet i Løwen. 
Hjemkommen her fra indtraadte han i Kongens Tjeneste som en 
Slags Kammerskriver og blev 1544 indskreven ved Kjøbenhavns 
Universitet. Nogle Aar senere (formodentlig 1547) fik han tillige 
Kongens næppe ret store Bogsamling under sit Tilsyn. Han 
besørgede Indkjøbene dertil og havde som hørende til det mere
underordnede Hofpersonale Kosten paa Slottet. 1554 tog han 
Magistergraden i Kjøbenhavn. Det er ikke usandsynligt, at han 
har tænkt paa at blive Præst; men Kongen, som synes at have haft 
Godhed for ham, skaffede ham en Plads ved Universitetet, hvor 
han  o. 1557 blev pædagogisk Professor.

Da Frederik II var bleven Konge, mistede G. vel Kosten paa 
Slottet, men saa længe han var Bibliothekar (til 1569) fik han doge 
n aarlig Proviantlevering fra Slottet; tillige skaffede Kongen ham 
et Kanonikat i Slesvigs Kapitel. 1562 blev han Professor i Dialektik;
men da han omtrent ved samme Tid blev Universitetets Kvæstor 
eller Rentemester, saa synes han for en Del at have været fritaget 
for at holde Forelæsninger. 1567 gik han over til Lærestolen i 
Rhetorik, og derved blev han i sin følgende lange Levetid. 1569 
mistede han sit Kanonikat i Slesvig, da Hertug Adolf gjorde
Fordring paa, at han skulde holde Forelæsninger ved det Pædagogium 
i Byen Slesvig, som Hertugen vilde oprette, medens G. ikke vilde 
opgive sin Plads i Kjøbenhavn. Det lykkedes ikke Kong Frederik II, 
skjønt han endnu mange Aar efter gjorde Indsigelse imod, at G. 
var fortrængt fra sit Kanonikat, at hævde hans Besiddelse deraf. 
Da det mulig har været Lønnen for G.s Bibliothekarvirksomhed, 
opgav han denne, efter at Kanonikatet var tabt. 1571 maatte han 
fratræde Stillingen som Kvæstor, da Dr. Niels Hemmingsen gjorde 
hans Fratrædelse til Betingelse for sin egen Overtagelse af 
Rektorværdigheden ved Universitetet, hvilket noksom antyder, at hans 
Regnskabsførelse ikke betragtedes som mønsterværdig. Selv beklædte
G. Rektoratet 1575-77 og 1588-89 og var 1584-93 Frue 
Kirkes akademiske Værge. Men heller ikke i disse Stillinger kunde 
han holde sine Regnskaber i den tilbørlige Orden, noget, der gav 
Anledning til ikke ringe Ubehageligheder for ham. I sine senere 
Aar var han i det hele trykket af Pengeforlegenhed, dertil kom 
Alderdomssvaghed, der gjorde det mere og mere vanskeligt for 
ham at fylde sin Plads. Universitetet havde ingen Midler til at 
pensionere udtjente Lærere, og den gamle, svage Mand maatte 
derfor blive staaende i Nummer, indtil han endelig i en Alder af 
henved 85 Aar bortkaldtes ved Døden 29. Jan. 1602. Han var 2
Gange gift, sidste Gang (1577) med Elline, en Datter af hans
Kollega Professor Claus Skavbo. Af sit første Ægteskab havde han 
flere Sønner. -- Nogen stor Videnskabsmand var G. ikke, og hans
Skrifter  indskrænke sig til nogle Blade med Disputationsthemaer. 

Rørdam, Kbhvns Universitets Hist. 1537-1621, II, 490 ff.

H. P. Rørdam.



Gunhild, --1000--, Svend Tveskjægs Dronning, 
var en Datter af den polske Hertug Mstislav eller Miesko. Da Svend i Grønsund 
fangedes af Sigvalde, Høvding i Jomsborg, maatte han love at ægte 
G., med hvis Søster Sigvalde var gift; deres Broder Hertug Boleslaus 
Chrobry skulde til Gjengjæld ægte Svends Søster Thyra. Svend 
havde i Ægteskabet med G. Sønnerne Harald og Knud (f. o. 995); 
senere forskød han hende, og G. vendte tilbage til Hjemmet, hvorpaa 
Svend ægtede Sigrid Storraade. Umiddelbart efter Svends Død 
(1014) hentede hans Sønner deres Moder tilbage til Danmark.

Johannes C. H. R. Steenstrup.



Gunhild, o.1020-1038, Knud den stores Datter. I sit 
Ægteskab med Æthelreds Enke, Emma af Normandie (IV, 511), 
havde Knud 2 Børn, Hardeknud og G. I Juni 1035 aftalte Knud og Kejser 
Conrad II et Ægteskab mellem G. og Kejserens Søn Kong Henrik,
den senere Henrik III, men Knud opnaaede ikke at se Ægteskabet 
endelig stiftet, i det han døde 12. Nov. 1035. Brylluppet fandt 
Sted med stor Pragt i Juni 1036 i Nimwegen, hvor G. tillige kronedes
og antog Navnet Kunigunde. G. beskrives som en fin og sart 
Kvinde, af Legeme og Sind som et Barn. Svag af Helbred døde 
hun efter 2 Aars Ægteskab «ligesom paa Livets Tærskel» 18. Juli 
1038; hun havde kun ét Barn, Datteren Beatrix, der blev Abbedisse. 
Sagnet og Folkedigtningen har urigtigen til G. henført Fortællingen 
om en Dronning, der lige over for sin Ægtefælles Anklage for 
Utroskab beviste sin Uskyldighed ved at lade en Dværg som hendes 
Forsvarer i Enekamp strides med og besejre en Kæmpe.

Steindorff, Jahrbïcher des deutschen Reichs unter Heinrich III. 
J. Steenstrup, Normannerne III. 

Johannes C. H. R. Steenstrup.

 --1050--, Svend Estridsens Dronning">

Gunhild, -.1050--, Svend Estridsens Dronning. 
G., en Datter af den norske Jarl Svend Hakonsen (d. 1016), var først gift 
med den svenske Kong Anund Jacob. Efter hans Død (o. 1050) 
ægtede hun Svend Estridsen, hvilken Forbindelse vakte megen 
Forargelse hos Gejstligheden, da Svend og G. vare nær beslægtede, 
i det G.s Moder, Holmfrid, var en Halvsøster til Svends Moder, 
Estrid, og G. var Enke efter Svends Fætter. Faa Ærkebisp Adalberts 
Forlangende forskød Svend omsider G., hvorefter hun tog 
Bopæl i Vestergøtland, levede stille og ofrede sig for Velgjørenhed 
og andre fromme Gjerninger.

Johannes C. H. R. Steenstrup.



Gunnarsen, Halvard, (Halvardus Gunarius), --1608, Lektor i Theologi, Forfatter. 
Hans Fødselsaar og hans Forældres Navne 
ere ubekjendte; men hans Hjemstavn var utvivlsomt Sarpsborg eller 
denne Bys Omegn Efter fuldendt Skolegang i Oslo Kathedralskole
opholdt han sig først en kort Tid ved Kjøbenhavns Universitet, 
hvorefter han i Dec. 1566 begav sig til Rostock. Under sit 
langvarige Ophold i denne Universitetsstad sluttede han sig med stor 
Interesse til den humanistiske Retning, især saaledes som den
repræsenteredes af de rostockske lærde Caselius og Johs. Posselius. 
Han knyttede i Rostock litterære Forbindelser, som varede hele 
hans Liv igjennem. Efter at han 1572 havde taget Magistergraden, 
forlod han Rostock, opholdt sig derefter et Aars Tid i Wittenberg 
og var i Sommeren 1573 atter hjemme i Oslo. Her har han 
rimeligvis hjulpet den gamle og sygelige Lektor Jon Andersen i hans 
Embedsgjerning; i 1575 fik han Exspektancebrev paa at blive hans
Efterfølger, og da Jon Andersen døde i 1577, tiltraadte H. G. 
Lektoratet. Ved denne Tid ægtede han Anna Hjort, Datter af den 
ansete Provst Rasmus H. i Tønsberg og Bispedatteren Gidse Berg.

I den lange Tid -- mere end 30 Aar --, hvori H. G. virkede 
som Lektor i Oslo, førte han en hædret og lykkelig Tilværelse. 
Han sad i en Stilling, som netop svarede til hans Interesser, og 
som han udfyldte paa en Maade, der skaffede ham almindelig
Anerkjendelse, medens den tillige levnede ham Fritid nok til at 
sysle med omfattende litterære Foretagender. Han stod paa den 
fortroligste Fod med sin Biskop, Mag. Jens Nielsen, der dannede
Midtpunktet i den ret talrige Kreds af videnskabelig interesserede 
Mænd, som paa den Tid levede i det gamle Oslo. H. G. døde i 
Febr. eller Marts 1608. Hans Hustru overlevede ham i mange Aar; 
hvorvidt han har efterladt Børn, vides ikke.

H. G. var den mest produktive af alle paa hans Tid i Norge 
levende Forfattere. Af hans mange Skrifter -- der alle tryktes i 
Rostock i Aarene 1596-1606 -- ere de fleste af theologisk eller 
historisk Indhold. Blandt de første har «Aandelig Spørgsmaalsbog, 
sammendragen af den hellige Skrift» (1602), almindelig kaldet «Præstepinen», 
en forkortet Bearbejdelse af et Skrift af den tyske Præst Michael 
Saxe, vundet stor Udbredelse hos Almuen, hvem den har tjent lige 
saa meget til Fornøjelse som til Opbyggelse (Nyerup har optaget 
den i sin Bog om Morskabslæsning); den er udkommet mangfoldige
Gange og optrykkes fremdeles. I andre Skrifter har H. G. behandlet 
bibelske Æmner i latinske (til Dels ogsaa græske) Vers; enkelte af 
dem ere beregnede paa den studerende Ungdom. Af H. G.s historiske
Arbejder udkom først hans Bearbejdelse i latinske Hexametre 
af Carions Verdenshistorie (1596). Af ulige større Betydning er hans 
Norgeshistorie paa Latin («Chronicon regum Norvegiæ», 1606), 
ligeledes affattet i Hexametre, et meget omfangsrigt Værk, bygget paa 
den ved Jens Mortensen udgivne Oversættelse af Kongesagaerne; 
H. G. har her forstaaet at bringe Liv og Anskuelighed ind i sin 
Fortælling og lægger ofte adskilligt Skarpsyn for Dagen i sin 
Bedømmelse af Personer og Begivenheder. Af særlig Betydning er 
hans «Acrostichis» om Christian IV's Hylding ved Akershus i 1591, 
hvortil Forfatteren selv havde været Øjenvidne; dette kvikt skrevne 
Digt (udgivet 1606) kan endnu læses med Fornøjelse, hvorhos det 
indeholder ikke faa vigtige historiske Oplysninger. -- Som latinsk 
Digter kan næppe nogen af hans Landsmænd sættes over H. G.; 
hans Vers ere letlæste og velklingende, og man kan ikke frakjende 
ham poetisk Begavelse; i den episke Stil har han nærmest valgt 
Virgil som Mønster. I et enkelt Arbejde («Flores sapientiæ divinæ») 
har han ogsaa forsøgt sig som Digter i Modersmaalet, men med
meget mindre Held.

Halvardi Gunarii Acrostichis, udg. af A. E. Erichsen (i Aars og Voss' Skoles  Indbydelsesskrift 1870).

A. E. Erichsen.



Gunnarsson, Sigurður, 1812-78, Præst, 
Søn af Gunnar Gunnarsson og Elísabet Sigurðsdatter, fødtes paa Bondegaarden 
Ærlækur i Axarfjördur i det nordostlige Island 10. Okt. 1812. Tidlig 
faderløs kom S. G. i en ung Alder ud blandt fremmede, hvor han, 
beskæftiget med almindeligt Bondearbejde, hovedsagelig selv maatte 
sørge for sin Undervisning. Han var af Naturen kunstfærdig og 
tænkte derfor paa en Uddannelse som Haandværker, men blev dog, 
om end sent og med Afbrydelser, ved en Slægtnings Hjælp 
forberedt til den lærde Skole paa Bessastaðir, hvorfra han dimitteredes
1839 og saaledes nu, efter den Tids Skoleforhold, havde Adgang til 
islandske Præstekald. 1841 ægtede han Præstedatteren Bergljót 
Guttormsdatter, og efter i nogle Aar at have boet hos Svigerfaderen, 
beskæftiget med Landbrug og Undervisning, ansattes han 1845 som 
Præst paa Desjarmýri, hvorfra han 1861 forflyttedes til det ligeledes 
østlandske Kald Hallormsstaður. S. G. hørte under hele sin Embedstid
til Østlandets mest afholdte og ansete Mænd; han var en 
dygtig og samvittighedsfuld Præst, en fortrinlig Lærer, kunde ogsaa 
med Hensyn til Landbrug og andre praktiske Sysler afgive et 
Forbillede og bragte mange Hjælp ved sine Indsigter i Lægekunsten, 
saa at han endog under den herskende Mangel paa videnskabelig
uddannede Læger havde venia practicandi. Han var en menneskekjærlig 
og fædrelandssindet Mand med varm Interesse for ethvert 
Fremskridt og vidste i høj Grad at vække Almenaanden i vide 
Kredse. Han havde Sæde i Landsforsamlingen 1851 og paa Altinget 
1869 og 1871. Død 22. Nov. 1878. S. G. havde i sine yngre Dage 
som Ledsager for Mathematikeren B. Gunnlaugsson og Naturforskeren 
J. C. Schythe haft Lejlighed til at berejse Islands indre Højland, 
hvoraf han i Bladene «Þjóðólfur» og «Norðanfari» har givet 
interessante Beskrivelser. Historisk-topografiske Materialsamlinger til 
Østlandets Beskrivelse har han offentliggjort i «Safn til sögu Islands» II. 
Et historisk Aarsskrift, «Iðunn», udgav han 1860.

Andvari XIII (1887).

Kr. Kaalund.



Gunnarsson, Tryggvi, f. 1835, Forretningsmand, Politiker, 
er født 18. Okt. 1835 paa Laufás Præstegaard i det nordlige Island 
som Søn af Præsten Gunnar Gunnarsson og dennes Hustru, Jóhanna 
Briem, Datter af Sysselmand Gunnlaugur B. T. G. lærte Snedkerhaandværket 
hos en nærboende Slægtning, ægtede 1859 Præstedatteren ¨
Halldóra Thorsteinsdatter (d. 1875) og bosatte sig s. A. 
paa Gaarden Hallgilsstaðir i Fnjóskadalur i det nordostlige Island. 
1863 besøgte han Landboskolen paa Aas i Norge med Planer om 
en islandsk Landbrugsskole for Øje og var de følgende Aar
Formand for Egnens Landboforening. Da den almindelige Misfornøjelse 
med de bestaaende Handelsforhold 1871 gav sig Udslag i Stiftelsen 
af et indenlandsk, paa Nordlandet hjemmehørende Handelsselskab, 
det saakaldte «Gránufélag» -- senere efterfulgt af flere andre --, 
blev T. G. dettes Formand og maatte nu opgive Landbrug og 
Haandværk og bosætte sig i Kjøbenhavn. I de følgende Aar 
udviklede Selskabet, der har faste Etablissementer i forskjellige Havne 
paa Nord- og Østlandet, sig overordentlig og maa stadig regnes
for en af de største Forretninger i denne Del af Landet; det har 
øvet en betydelig Indflydelse og i flere Henseender virket 
reformerende med Hensyn til Handel og Næringsveje. Hans praktiske 
Dygtighed er bleven taget i Brug ved flere offentlige Bygningsforetagender, 
Broanlæg og lign., som ere foregaaede under hans 
Tilsyn og til Dels satte i Værk ved hans Initiativ. I det politiske 
Liv har T. G. taget virksom Del og øvet en betydelig Indflydelse. 
Han var Altingsmand 1869-85 og kæmpede ved Jón Sigurðssons Side 
for et udvidet Selvstyre, men efter at Altinget ved Forfatningsloven 
1874 havde faaet lovgivende Myndighed i Islands særlige 
Anliggender, lagde han Hovedvægten paa Udviklingen af Landets 
materielle Vilkaar. I de nærmest følgende Sessioner havde han 
en ledende Stilling paa Tinget, men trængtes 1885 til Side af et 
nydannet radikalt Parti, som støttedes af den indenlandske Presse. 
T. G. var Medstifter af det til Støtte ved Forfatningsstridens 
Gjennemførelse 1870-71 stiftede politisk-litterære Selskab «Thjódvinafélag» 
(*c: Folkevenneselskab) og har siden 1879 været dets 
Formand; det af Selskabet udgivne Aarsskrift, «Andvari», indeholder 
foruden politiske Opsatser vækkende og almenoplysende Afhandlinger 
med særligt Hensyn paa islandske Forhold. 

Kr. Kaalund.



Gunner, 1152-1251, Biskop i Viborg, 
er en af vor Middelalders ædleste og betydeligste Skikkelser, der paa flere Maader 
har bidraget til Valdemarstidens Storhed. G. var rimeligvis af god 
Byrd, studerede som mange andre danske i Paris og vandt især 
udstrakt Skriftkundskab og stor Dygtighed i «de 7 frie Kunster», 
saa at han blev en af Danmarks berømteste lærde. Ellers vide 
vi ikke noget om hans Liv, før han i moden Alder blev Cisterciensermunk
(1208). Allerede 1216 blev han valgt til Abbed i Øm 
og viste megen Iver og Nidkjærhed for Klosteret. Snart bleve 
imidlertid hans fremragende Evner udnyttede i en større Gjerning: 
1222 kunde Viborgs Domkapitel ikke enes om Bispevalget; Kardinal 
Gregorius de Crescentia, der var kommen til Danmark som Legat 
og havde været Studiefælle med G., fik da Kapitlet til at vælge 
ham, og Viborgs Klerus og Borgere modtoge ham i festligt Optog. 
Han var den Gang 70 Aar, men ungdommelig og kraftig. G.s 
Hu stod dog bestandig til Munkelivet; rent frivillig vedblev han 
som Biskop at overholde Cistercienserregelen med de hyppige Bedetimer, 
paa Rejser sprang han af Hesten for at knæle i Bøn. Kom 
han til Øm eller andre Cistercienserklostre, bar han simpel Kutte, 
forrettede Abbedens Hverv i hans Fravær og lod altid nogle af 
Munkene tage Plads ved det velbesatte Gjæstebord. I det hele var 
han alle Klosterfolks Ven; daglig sendte han Nonnerne i Asmild 
Mad og Drikke fra sit Hof, og i Julen gav han dem større Forsyninger. 
Mest var G. dog for sine egne Klerke; snart berigede 
han deres Aand, snart æggede han deres Skarpsind, snart gav han 
dem praktiske Vink, og hans fortrinlige Vejledning var efter deres 
eget Sigende mindst lige saa frugtbringende som et Universitetsstudium 
i Paris. Hans Lærlinger bleve da ogsaa efterspurgte: 
Johannes, som havde været hans Sekretær, blev Biskop i Børglum,
3 andre bleve Abbeder, flere bleve Provster, Priorer og Magistre. 
Sin dialektiske Færdighed glemte han aldrig. Med elskværdigt 
Lune kunde han sige til hjemkomne Pariserskolarer: «I lærde unge
Mennesker, der have læst og hørt saa meget i eders Fakultetsstudier 
og lige ere komne ud af Essen, belær nu os gamle, som 
knap nok kunne huske en lille Smule af disse Ting!» Saa stillede 
han dem et indviklet filosofisk Spørgsmaal, og det varede ikke 
længe, før han havde hildet dem i Tveføre. Samtidig var han 
ydmyg og from, punktlig og arbejdsom, aandfuld Prædikant og 
myndig Kirkestyrer. Han øgede Bispesædets Gods og overholdt 
strængt Tugt og Orden i Kirkerne og ved Kapitlet; Falk og Hund 
taaltes ikke ved hans Hof. Udaadsmænd eftergav han ikke nogen 
Kirkestraf, men det var ham en Glæde at vise Mildhed over for
mindre Forseelser og hjælpe og lindre overalt, hvor han kunde; 
gjærne gav han saaledes Afkald paa Sagefald. Gjæstfri gjorde 
han Julegilder for Stormændene, og aarlig beværtede han Viborgs 
Borgere paa Asmild med udsøgte Retter; men selv levede han 
maadeholdent og tarvelig, ens til alle Tider. Ved den friske og 
livsglade Biskops Bord raadede der en munter Tone; men G.s 
overlegne Personlighed holdt Lystigheden inden for de rette Grænser. 
Drukkenskab afskyede han, og han prædikede lejlighedsvis mod 
det stærke tyske Øl.

G. vandt alles Ærefrygt og Kjærlighed. Paven gjorde ham 
til Dommer i nogle danske Kirkeforhold. Ærkebiskop Uffe, der 
havde modtaget Vielsen af G., ærede ham som en Fader og 
udmærkede ham fremfor sig selv, skjønt den fordringsløse Olding 
gjorde alt for at afværge det. I høj Grad nød G. Kongens Tillid 
og fik stor Indflydelse paa hele Landets kirkelige og verdslige 
Anliggender. Medens han var Abbed, gjorde Valdemar II ham til 
Voldgiftsmand i Striden mellem Viborg Domkapitel og Vitskøl 
Kloster om Eng og Skov med Jagtret paa Læsø, og G. fik Forlig 
bragt til Veje (1219). Som Biskop havde han det ærefulde Hverv 
at hente Prinsesse Eleonore, den unge Valdemars Brud, i Portugal
(1229). End videre havde G. Del i Valdemar II's Helligbrødeforordning 
for Fyn (1228) og fremfor alt i Kongens sidste store Lovarbejde: 
rimeligvis har han nedskrevet Jyske Lovs Vedtægter og 
udformet Forordet med dets Grundsætninger for Rigsforfatningen,
der vise den stærkeste Paavirkning af kanonisk Ret; selv 
overværede han Lovens Kundgjørelse paa Danehoffet i Vordingborg 
i Marts 1241. Endnu paa Bispemødet i Odense 1245 indfandt G. 
sig og deltog i Bandlysningen over al Voldsfærd mod Kirken; nu 
vare alle Forhold i Landet imidlertid blevne mørkere, han følte 
Alderen tynge og søgte Ærkebispen om Afsked, men forgjæves. 
Henved 100 Aar gammel døde den virksomme Biskop omsider paa 
Asmild 25. Avg. 1251 og blev med stor Højtidelighed ført til Domkirken, 
hvor han, iklædt baade Cistercienserkutte og Bispeskrud, 
blev jordet foran Alteret i St. Kjelds Kapel. Snart efter 
udarbejdedes der i Øm Kloster et lille Livsbillede af G., vor eneste 
middelalderlige Levnedstegning af en ikke helgenkronet Mand.

Script, rer. Dan. V. 
Viborgbispen  Gunners Levned, overs. af H. Olrik, 1892.

Hans Olrik.



Gunner, --1249, Biskop i Ribe. 
G. var velstuderet Magister og blev ved Tuves Død Biskop i Ribe (1230). Han udmærkede sig ved Iver for at hæve sit Domkapitel af den Armod, som Tuves 
Udløsning efter Bornhøvedslaget havde voldet: før sin Tiltrædelse
skjænkede han det Gods i Folding, 1236 overlod han Kannikerne 
Bøderne for Helligbrøde af deres undergivne, og 1245 tillagde han 
Kapitlet et Aars Indtægt af hvert ledigt Sognekald. Bispens Halvdel
af Mønten i Ribe afstod G. Kongen imod Vederlag i Plovskatten, 
og af Hertug Abel tilkjøbte han sig Privilegier for 
biskoppeligt Gods i Sønderjylland. Ved Hovedbegivenheder som 
Danehoffet i Vordingborg 1241 og Odensemødet 1245 se vi G
. tilstede. Som Munkeven lignede han sin berømte Navne i Viborg. 

Paven gjorde ham derfor til særlig Værnsmand for alle 
Cisterciensere i Danmark (1234). Da 2 Ribekanniker 1232 grundede det 
første danske Franciskanerkloster, modtog G. de nye Munke med 
Ære, og 1246 nedlagde han Bispestaven for selv at indtræde i 
dette Kloster. Her døde han 21. Okt. 1249. Senere regnede man 
med urette Løgum, der havde nydt godt af hans Gavmildhed, for
hans Gravsted.

Kinch, Ribe Bys Hist. I, 49 ff.

Hans Olrik.



Gunnersen, Birger (Byrge), --1519, Ærkebiskop, 
var Søn af en fattig Landsbydegn (Klokker) i Lindebjærg Sogn i Himble 
Herred, Nørre Halland. Hans Fødselsaar maa vel falde o. 1440 eller 
lidt senere, siden han allerede fik sin første gejstlige Indvielse 
(ordines minores) af Biskop Oluf Daa i Roskilde (d. 1461). Først
havde han gaaet i Skole i Varberg, senere i Roskilde, derpaa i 
5 Aar i Skara. Efter at have fuldendt sin Uddannelse ved det 
nylig (1456) oprettede Universitet i Greifswald, hvor han tog den 
filos. Magistergrad, blev han Forstander for Domskolen i Lund, 
hvorpaa han ved en gejstlig Velynders Hjælp 1474 blev yngste
Skriver i Christian T s Kancelli. 2 l/2 Aar efter (1477) blev han 
Dronning Dorotheas Kansler, blev tillige Sognepræst i Kalundborg, 
hvor Dronningen i sin Enkestand ofte opholdt sig, Kannik i 
Lund og til sidst Ærkedegn i Roskilde, den højeste Stilling ved
Domkapitlet. Efter Dronning Dorotheas Død (1495) blev han 
strax Kansler hos Kong Hans' Dronning, Christine, og derpaa 
7. Juni 1497 valgt til Ærkebiskop i Lund. Aaret efter fik han 
pavelig Bekræftelse paa denne Stilling, hvormed Værdighederne 
som pavelig Legat og Sveriges Primas vare forbundne.

Den fattige Degns Søn havde saaledes ved egen Dygtighed 
og heldige Omstændigheder opnaaet den højeste Stilling i den 
nordiske Kirke. Han skildres som lille af Væxt og uanselig i hele 
sit Ydre, jævn af Sæder og Væsen; men dog forstod han med en 
forbavsende Kraft at hævde sin og Kirkens Stilling under de
vanskeligste Forhold. Han kom strax i en heftig Strid med saa godt 
som hele det skaanske Aristokrati, der paa mange Maader forgreb 
sig paa Kirkens Ejendomme, især med sin adelige Forgænger 
Jens Brostrups mange Slægtninge, der imod givne Løfter havde 
faaet de fleste af Ærkesædets Hovedgaarde og Ejendomme i Pant 
eller Forlening. Uden at have adelige Venner at støtte sig til 
begyndte B. strax en ihærdig Kamp herimod i Ærkestolens Interesse; 
han maatte da gjøre St. Laurentii Dug bredere, som han 
kaldte det, *c: holde en væbnet Styrke saa stor som ingen tidligere
Ærkebiskop, hvilket for øvrigt ogsaa kom Kongerne til gode under 
deres Kampe med Sverige. Hans værste Modstander var den 
voldsomme Rigsraad Niels Hack til Hikkeberg, gift med Jens 
Brostrups Broderdatter, en Mand, der paa mange Maader forgreb 
sig paa Kirkens Ejendomme, og med hvem Ærkebispen strax 1497 
kom i en ligefrem Fejde. Rigshofmesteren selv, Poul Laxmand, der 
som Ejer af Aagerup i Skaane ogsaa var kommen i Strid med 
Ærkebispen, holdt sin skjærmende Haand over dennes Fjender, 
saa at B. ingen Vegne kom ad Rettens Vej. Ja, da B. i from 
Ihukommelse af sin Barndoms Hjem havde optaget et Lindetræ med 
en Himmel over (Himble Herred) i sit ærkebiskoppelige Vaabentegn, 
klagede Niels Hacks Fætter Hr. Henrik Krummedige, der 
ogsaa havde et Lindetræ i sit Vaaben, til Rigsraadet herover som 
et Bevis paa Ærkebispens Hovmod. Værst blev det dog, da B. 
ansaa det som sin Pligt at angive for Kong Hans, at Poul Laxmand, 
den rige Ridder Oluf Stigsen (Krognos) og, som det synes, 
ogsaa Niels Hack og flere andre Skaanske Adelsmænd ved Fastelavnstid 
1500, altsaa lige efter Nederlaget i Ditmarsken, paa Poul
Laxmands Forlening Sølvitsborg skulde have indgaaet et Forbund 
«paa Kongens argeste og værste». Følgen heraf blev, at Poul 
Laxmand aabenlyst undsagde B. i Kongens Nærværelse og paaførte 
ham Fejde. B. indgav da en heftig Klage over «Hr. Laxmand» 
og Niels Hack, hvori han ikke direkte tog Beskyldningerne for 
Højforræderi tilbage. Om Sagens LMfald vides kun, at Oluf Stigsen 
med 36 Mededsmænd (3 Tyvltered) fralagde sig Beskyldningerne 
for sit Vedkommende (Okt. 1501); men Sagen fik et Efterspil, da 
Kongen det følgende Aar efter Hr. Laxmands Mord inddrog alle 
hans Godser i Følge en Rigsraadskjendelse, hvori B. deltog, fordi
han skulde have staaet i forrædersk Forbindelse med Sverige og 
i flere gode Mænds Nærværelse erklæret, at Kongen var Danmarks 
Rige en skadelig Herre. Herved sigtes aabenbart til Sølvitsborg-Mødet.

Striden med Niels Hack fortsattes, indtil denne i Jan. 1508 
paa Helsingborg Slot, hvor baade Kongen og B. da vare tilstede, 
dræbtes af den da afdøde Oluf Stigsens Svigersøn, Anders Bille 
(II, 200). Stridighederne med Niels Hacks Arvinger og den øvrige 
skaanske Adel vedbleve dog stadig; ogsaa mod Kongemagten maatte 
B. ligeledes flere Gange hævde Kirkens Sag. Allerede Kong Hans 
begyndte 1504 en Proces med Ærkestolen om Bornholms Afstaaelse,
som B. dog fik forhindret. For øvrigt deltog B. som Rigsraadets 
øverste Medlem selvfølgelig i Unionstidens mange Møder og 
understøttede efter Evne Kongernes Bestræbelser for at vinde Sverige. 
Men til Christian II blev hans Forhold efterhaanden spændt. Han 
hævdede Kirkens Sag, da Christian II som Statholder i Norge
havde ladet Biskop Carl af Hamar fængsle, og søgte at faa 
Biskoppen i sin Varetægt; men da B. derpaa allerede i Kong Hans' 
Tid søgte at faa sin Kansler, Adser Pedersen, en borgerlig født 
Mand af stor Dygtighed, til sin Efterfølger, fik Christian II det 
hindret. Senere understøttede Kongen den yngre Niels Hack (til 
Mogenstrup) i hans Kamp mod Kirkens formentlige Overgreb og 
medførte herved Tab for Kirken. Ogsaa Niels Brahe til Vandaas 
(II, 596) fandt i sin langvarige Strid med B. om Gods paa 
Bornholm Understøttelse hos Kongen. Senere maatte B. paatage sig 
det ubehagelige Hverv at modtage Biskop Jens Andersen (Beldenak) 
som Fange under dennes Strid med Kongen; men endnu 
farligere blev Stillingen, da Kongen i sin Vrede vilde lade den 
pavelige Legat Arcimboldus fange under dennes Ophold hos B., hvilket 
dog hindredes ved Legatens hurtige Flugt til Sverige. Under alt 
dette forstod B. dog i sin Levetid i alt væsentligt at hævde
Ærkestolens og Kirkens Stilling over for Kongen, især da han ogsaa i 
Striden med Sverige optraadte som Kirkens Forsvarer, i det han 
for sidste Gang i Nordens Historie hævdede sin Stilling som 
Sveriges Primas ved to Gange at slynge Bandstraalen mod Sten
Sture og den svenske Kirkes øvrige Fjender, første Gang 1517 af 
egen Magtfuldkommenhed, anden Gang 1519 som Pavens Mandatarius.

Ogsaa paa andre Maader havde B. med Iver taget sig af 
Kirken og sit Stifts Anliggender. Synodalstatutter for Præsteskabet 
fastsattes; mange Forhold angaaende Landsbykirkerne og Præsterne 
ordnedes; en Skole oprettedes i Rønne for Bornholms Indbyggere; 
det nystiftede Universitet tillagdes der aarlige Bidrag af hver Kirke 
og Sognepræst, og lign.; Christiern Pedersens Udgave af Saxe 
bekostedes for en Del af B. Men især sørgede han som from 
Katholik for Oprettelsen af Gudstjenester paa flere Steder. I
Lindebjærg Kirke stiftede han Messer for sine Forældre og Slægtninge; 
men betydeligst var dog den store Gudstjeneste, som han 
til Ære for Jomfru Marie og en Mængde Helgener stiftede i den 
af ham selv ombyggede Krypt i Lunds Kirke, og hvortil han 
skjænkede det store Gods, han efterhaanden havde erhvervet sig, 
deriblandt Hr. Laxmands tidligere Hovedgaard Aagerup, som han 
havde kjøbt af Kongen. Store Messer knyttedes hertil, ikke blot 
for ham selv, hans Forældre og Slægtninge, men overhovedet for 
alle, som det fattige Barn stod i Taknemmelighedsgjæld til, lige 
fra hans Jordemoder, alle de Borgerfolk, han havde været i Huset 
hos, en Mængde gejstlige, lave og høje, indtil de Konger og 
Dronninger, han havde tjent. 1. April 1519 bekræftedes den store 
Stiftelse af Arcimboldus. 10. Dec. s. A. døde den fromme 
Ærkebiskop og stededes 12. Dec. til Hvile i Krypten. Men næppe 
havde han lukket sine Øjne, «mæt af Dage», før Trængslerne for 
Alvor begyndte for den Kirke, han med saa stor Iver og saa stor 
Dygtighed havde søgt at skjærme. Gudstjenesten i Krypten 
bestod dog endnu til Dels i Christian IV's Dage, selvfølgelig under 
en protestantisk Form.

Huitfeldt, Bispekrøn. 
Pontoppidan, Annales eccles. Dan. II, 394 ff. 
Suhms Saml. t. d. danske Hist. I, 3, 1 ff. 
Allen, De tre nord. Rigers Hist. III, 2, 63. 
Brasch, Gl. Eiere af Bregentved S. 63 ff. 
Saml. t. Skånes hist. II, 1 ff. (1874); III, 159 ff. 
Ældste Archivregistraturer IV, 291 ff. 

A. Heise.



Gunnerus, Johan Ernst, 1718-73, Biskop, Naturforsker,
er født i Christiania 26. Febr. 1718. Faderen, Erasmus G. (d. 20. Nov. 
1732 som Stadsfysikus), synes at have været Nordmand; Moderen, 
Anna f. Gerhard, var fra Skotland. G. kom 1729 i Christiania 
Skole, hvorfra han dimitteredes 1737. Han glimrede ved Examen 
artium, og det kan ikke undre, naar der -- efter hans egne Ord -- 
næppe var nogen klassisk Avtor, han ikke allerede i Skolen havde 
læst foruden en hel Del ældre filologiske Skrifter. Hans dygtige
Lærere, Rektor Jacob Rasch og Konrektor E. N. Arbien, fritoge 
ham for at læse den Tids «usle filosofiske Lærebøger», og allerede 
som Skolediscipel kunde han holde filologiske Forelæsninger for 
Kammerater. I Kjøbenhavn blev han kun kort, da han snart 
maatte vende tilbage til sin fattige Moder, informere, prædike og 
paa egen Haand studere Filosofi og Theologi til 1740, da han atter 
drog til Kjøbenhavn og blev Baccalaureus. Han blev her nu i 2 
Aar, fik da et kongeligt Stipendium og rejste til Halle, hvor han i
2 Aar studerede de forskjelligste Videnskaber, medens han tillige 
var Hovmester hos en liflandsk Adelsmand, v. Stahl. Da denne 
gik i fransk Tjeneste, drog han med 2 kurlandske Herrer, v. Medem, 
til Jena. Maaske det var Forholdet til disse, der strax ved 
Ankomsten 18. Dec. 1745 bekostede G.s Magisterpromotion, som førte 
ham til dette paa hin Tid ikke blomstrende Universitet. Her var 
imidlertid en Størrelse som Joachim Darjes, der kan have tiltrukket 
G., som slog sig ned her og i 2 Aar fortsatte sine Studier i de
forskjelligste Retninger.

Han var tidlig bleven bekjendt som en af de dybere Wolfianere, 
man satte ham i Klasse med Baumgarten, Reusch, Meier o. fl., 
og man tør efter hans litterære Produktion antage, at det er de 
filosofiske Studier, der have fængslet ham her i de mange Aar, og 
at han maaske har haabet paa denne Vej at gjøre Lykke. Her 
har vel imidlertid Fattigdommen været ham en Hindring, da det 
ellers er vanskeligt at forstaa, at han ikke tog Doktorgraden. 1747 
optraadte han som Forfatter med 2 latinske Traktater, hvori han 
vilde bevise, at de nyere Filosofers Lære om Friheden stemte overens
med Theologernes. Forelæsninger havde han hidtil ikke holdt, 
men i Begyndelsen af 1748 blev J. E. Schubert, Præst i Stadthagen 
og Privatdocent i Jena, kaldet til Professor i Helmstedt, og G. 
paatog sig da at tilendebringe et af ham paabegyndt Kollegium. Efter
at have disputeret pro venia docendi begyndte han da at holde 
Forelæsninger og synes her at være kommen paa sin rette Plads. 
Han tog derhos fat paa det betydelige Arbejde over Natur- og 
Folkeretten, som han tilendebragte i 4 Aar, i det han læste 8 Timer
ugentlig hvert Semester og saa ved Siden heraf i 8 Bind (1748-52) 
udgav sit Arbejde som Fortolkning af Darjes' Kompendium 
(«Erklärung des Natur- und Volkerrechts nach den Grundsätzen des 
Herrn Darjes»), fra hvilket han i enkelte Punkter afveg. Har han 
nu ved dette Arbejde skaffet sig Venner og Beundrere inden den 
akademiske Ungdom, saa fik han ogsaa føle, hvor farligt det var 
at optræde mod en Størrelse som Darjes. Denne optraadte i et 
Skrift mod G., efter at den 1. Del af hans Værk var udkommen, 
og snart løftede flere sin Røst. G. blev ikke sine Modstandere
Svar skyldig, men synes ikke at have befæstet sit Ry ved denne 
Strid, da de lærde Tidsskrifter, der med Velvilje havde omtalt hans 
tidligere Arbejder, forbigik dette hans betydeligste Værk med 
Tavshed. Om noget Avancement blev der ikke Tale for G. i Jena,
men hans Dygtighed maatte erkjendes, og han blev mod Slutningen 
af sit Ophold her (1753) Adjunctus designatus ved det 
filosofiske Fakultet og begyndte at foredrage «Mathematikken og alle 
Filosofiens Dele». Ved denne Tid blev han ogsaa optagen i det 
latinske Selskab, og dette var da alt, hvad han her opnaaede. 
Noget egentlig nyt og stort kan G. ikke siges at have baaret frem 
under sin ihærdige filosofiske Virksomhed i Tyskland, medens han 
vel maa betragtes som en dygtig Bearbejder af de Ideer, som 
bevægede Tiden inden det Leibnitz-Wolfske Systems Ramme. At 
han befæstede sit Ry inden den Kreds, hvor han arbejdede og 
stred, er rimeligt nok, om det end ikke er kommet saa vidt, som 
man senere antog (Suhm, Saml. Skr. VII, 50). Til hans Fædreland 
kan det næppe være naaet, da han ikke nævnes i «Kjøbenhavns 
lærde Tidender» alle de Aar, han var i Tyskland.

G. var ikke længer ung, og hvor vel han end befandt sig ved 
det tyske Studenterliv, med hvis Duelvæsen og ubundne Levemaade 
han ikke var ukjendt, maatte han dog nu tænke paa sin Fremtid. 
Maaske har en saadan Tanke ligget i Tilegnelsen af hans store 
Værk om Natur- og Folkeretten til Kong Frederik V. Muligens 
har man ogsaa nu søgt at finde en Plads til ham i Danmark, og
da Herlufsholms Kald i Nov. 1754 blev ledigt, kaldedes han hertil, 
hvorhos han fik Titel af Professor og blev Lector lingvæ Hebraicæ 
ved Skolen 13. Dec. s. A. At han i Jena fik Tilbud om et 
Professorat, som Brodersønnen N. D. G. fortæller, er lidet rimeligt,
medens det tør anses sikkert, at man der vilde have ham til 
Rektor ved Latinskolen. Herlufsholms Kald har han næppe søgt, da 
han ikke havde Attestats, og ingen Ansøgning fra ham er funden. 
Ved Paasketid 1755 kom han til Kjøbenhavn, hvor han snart fik
Anledning til at optræde ved en af Professor Obelitz afholdt 
Disputats og vakte Opsigt, men ikke ubetinget Anerkjendelse. 12. Juni 
1755 blev han ordineret efter at være fritagen for Attestats. Til 
Herlufsholm kom han imidlertid ikke, og som Præst kom han aldrig
til at virke. Der blev indledet Forhandlinger med Kommunitetsprovsten 
N. Nannestad om at bytte Embede, og det lykkedes, saa 
G. 10. Sept. 1755 kunde udnævnes til Kommunitetsprovst, hvorhos 
han blev Biskoppens Vikar ved Universitetet. Han forlovede sig 
med en Jomfru Hagen, Søster til Professorinde Kratzenstein, men 
hævede snart Forbindelsen, gav sin forlovede Erstatning i Penge 
og paadrog sig ubehagelig Omtale. Det anfægtede ham dog ikke, 
og han begyndte strax en Forelæsningsvirksomhed, som vistnok paa 
den Tid var enestaaende i Kjøbenhavn. Han læste over Theologi, 
Logik, Metafysik, Natur- og Folkeret, -- holdt 4 Kollegier om Dagen 
foruden sine akademiske Forelæsninger. Det klinger næsten utroligt, 
men hans Arbejdskraft maa have været lige saa stor som hans 
polyhistoriske Viden. Ved Siden af denne betydelige akademiske 
Gjerning gik ogsaa her en Forfattervirksomhed, der ikke ved sit 
Omfang alene maatte vække den største Opmærksomhed, og fra nu af 
have ogsaa de lærde Tidender nok at fortælle om ham. Endnu 
før han havde tiltraadt sin Lærestol, udkom hans «Institutiones 
theologiæ dogmaticæ», hvori han efter Wolfs Methode søger at forklare
de gamle Theologer, navnlig Baier, medens han dog ogsaa vil have 
fremført originale Tanker, navnlig til Klargjørelse af den Helligaands 
Vidnesbyrd og Maaden, hvorpaa det opkommer i Sjælen. 
Maalet for Verdensstyrelsen sætter han ikke i Guds Forherligelse, 
men i Menneskenes Lyksalighed, som han dog vil forlige med 
Læren om Helvedstraffenes Evighed. Han optræder her med stor 
formel Dygtighed, der ogsaa maa erkjendes i hans mindre 
theologiske Arbejder. Ved Siden af disse maa nævnes hans Metafysik 
(1757), der roses som et særdeles godt Arbejde. At han gjorde 
Lykke og samlede mange Tilhørere, blandt hvilke mærkes B. Riisbrigh
og Tyge Rothe, maa vel ikke blot tilskrives hans Personlighed, 
Kraft og Iver, men ogsaa Forholdene ved Universitetet, hvor Wolfs 
Filosofi hidtil ikke havde fundet synderligt Indpas. Som en 
Nyhedernes Mand af uomtvistelig Dygtighed og temmelig utilhyllet 
Lyst til at fremhæve sig selv fandt han baade Modstandere og Misundere.

G. blev ikke længe i Kjøbenhavn. I Juli 1758 blev Throndhjems 
Bispestol ledig, og G. blev under en Avdiens hos Kongen 
af denne lykønsket som dens Indehaver, hvortil han faa Dage efter 
(31. Juli) blev udnævnt. Det antages, at hans Stilling som
Overhovmester i Grev Moltkes Hus har givet Anledning hertil. G. drog 
til Norge, medens B. Riisbrigh, J. Wøldike, C. G. Seydlitz og 
J. Sivertsen paa en Maade fortsatte hans Gjerning ved Foredrag 
og Disputatser over hans filosofiske Kompendier. Selv havde han 
begyndt paa kirkehistoriske Forelæsninger, og han traadte frem for 
sit Stifts Gejstlighed med kirkehistoriske Tanker i sit Hyrdebrev 
(1758), mod hvis Rettroenhed der intet er at bemærke, om det end 
kan ses, at dets Forfatter ikke hører den gamle Tid til. Han 
anbefaler sine Præster Joh. Arndt og Spener, medens han indtrængende 
lægger dem paa Hjærte at vedblive med videnskabelig, navnlig
filosofisk, Syssel. Størst Interesse har dette Hyrdebrev ved den 
udførlige Fortegnelse over alle i Throndhjems Stift fødte eller bosatte 
Forfattere efter Reformationen. Han udtalte her, at han agtede at 
oprette et videnskabeligt Selskab, som han ogsaa strax med Suhm 
og G. Schøning satte i Værk. 1. Bind af dets Skrifter (1761) 
aabnede han med en Afhandling om Sjælens Udødelighed. Ved 
Jubelfesten 1760 blev han Dr. theol. Videnskabsselskabet blev 1767
kongeligt og har siden haft ikke ringe Betydning for Stiftet. G. 
satte sig til Formaal at virke for Videnskabelighed i sit Fødeland. 
Han begyndte med Historien, men fandt snart i Zoologien og 
Botanikken aldeles ubearbejdede Felter, hvor han kunde udrette mere. 
Hvad han her har bragt for Dagen omtales nedenfor, og her skal 
kun bemærkes den Iver, han optændte hos Præster og andre Mænd 
for at indsamle mærkelige Sager, og den Interesse, han saa ofte 
viste for at efterspore de overtroiske Forestillinger, der knyttede sig 
til forskjellige Planter og Dyr. Fra fjendtligt Hold (N. C. Friis) fik 
han Bebrejdelser for, at han brugte Tiden paa sine Visitatser til 
at fremme sine naturvidenskabelige Interesser. Dette er sikkert
nok, men der er ingen Grund til den Tanke, at han for disses 
Skyld forsømte sit Embede. Dette fik den ovennævnte Forfatter selv 
bedst føle, da G. afslørede hans mislige Forhold som Kasserer for 
Missionen (V, 445). Han var en flittig Visitator, blev en varm Talsmand 
for Finnerne og en god Støtte for det i hans Tid virkende 
Seminarium Lapponicum. De Erklæringer, der ere fundne fra hans 
Haand, lade i Klarhed, Bestemthed og frimodige -- til Dels noget 
hensynsløse -- Udtalelser intet tilbage at ønske. For Bispearkivet
indsamlede han en Del kirkehistoriske Aktstykker.

G. er en af de første -- om ikke den første --, der har 
udtalt Ønsket om et Universitet i Norge -- i en Tale paa Christian VII's 
Fødselsdag 1768 --, og det saa en Tid ud til, at han skulde blive 
Redskab til dets Opfyldelse. Ved Kabinetsordre af 4. Jan. 1771
paalagde Struensee Konsistoriet at udkaste en ny Plan for 
Universitetets Virksomhed. Der indkom flere Projekter, men der blev 
foreløbig intet Hensyn taget til dem, hvorimod Struensee om Sommeren 
efter Opfordring af Livlægen C. J. Berger kaldte G. til Danmark for at 
udarbejde nye Reformforslag. G. kom til Kjøbenhavn i Okt. 1771 og 
fik de indkomne Projekter til Behandling. Det gik hurtig, og allerede
16. Dec. fremkom han med sin Plan i 2 Udkast. Disses Enkeltheder 
findes i Nyerups Skildring af Tilstanden i Danmark og Norge 
i ældre og nyere Tider III, 2, 383 ff. Han vilde skaffe Universitetet en 
fastere Styrelse ved en Vicekansler, afskaffe Professorernes corpora,
Rangordningen mellem Fakulteterne og Disputerøvelserne ved 
Kommunitetet, medens Forelæsningerne skulde ophjælpes. Der indløb en 
Mængde Breve til ham om, at han skulde arbejde for et Universitet 
i Norge, og han udkastede da ogsaa en Plan til et saadant, der 
skulde have sit Sæde i Christianssand. Hid vilde han i saa Fald 
have Videnskabsselskabet flyttet og ønskede selv her at være 
Vicekansler. Sin Amanuensis i Kjøbenhavn, J. H. Tauber, vilde han have 
til Professor i Norge og, da der herom ikke blev Tale, til Konrektor
i Throndhjem og Sekretær i Videnskabsselskabet. Hans inderlige 
Tilslutning til denne Repræsentant for den begyndende Rationalisme 
synes at betegne hos ham en Opgiven af den gamle Orthodoxi. 
Universitetsplanen faldt med Begivenheden 17. Jan. 1772, men meget 
af den kom op i en følgende Tid.

G. vendte tilbage til Throndhjem i Sommeren 1772 og opgav 
snart al Tanke om Universitetssagerne. Til en Forandring i hans 
Stilling aabnede der sig en Udsigt, da Biskop Nannestad i 
Christiania blev syg i Marts 1773, men inden han resignerede, var G. 
død under sin Visitats i Christianssund 25. Sept. 1773. Han var
ugift, men efterlod dog en Gjæld paa 9000 Rdl. Han var en slet 
Husholder og havde megen fattig Familie. Der er maaske ingen 
Nordmand, der forholdsvis har udrettet saa meget for den 
videnskabelige Dannelse blandt sine Landsmænd som G., og den 
Berømmelse, hvormed hans Navn er kommet til Efterverdenen, skriver 
sig væsentlig fra hans Virksomhed i Fødelandet, som han var inderlig 
hengiven. Om hans moralske Forhold har Jens Møller paa et Par 
Steder udtalt sig skarpt.

L. Daae, Throndhjems Stifts geistl. Hist. S. 174 ff. 
Worm, Lex. ov. lærde Mænd.

D. Thrap.

-- Som videnskabelig Naturforsker indtager J. E. Gunnerus 
ikke nogen fremragende Stilling, men han maa betragtes som en 
intelligent og kundskabsrig Dilettant, der med Iver og Dygtighed
benyttede den udmærkede Lejlighed, som hans udstrakte Visitatsrejser 
i forholdsvis lidet kjendte Egne gave ham, til at gjøre 
Iagttagelser og berige sin Indsigt i Naturvidenskaberne, navnlig i 
Zoologien. Resultaterne af sine Undersøgelser nedlagde han i en 
større Række Afhandlinger, af hvilke de fleste offentliggjordes i 
«Det throndhjemske Selskabs Skrifter» og «Det kgl. norske 
Videnskabernes Selskabs Skrifter», bl. a. «Om Havhesten (Procellaria 
Grønlandiæ)», «Om nogle lomartede Fugle », «Om et Søtræ, kaldet
Gorgonia flabelliformis» og «Kritiske Tanker om Kraken, Søormen 
og nogle flere Vidunder i Havet», hvilket sidste Arbejde, der 
baade vidner om Lærdom og Skarpsindighed, dog først udkom 
adskillige Aar efter hans Død, nemlig i 1784. Han forener i denne 
Afhandling sin Opgave som gejstlig med sin Virksomhed som 
Zoolog, i det han søger at udrydde de overtroiske Forestillinger, 
som især hos den lavere Del af Befolkningen knyttede sig til 
Beretningen om disse Fabeldyr. Ved sine 2 Afhandlinger om Brugden
(Sqvalus maximus), som «efter al Formodning har været den Fisk, 
som opslugede Profeten Jonas», leverede han værdifulde Bidrag til 
denne interessante Hajfisks endnu paa mange Punkter uopklarede 
Naturhistorie og navnlig Saadanne Oplysninger om dens mærkelige
Gjællebarder, at det, om end først 100 Aar senere (ved Steenstrups 
Undersøgelser), lykkedes at fastslaa den rette Tydning af disse 
Organer ved Hjælp af hans Meddelelser. I «Det kjøbenhavnske 
Selskabs Skrifter» X (1770) findes en ret værdifuld Afhandling af 
G., betitlet «Nogle smaa rare og mestendelen nye norske Sødyr» 
og forsynet med en Tavle. -- Det var dog ikke Zoologien 
alene, der fængslede G.s Interesse. Ogsaa paa Botanikkens og 
Mineralogiens Omraader gjorde han Undersøgelser (jvfr. ndfr.). 
Han udgav saaledes «Adskillige Anmærkninger, fornemmelig i 
Henseende til Mineralier i Nordland og Finmarken» (1761). Hvad der 
endnu existerer af G.s naturhistoriske Samlinger, findes i det 
throndhjemske Musæum.

Jonas Collin.

-- J. E. Gunnerus har ogsaa gjort sig fortjent ved botaniske 
Arbejder, særlig ved sin «Flora Norvegica», en i sin Tid meget 
anset og med til Dels fortrinlige Kobbertavler udstyret Foliant, 
hvis 1. Del udkom i Throndhjem 1766, 2. Del i Kjøbenhavn 1772, 
og som i henved et Aarhundrede var den eneste nogenlunde
fuldstændige Fortegnelse over norske Planter. Over 1100 Arter ere 
beskrevne og ledsagede af talrige Angivelser om deres Udbredelse 
i Norge; ligeledes ere mange gængse Trivialnavne meddelte, og 
særlig udførlig er for mange Arters Vedkommende angivet deres 
Anvendelse i de forskjellige Egne af Landet, hvilke økonomiske 
Meddelelser Forfatteren synes at have anset for Hovedsagen. Der 
findes ikke mindre end 350 blomsterløse Planter optagne i Floraen, 
et for den Tid ikke ringe Antal. G. har ogsaa efterladt ét paa 
hans mange og lange Visitatsrejser indsamlet Herbarium, der dog 
peger hen paa, at Bestemmelserne i hans Flora ikke altid ere 
paalidelige, ligesom de af ham opstillede nye Plantearter i mange 
Tilfælde ikke have kunnet bestaa for en senere Kritik. En paa
den sydlige Halvkugle hjemmehørende Planteslægt Gunnera er af 
Linné opkaldt til Ære for ham.

E. Rostrup.



Gunnerus, Niels Dorph, 1751-1789, Amtmand, botanisk Forfatter, 
blev født 13. Juni 1751. Hans Fader var Peter G. (f. 
1723 i Christiania, resid. Kapellan i Ejdanger, d. 1759); hans Moder 
hed Marthe Karine Olsdatter f. Dorph (d. 1762). I 1763 kom han i 
Huset hos Farbroderen, ovfr. nævnte J. E. G., som senere støttede 
ham under hans Studeringer. Han deponerede fra Throndhjem 
1770 og studerede ved Kjøbenhavns Universitet især de økonomiske 
og naturhistoriske Fag under Professorerne Chr. Fabricius, Friis 
Rottbøll og M. T. Brünnich, der alle bevidnede, at han havde 
ualmindelige Indsigter i disse Fag. Han blev 1772 Alumnus paa 
Borchs Kollegium. 1774 blev han Foged i Inderøen (Throndhjems 
Stift) og 1788 Amtmand i Nordre Bergenfyus Amt, i hvilket Embede
han allerede døde 25. April 1789. 1773 og 1774 udgav han nogle 
økonomisk-botaniske Afhandlinger, saaledes en Dissertation om 
de hjemlandske Planters Anvendelse til Farvning, ligesom han 
under Titel af «Samlinger til Husholdningsvidenskaberne» begyndte 
et Tidsskrift, hvoraf dog kun udkom 1. Binds 1. Hæfte, 
indeholdende en «Økonomisk Afhandling om Dannemarks og Norges 
naturlige Fordele til Føde for Mennesket af Planteriget», fuld af 
velmente, men overdrevent priste Anvisninger paa en Mængde 
vildtvoxende Urters Anvendelse til Mad og Drikke, til Syltning 
og Krydderi. Han har end videre skrevet en Fortale til 2. Del af 
hans Farbroders «Flora Norvegica», der udkom som et posthumt 
Værk, hvori han giver en udførlig Biografi af Forfatteren. Han 
ophørte dog snart med sin publicistiske Virksomhed, og flere 
lejlighedsvis bebudede Artikler bleve aldrig offentliggjorte.

Nyerup, Lit. Lex.

E. Rostrup.



Gunnlaugsson, Bjørn, 1788-1876, Mathematiker, Korttegner, 
er født 25. Sept. 1788 i det nordlige Island paa Bondegaarden 
Tannstaðir i Húnavatns Syssel af Forældrene Gunnlaugur Magnússon 
og Ólöf Bjarnardatter. Faderen havde Anlæg for Beregning og 
Konstruktion, og lignende Evner gjenfindes hos Sønnen, om end 
i noget andet Form. B. G., der daarlig passede til praktisk 
Virksomhed og hele Livet igjennem udelukkende gik op i sin 
Videnskab, dimitteredes efter privat Forberedelse 1808. De følgende 
Aar synes han paa egen Haand at have fortsat sine mathematiske
Studier, hjulpet ved Forbindelsen med nogle ved Kystopmaalingen 
ansatte danske Officerer. 1817 indskreves han ved Kjøbenhavns 
Universitet, hvor han tog 2. Examen, men i øvrigt ofrede sig for
Mathematikken og 2 Gange vandt Guldmedaillen for Besvarelsen af 
den i dette Fag udsatte Prisopgave, hvorefter han kom til at 
arbejde ved Gradmaalingen under Konferensraad Schumacher i 
Altona. 1822 ansattes han som Adjunkt ved den lærde Skole paa 
Bessastaðir, fulgte 1846 med Skolen til Reykjavik og blev 
Overlærer 1851. 1862 erholdt han sin Afsked; død 17. Marts 1876. 
Han var 2 Gange gift, 1. med Ragnheiður Bjarnadatter (d. 1834), 
2. med Guðlaug Aradatter (d. 1873). Foruden nogle, væsentlig 
astronomiske og mathematiske, Smaaafhandlinger, til Dels i 

Skoleprogrammer -- heriblandt 1834 om den af ham ved Islands 
Kortlægning anvendte Fremgangsmaade --,  har B. G. skrevet en 
udførlig Arithmetik («Tölvísi», 1865), hvoraf dog kun 1. Hæfte er 
udkommet. End videre er han Forfatter til et større, theologisk-filosofisk
Digt: «Njóla» (*c: Natten), der udkom 1842 og flere Gange 
senere er udgivet. Forfatteren, der udgaar fra en Betragtning af 
Stjærnehimlen, giver med Inddragning af Astronomiens og Fysikkens 
Læresætninger, men som troende Kristen og kun hist og her svagt
rationaliserende, i jævne Vers en Fremstilling af Gudsforholdet og 
Verdensstyrelsen, saaledes opfattede, at hans Bog har kunnet tjene 
hans Landsmænd til opbyggelig Læsning. Langt større Betydning 
har dog B. G. ved sine Fortjenester af det velbekjendte, 1844-49 
udgivne Islandskort («Uppdráttr Islands»), der er udført efter hans 
i Aarene 1831-43 foretagne Opmaalinger. Vel havde B. G. under 
dette Arbejde en meget væsentlig Støtte i de omkring Aarhundredets
Begyndelse for Statens Regning iværksatte Opmaalinger, hvorved 
hele Islands Kyst var bleven nøjagtig aflagt og trigonometrisk 
beregnet; men et stort Arbejde stod dog endnu tilbage, som krævede 
særlige Forudsætninger for at kunne gjennemføres, nemlig 
Aflægningen af hele det indre Land med Angivelse af de forskjellige
Egnes Beskaffenhed, den administrative Inddeling m. v. Sommer 
efter Sommer berejste B. G. en Del af Landet, indtil han til 
Slutning havde besøgt alle Landsdele, og anvendte Vinteren til 
at aftegne, hvad han havde berejst om Sommeren. Foretagendet 
var iværksat af det islandske litterære Selskab, hvortil kom nogen 
Støtte fra Statskassen, men muliggjordes kun ved B. G.s sjældne 
Uegennyttighed og overordentlige Fordringsløshed, hvorved 
Rejseudgifterne formindskedes til Lavmaal. Arbejdet er særdeles 
omhyggelig gjort, om end selvfølgelig visse Strøg, der ere aflagte
efter Beskrivelse, trænge til Berigtigelse, og med Hensyn til 
praktisk Brugbarhed indtager Kortet, saaledes som det, udgivet under 
Oberst O. N. Olsens Ledelse, fremtræder i koloreret Kobberstik, 
ved sin Overskuelighed og smukke Udstyrelse en høj Plads. Disse 
sidste Fortrin udmærke især det større, paa 4 Plader fordelte 
Islandskort, ved Siden af hvilket et mindre, med hele Øen paa én 
Plade, foreligger.

Andvari IX (1883).
Erslew, Forf. Lex.

Kr. Kaalund.



Guntzov, Anders Hansen, --1695--, Hofretspræsident,
Søn af Hans Andersen G., Borgmester i Halmstad, og Bodil 
Mogensdatter, Student 1641 fra Lunds Gymnasium, studerede
1646 i Leiden, tog 1651 Magistergraden i Kjøbenhavn,
levede derefter som Privatmand, først i Roskilde
og siden i Kjøbenhavn, hvor han ejede en Gaard,
blev endelig Præsident i Hofretten i Kjøbenhavn,
fra hvilket Embede han 1695 gkal have taget sin
Afsked; levede endnu 1701. Gift 1. 1651 med Apollone
Marcusdatter (f. 1636 d. 21. Avg. 1655); 2. o. 1656
med Mette Bang, Søster til Professor Thomas B.;
3. med Maren Grimeton, Datter af Hans Bentsen,
Sognepræst i Grimeton i Halland.

Personalhist. Tidsskr. IV, 241. 
Hundrup, Stamtavle ov. O. Bangs Efterkommere S. 15.

G. L. Wad.



Gurlitt, Louis, 1812-97, Maler. 
G., Søn af Fabrikant Johann August Wilhelm G. og Helene f. Eberstein, er
født i Altona 8. Marts 1812. Fra Sigfried Bendixens
Atelier i Hamborg, hvor han havde faaet sin første
Uddannelse, kom han til Kunstakademiet i Kjøbenhavn,
hvor han 1832 blev Elev af Modelskolen og Aaret
efter vandt den mindre Sølvmedaille. Han begyndte at
udstille 1833, og da han let solgte sine Billeder
og, med danske Kammerater, hvert Aar gjorde lange
og forskjellige Sommerudflugter, savnede han ikke
Motiver. Allerede 1835 anbefalede Akademiet ham som
en af «de modneste og talentfuldeste Elever» til
Rejseunderstøttelse, som han dog ikke opnaaede. Men
ved egne Midler var han 1836-37 i München, kom
hjem og ægtede Elise Saxild, tilbragte 1837-39
i Norditalien og mistede der sidstnævnte Aar sin
Hustru. Efter Hjemkomsten til Kjøbenhavn blev han
agreeret 1840 og s. A. Medlem af Kunstakademiet
paa «Egn ved Silkeborg». Han levede og arbejdede nu
i Danmark til 1843, da han med en tysk Attest fra
Akademiet rejste til Düsseldorf, hvor han ægtede sin
anden Hustru, f. Burger, tog til Italien og forblev
der til 1847. Allerede forinden havde han atter
mistet sin Hustru (1844), men blev 1847 for tredje
Gang gift, nemlig med Elisabeth Lewald. Fra denne
Tid af har han uafbrudt levet i Udlandet, navnlig i
Tyskland og Østerrig. I Italien tilegnede han sig,
som det synes, den tyske Malerskoles daværende
Opfattelse af «italiensk Kolorit» og fjærnede sig
i sine senere Arbejder i det hele mere og mere
fra den Fremstillingsmaade, der havde gjort hans
Arbejder søgte i Danmark og i hans Ungdom havde vakt
Akademiets varme Interesse for ham. I de senere Aar
har han kun en sjælden Gang udstillet i Kjøbenhavn
(1862 og 1876). Den kgl. Malerisamling ejer 6 af hans
Arbejder fra før 1843. -- G. døde 19. Sept. 1897.

Weilbach, Konstnerlex.

Ph.  Weilbach.



Gustmeyer, Carl Hieronimus, o.1701-1756, Handelsmand, 
født i Stralsund, tog 1740 Borgerskab som Groshandler i Kjøbenhavn, 
hvor han drev en stor Vexel- og Tømmerforretning og lagde 
Grunden til et Handelshus, der i største Delen af et Aarhundrede
hørte til de mest bekjendte i Hovedstaden. Af sine Standsfæller 
hædredes han med Tillidsposterne som Revisor ved Banken og 
1. Direktør ved det kgl. oktroierede islandske Kompagni. Efter 
G.s Død i Dec. 1756 fortsattes Handelen af hans Enke, Catharina 
f. Sprich, der navnlig i stadig større Omfang besørgede betydelige 
Tømmerleverancer til Marinen. Hun gik i Kompagni med sin 
Søster- og Svigersøn Henning Fr. Bargum (I, 535) og deltog med 
ham i Oprettelsen af det kgl. oktroierede guineiske Kompagni 1765. 
-- Da hun døde i Dec. 1773, fandt Sønnen Frederik Ludolf G., 
f. 18. April 1752, der under hendes Sygdom af Bargum var bleven 
hjemkaldt fra Hamborg og paa sammes Tilskyndelse var indtraadt
i Firmaet, Boets Tilstand i stor Uorden og maatte begynde med at 
gjøre Opbud, medens Bargum forlod Landet. Under de heldige 
Konjunkturer i Slutningen af det 18. Aarhundrede arbejdede G. sig 
dog senere op til en af Byens rigeste Mænd, førte et stort Hus i 
sin anselige Ejendom (nu den Adlerske Gaard) ved Gammelstrand 
og døde som svensk Konsul 1804, medens Familienavnet med hans 
Søn, der døde i trange Kaar, udslukkedes af vor Handelsverden.

G. L. Grove.



Gutfeld, Frederik Carl, 1761-1823, Præst, 
er født 9. Okt. 1761 i Bevtoft i Haderslev Amt, hvor Faderen, Peter G. (f. 1727, d. i Skjærbæk 1797), var Præst. Moderen, Christiane f. Chrystalsin (d. 1762), 
var en Datter af Provst Augustinus C. i Bevtoft. G. gik i Haderslev 
Skole og blev 1781 privat inskriberet ved Universitetet, hvor han 
tog theologisk Embedsexamen 1784. Han opholdt sig derefter nogle 
Aar hos Faderen, der var bleven forflyttet til Søllerød, indtil 
Hørsholm, der siden 1785 havde været Annex til Søllerød, 1790 blev 
gjort til et selvstændigt Embede, som han fik. Han var allerede 
den Gang, som alle begavede unge Mænd mellem hans samtidige, 
stærkt paavirket af de fra Frankrig udgaaede Ideer om en ny 
Guldalder, som Verden skulde opnaa, naar Oplysningens Sol kunde ret 
komme til at skinne paa den, og man mente den Gang endnu, at 
naar Præsterne blot forstode at prædike paa den rette Maade, saa 
de kunde gaa ind paa de nye Tanker, skulde de kunne lægge deres 
Sten med i deri store Fremtidsbygning. G. lod, allerede medens 
han var i Hørsholm, adskilligt, især Taler, trykke; han skrev i 
«Tilskueren» imod «Spilleraseriet», og han omgikkes Rahbek, som 
paa sine Farter fra Kjøbenhavn til Fredensborg, hvor Rosings laa 
paa Landet, altid gik ind i Hørsholm for at faa «en aandelig 
Næsevarmer» hos «skjønttalende, underholdende, indgode G.», ligesom 
han ofte gik der ud om Søndagen for at høre ham prædike. 
I Aaret 1796 forflyttedes G. til Korsør og Taarnborg, hvor han 
levede i fortrolig Omgang med M. G. Birckner; dennes Død og 
Tabet af hans ældste Søn gjorde ham dog snart kjed af Korsør,
og 1800 forflyttedes han til Asminderød og Grønholt, hvor han 
tillige 1807 blev Amtsprovst.

Paa sin rette Plads kom han dog først, da han 1811 blev 
Holmens Provst. Det var henimod Slutningen af den Tid, da den 
rationalistiske Prædiken i Kjøbenhavn endnu stod i sin Blomst og 
formaaede at fylde Kirkerne. Han virkede her ved Siden af H. G. 
Clausen, Pavels o. fl., men ingen af dem regnedes for hans Lige i 
Veltalenhed, og det kan ogsaa med rette siges, at faa Prædikanter 
have haft Ordet saaledes i deres Magt som han. Han forstod at 
lade Billeder og oratoriske Figurer falde som et Vandfald over 
Tilhørerne, og vi kunne ikke undre os over, at især Kvinderne 
flokkedes om hans Prædikestol. Men en saadan Prædikemaade er 
farlig, og G. undgik ikke at strande paa mange Skjær. Hans 
Theologi var den almindelige rationalistiske og havde lige saa tyndt et 
Indhold som denne i Almindelighed. I Ligtalen over sin Ven 
Birckner siger han om denne: «Opløftet over hine Fordomme, som 
Overtroen saa ofte udgav for Religion, fulgte han Jesu blide, 
fattelige Forskrifter uden at fordybe sig i mørke Grublerier om Ting, 
der ingen Indflydelse har paa Menneskets sande Held og sande 
Rolighed. Gud, Forsyn og Udødelighed! Store, velgjørende Sandheder! 
I, som ene kan trøste, kan styrke den svage dødelige paa 
Livets dunkle Vej, I svævede hulde som Engle over vor hvilende 
Broder.» I det G. saaledes skildrer Indholdet af sin Vens Prædiken, 
har han ogsaa skildret sin egen. -- G. døde, inden Kampen mod 
Rationalismen ret havde taget Fart ved Grundtvig; men han 
oplevede dog, at man begyndte at blive træt af Prædikener, hvor 
klingende Ord skulde dække Mangelen paa et virkeligt Indhold og 
en alvorlig Overbevisning. Dette blev bl. a. sagt ham i en 
Anmeldelse af J. Møller, men med stor Godmodighed erkjendte han, 
at en saadan Kritik over for ham havde sin Berettigelse. -- Hvad 
der er sagt om hans Prædikener, gjælder ogsaa om de Afhandlinger 
og Digte, han har skrevet; ogsaa der er det Ordene,
ikke Tankerne, der ere det vigtigste, og han lader sig
tit henrive til at sige Ting, som sikkert vilde have
forskrækket ham selv, hvis de vare blevne fremstillede
uden den oratoriske Pragtklædning, han har iført dem.

G. var efter hele sin Natur hverken oplagt til
videnskabelig eller praktisk Virksomhed. Som
Holmens Provst blev han tillige med A. S. Ørsted og
H. G. Clausen Medlem af den Kommission, der 1813
nedsattes til Revision af Kirkelovene og var med
til 1817 at andrage paa, at den maatte udarbejde
nye Formularer for de kirkelige Handlinger; men
han har sikkert kun haft liden Del i, hvad der blev
udrettet, og det kan heller ikke tilregnes ham, at
Arbejdet mislykkedes. 1813 blev han ogsaa Medlem af
Skoledirektionen i Kjøbenhavn.

Der manglede ikke paa ydre Paaskjønnelse af hans
Virksomhed; 1818, da det faldt meget vanskeligt at
faa Ribe Bispestol besat, blev den ogsaa tilbudt
ham, men han afslog den, hvorefter han fik Rang
med Biskopper. Endnu mere paaskjønnedes han af sine
talrige Venner. Han beskyldes for at have sat vel
megen Pris paa Bordets Glæder; men det synes, at han
har haft lige saa stort Talent for Underholdning som
for Talerstolen, og hans uopslidelige Vid prises af
de samtidige. -- Han var gift med Caroline Frederikke
f. Bigum (f. 1766 d. 1848), Datter af Kapitajn og
Tolder Cl. Parelius B. og døde 9. Jan. 1823.

Erslew, Forf. Lex.

L. Koch.

 --o.1576, Biskop">

Guttormsen, Jon, --o.1576, Biskop. 
Denne Mand, der blev den første evangeliske Biskop i Stavanger Stift,
tilhørte en ret anselig norsk Adelsslægt. Hans Fader,
Guttorm Nielsen, var Lagmand i Bergen og Broder til
Biskop Gotskalk i Hólar paa Island. Om J. G.s Ungdom
savnes Efterretninger; men det er meget sandsynligt,
at han har studeret i Udlandet og der er bleven
kjendt med den lutherske Lære og har sluttet sig
til den. 26. Marts 1541 blev han af Christian III
beskikket til Superintendent i Stavanger. Det var
en vanskelig Stilling, hvortil han var kaldet, da
Reformationen endnu kun i meget ringe Grad var trængt
igjennem, navnlig blandt Landalmuen, og Præsterne
kun vare lidet berørte af den nye Lære. Den gamle
Kirkeorden var vel nedbrudt, Kapitlet i Stavanger til
Dels opløst og de kirkelige Herligheder bortrøvede;
men paa denne nøgne Grund var det ikke godt at
bygge. Dertil korn, at Bonden var haard og stridig
og kun uvillig ydede, hvad der skulde til, for at
Præsten kunde leve og Kirken holdes ved Magt. J. G. 
synes just heller ikke at have været den Mand, der ret egnede sig 
til at bringe Liv i de døde Ben. Kun det ser man, at han har 
arbejdet paa at bringe Domkirken i Stavanger paa Fode, at faa 
de faldefærdige Kirker paa Landsbygden holdt vedlige, at faa Skolehuset 
i Stavanger forbedret og en Bolig anvist for Skolemesteren. 
Ligeledes bad han om Bibler til Kirkerne, da det Skib, hvormed 
en Del Saadanne var opsendt, var blevet plyndret af Sørøvere. 
Alt dette var jo meget godt; men da der alligevel fremkom 
Beskyldninger imod ham for Forsømmelighed i hans Kald, rejste han 
1556 ned til Kjøbenhavn. Forhandlingen her endte med, at han 
frivillig nedlagde sit Embede mod at faa et Kanonikat i Stavanger 
til sin Underholdning. Senere blev han tillige Byens Sognepræst, 
skjønt han synes at have ladet en Kapellan udføre det meste af 
Embedets Gjerning. Hans Stilling som Kannik gav Anledning til
forskjellige Stridigheder, og 1574 klagedes der til Kongen over, at 
han paa forskjellige Maader havde forurettet de øvrige residerende 
Kanniker, Kirkens og Skolens Tjenere i Stavanger. Statholderen 
i Norge fik derfor Befaling til at undersøge og paakjende Klagen. 
Udfaldet kjendes imidlertid ikke; men ikke længe efter døde J. G., 
i Slutningen af 1576 eller i Begyndelsen af det følgende Aar. Han 
var gift med Anne, Datter af Erik Ormsen til Vatne paa Stordøen,
hvorved han var besvogret med flere af de norske Mænd, som 
under Syvaarskrigen med eller uden Grund nævntes som misfornøjede 
med den danske Styrelse.

Faye, Christianssands Stifts Bispe- og Stiftshist. S. 120 ff.

H. F. Rørdam.



Gyda, --1040--, Jarl Godwins Hustru, 
var en Datter af Thorgils Sprakalegg og en Søster til Ulf Jarl. Paa et Hærtog i 
England skal Ulf være bleven hjulpet af Godwin, hvem han derfor tog 
i Beskyttelse og anbefalede til sin Svoger Kong Knud. Denne
lærte snart hans Dygtighed at kjende, og Godwin, som havde ægtet 
G. (o. 1019), blev Jarl af Wessex (1020) og Kongens særlige 
Raadgiver. Godwin var en dygtig Kriger, men tillige snild, kundskabsrig
og karakterfast; han besad stor Veltalenhed og Evne til at vinde 
Mennesker. G. synes at have været ham jævnbyrdig i Karakter; 
hun besad oprigtig Fromhed og var meget godgjørende mod Kirken 
og de fattige. En stor Børneflok smykkede deres Hjem.

G. delte sin Ægtefælles vexlende Skæbne. Godwin beholdt 
sin Magt under Hardeknud og under Edvard Bekjender, der ægtede 
Godwins Datter Eadgyth (1045); Godwin og hans Sønner, der 
ligeledes havde høje Stillinger, vare i nogen Tid Rigets fornemste 
Styrere. Men efterhaanden begyndte fransk Indflydelse at gjøre sig 
gjældende hos Kongen, og da Godwin, støttet af den offentlige 
Mening, ikke vilde bøje sig for denne, forvistes han af Landet 
(1051); han drog med sin Familie til Flandern. Godwins Ankomst
med en Flaade til Englands Kyst og Befolkningens Tilslutning til 
ham bevægede Edvard til at tillade ham at vende tilbage (1052). 
Ikke længe efter blev Godwin syg og døde 15. April 1053. Sønnen 
Harald arvede hans Stilling og Indflydelse og besteg efter Edvards 
Død Tronen (1066). Men Hertug Vilhelm af Normandie gjorde sine 
Krav gjældende, og i Slaget ved Senlac (Hastings) s. A. faldt Harald 
sammen med 2 af sine Brødre, Leofwine og Gyrth. G. kom Dagen
efter Kampen til Vilhelm og bad om at faa Haralds Lig udleveret 
imod at betale dets Vægt i Guld, men hendes Bøn afsloges. 
Godwins Parti havde endnu efter Landets Betvingelse stærkt Tilhold i 
de vestlige Shirer, og under en Opstand 1068 var Exeter, hvor G. 
levede, et Midtpunkt for Bevægelsen. Byen maatte overgive sig til
Vilhelm, men inden Portene aabnedes, var G. flygtet og søgte Ly 
paa nogle Holme i den britiske Kanal. Senere drog hun til Saint 
Omer i Flandern. Hendes Dødsaar er ukjendt. G.s Børn, af hvilke 
flere bare danske Navne, vare Svend, Harald, Tostig, som faldt 
ved Stamfordbro 1066, Gyrth, Leofwine, Wulfnoth, Eadgyth, Gunhild,
Ælfgifu.

Freeman, The Norman conquest of England.

Johannes C. H. R. Steenstrup.



Gyda, --o.1040--, Svend Estridsens Dronning, 
var en Datter af den svenske Konge Anund Jacob; om hun blev gift med Svend 
paa den Tid, da han landflygtig opholdt sig i Sverige, er tvivlsomt. 
G. blev dræbt ved Gift af Svends Frille Thora.

Johannes C. H. R.



Güldencrone, Christian Baron, 1676-1746, Stiftamtmand,
var Søn af ndfr. nævnte Vilh. Baron G. Ved Moderens Død 1692 
tiltraadte C. G. Friherskabet Vilhelmsborg og berejste derefter i Aarene 
1694-97 Holland, Tyskland, Frankrig, Italien og Polen samt 
ledsagede senere sin Stillader, Baron Jens Juel, til Sverige. Om disse 
Rejser haves en af hans Hovmester Matthias Poulsen forfattet 
Beretning. Nys hjemkommen ægtede han 8. Maj 1699 den 16aarige 
Margrethe Amalie Moth (d. 3. Febr. 1755). 1717 erholdt han 
Konferensraads Titel og det hvide Baand; han var da Amtmand paa 
Island og Færøerne. 1719 blev han Deputeret og endnu
s. A. 1. Deputeret for Finanserne. Til Geheimeraad
udnævntes han 1729, men fik Aaret efter sin Afsked som
Deputeret og blev Stiftamtmand i Viborg og Amtmand
over Halds Amt, hvilke Embeder han 1744 fratraadte
til Fordel for en Søn. G. døde 10. Marts 1746.

Personalhist. Tidsskr. 2. R. II, 101 ff.

Thiset.



Guldencrone, Christian Baron, 1837--1902, Officer. 
Han er en Søn af Kammerherre, Amtsforvalter Christian
Baron G. d. 1875) og Marie Sophie Frederikke
f. Bardenfleth og fødtes 5. Marts 1837. Han
gjennemgik Landkadetakademiet, udnævntes i 1855
til Sekondlieutenant i Fodfolket med Aldersorden
fra 1854 og ansattes ved 5. Jægerkorps. I 1857 tog
han Adgangsexamen til den kgl. militære Højskole og
blev ved Afgangen der fra i 1861 Sekondlieutenant
i Artilleriet. Han gjorde først Tjeneste ved
1. Artilleriregiment, blev i 1862 Lærer ved
Underofficerselevskolen og ansattes næste Aar i
Kommissionen for Riffelskyts m. m. I Jan. 1864 kom
han til Reserveartilleriets Stab og var med dette ved
Danevirke, hvornæst han i Dybbølstillingen ansattes
som Adjudant ved Artillerikommandoen, i hvilken
Egenskab han gjorde god Fyldest.

Efter Krigen kom han til Tjeneste ved
Artilleribrigaden og blev i Foraaret 1865
Suppleantlærer, kort efter Lærer, i Artilleri
og Broslagning ved den kgl. militære Højskole
og fra 1868 ved Officersskolen. I denne
Stilling udgav han: «Forelæsninger over
Artilleri, I: Ammunitionskonstruktion og II:
Skytskonstruktion» (1874--77) medens han tillige
var virksom i flere Kommissioner. I 1865 blev han
karakt. Premierlieutenant, og Aaret efter opnaaede
han selve Graden. Under den spændte Situation i
1870 var han først ansat i Eskadrechefens Stab og
dernæst Adjudant hos Oberst Wolle, der kommanderede
en Øvelsesbrigade ved Kolding. 1871 kommanderedes
han til Frankrig for under Vaabenstilstanden at gjøre
sig bekjendt med dets militære Forhold, ligesom han
ogsaa Aaret efter berejste en stor Del af Udlandet
for at studere artilleristiske Forhold, saa at han
blev selvskreven til at indtræde i den Kommission,
der i 1874 blev nedsat for at stille Forslag om en ny
Feltkanon, samt i flere andre Kommissioner. Fra 1876,
i hvilket Aar han tillige blev Kapitajn og Chef for
11. Batteri, ansattes han ogsaa som Lærer i Artilleri
for Officersskolens næstældste Klasse.

I 1879 blev G. ansat som Adjudant hos Kong Christian
IX, med hvem han har foretaget et stort Antal Rejser
i Udlandet, ved 
hvilke Lejligheder han dekoreredes med mange
fremmede Ordener; Kammerherre blev han i 1888,
Kommandør af Danebrog (2. Grad) i 1890. Ved Siden
af sin Virksomhed ved Hove blev G., der i 1886
forfremmedes til Oberstlieutenant og i 1891 til
Oberst og Chef for Hs. Maj. Kongens Adjudantstab,
benyttet i artilleri sti sk Retning, medens han
ogsaa som Formand i Hvidovre Sogneraad (1880-91)
udfoldede en betydelig Virksomhed. I 1888 var han
Medlem af en Kommission, der havde at ordne det
fornødne med Hensyn til Indkjøb af Grunden til
Kjøbenhavns Vestenceinte. G. døde 15. Okt. 1902.

P. N. Nieuwenhuis.



Guldencrone, Christian Frederik Baron, 1741-88, Diplomat, 
var Søn af ndfr. nævnte Matth. Baron
G. Efter Faderens Død arvede han dennes Ejendomme,
baade Baroniet Vilhelmsborg, Østergaard og Mósgaard
i Jylland samt ligeledes hans holstenske Godser. Han
blev Kammerjunker 1759 og Kammerherre 1766. Imidlertid
var han 1765 bleven knyttet til tyske Kancelli som
Medlem af «den ugentlige Session». Her fra blev han
i Foraaret 1771 forflyttet til Envoyé og Ministre
plénipotentiaire i Stockholm. Han havde derved
paataget sig at følge den Struenseeske Politik,
der gik ud paa, at Danmark ikke skulde blande sig i
de Partikampe, som Sverige den Gang var Skuepladsen
for. Aabenbart harmfuld over, at han havde taget
imod Udnævnelsen, skrev J. H. E. Bernstorff derom:
«Det er en vanskelig Opgave for en Begynder, og
han løber den Risiko, at hele Folket Aarhundreder
igjennem vil komme til at lide under Følgerne af de
Fejl, han maaske kommer til at begaa». For G. selv,
der nok havde Lyst til at spille en Rolle, blev det
snart utaaleligt at skulle være passiv Tilskuer til
Brydningerne i Sverige, og han følte, at baade den
engelske og endnu mere den russiske Statsafsending
i Stockholm saa skjævt til ham, fordi han ikke maatte
arbejde sammen med dem. Heri skete der dog snart
en Forandring, da Struensee efterhaanden begyndte
at nærme sig Rusland, men endnu mere efter denne
Statsmands Fald. Fra nu af blev det G.s Opgave sammen
med de russiske Diplomater at modarbejde Gustav
III saa meget som muligt. Men efter at denne havde
foretaget sit bekjendte Statskoup 19. Avg. 1772,
maatte det snart blive G. klart, at Stemningen hos
Flertallet af Svenskerne var alt for gunstig imod
deres Konge, til at det skulde være muligt at skabe
et kraftigt Parti imod ham. Han maa siges at have set
rigtig paa Forholdene og i det hele at have givet sin
Regering et paalideligt Billede af disse; men højst
besynderligt tager det sig ud at se ham, den 
enevældige dansk-norske Konges haandgangne Mand,
jævnlig udtale sig med stor Bitterhed, ja endog
med Ringeagt om Svenskerne, fordi de ikke havde
Frihedssans nok til at modsætte sig deres Konges
myndige Regeringsmaade. Maaske hang det sammen med
A. P. Bernstorffs Afskedigelse i Nov. 1780, at han
kort efter blev kaldt tilbage fra sin diplomatiske
Stilling og gjort til Stiftamtmand i Aarhus Stift og
Amtmand over Havreballegaards og Stjærnholms Amter
(1781). Men efter Regeringsforandringen 1784 sendte
Bernstorff ham til Wien som Envoyé, og han var her
i de nærmest følgende Aar. 10. Nov. 1788 døde han.

Imidlertid var han 1774 bleven Ridder af Danebrog og
1779 Gehejmeraad. Ved at faa Bolig i Aarhus var han
kommen sine Godser nær; men disse vare bragte i slet
Tilstand under hans Fraværelse, og det lykkedes ham
ikke at hjælpe dem i Vejret. Ved hans Død blev hans
Bo erklæret fallit. Han blev 1763 gift med Marie
Salome v. Gambs, en Dame fra Strasburg (f. 1745 d.
1822). Han efterlod sig 2 Sønner og 4 Døtre, af hvilke
den ældste var den ndfr. nævnte Fr. Julius Chr. G. Til
Litteraturen har han givet et lille Bidrag ved en i
Altona 1760 udgivet «Rede bei der Dänen Jubelfeier».

E. Holm.



Güldencrone, Christian Vilhelm Baron, 1748-1818, Officer, 
er Søn af daværende Kommandørkapitajn, senere Schoutbynacht Jens Baron 
G. (f. 1712 d. 1770) og Sophie Regine f. Hjort. G. fik Fændriks
Udnævnelse 1760, blev 1763 Sekondlieutenant i
Gården til Fods, 1769 Premierlieutenant i Garden
og Kapitajn af Infanteriet, 1773 Generaladjudant
og ansat ved Kronprinsens Regiment, men afgik 1783
efter Ansøgning fra aktiv Tjeneste med Bibehold af sin
Lønning som Ventepenge. 1794 antoges G., der 1790 fik
Oberst-lieutenants, 1803 Obersts og 1808 Generalmajors
Karakter, paa ny til Tjeneste som Kommandant i Nyborg
og forblev her til 1809, da han afskedigedes, som det
synes, fordi Kongen var misfornøjet med hans Konduite
under de spanske Troppers Frafald. 1815 fik han nyt
Afskedspatent som Generallieutenant.

G. blev Kammerherre 1774. Han ægtede 28. Sept. 1781
Louise Salome Baronesse Wedel-Jarlsberg (f. 3. Maj
1758), Datter af Gehejmeraad Frederik Vilhelm Baron
W.-J. (d. 1790) til Ravnstrup og Charlotte Amalie
f. Bülow (t 1780), men separeredes 1798 og ægtede
2. (13. April 1804) Daniela Claudine Svane (døbt
9. Marts 1751 d. 23. Avg. 1826), Datter af Rektor
Hans S. og Edel f. Faber og Enke efter 
2. Ægteskab med Rektor Josva Tornø (f. 1744 d. 1802). Han døde 
9. Maj  1818.

Meddelelser fra Krigsarkiverne III. 
Personalhist. Tidsskr. IV. 

S. A. Sørensen.



Guldencrone, Frederik Julius Christian Baron, 1765-1824, Stiftamtmand, 
en Søn af ovennævnte Gehejmeraad Christian Frederik 
Baron G., fødtes 12. Marts 1765, studerede ved Sorø Akademi, blev 
1778 Kammerjunker, ledsagede 1785 Faderen til Wien, hvor denne 
var bleven Gesandt, blev selv 1786 Legationssekretær sammesteds 
og 1788 under Faderens Fraværelse Chargé d'affaires. I Slutningen 
af s. A. blev han afsendt til Danmark for at overbringe 
Investiturakten af Hertugdømmet Holsten og udtraadte 1789 af Statstjenesten, 
da han efter Faderens Død havde arvet Vilhelmsborg. 1792 blev 
han Kammerherre, 1795 Deputeret i det vestindisk-guineiske Rente- 
og General-Toldkammer, men hans svækkede Helbred nødte ham 
allerede 1797 til at opgive denne Stilling, som han havde røgtet 
med stor Nidkjærhed og Dygtighed. 1799 blev han Amtmand over 
Randers Amt, men maatte atter paa Grund af Sygelighed opgive 
dette Embede 1801 og blev sat paa Ventepenge. Imidlertid
bedredes hans Tilstand hurtig saa vidt, at han 1804 kunde overtage 
Stiftamtmandsposten i Aarhus, og her virkede han nu, indtil han 
1820 definitivt afskedigedes af Statstj enesten. Han blev 1808
Storkors af Danebrog, 1813 Gehejmekonferensraad og døde i. Juli 1824 
paa Mósgaard. Han var en i høj Grad pligtopfyldende og afholdt 
Embedsmand, og han gjorde sig desuden fortjent ved de store 
Forbedringer, han indførte paa Vilhelmsborg og paa Marselisborg, som 
han kjøbte 1805. Han var gift 1. med Cathrine Marie f. de Thygeson 
(f. 1774 d. 1803), Datter af Justitsraad Tyge de T. til Mattrup, 2. med 
Louise Charlotte f. Komtesse Knuth, Datter af Gehejmeraad Johan 
Henrik Greve K. og Constance Alexandrine f. Komtesse Cosell.

Thaarup, Fædrenelandsk Nekrolog 1821-26.

G. Kringelbach.



Güldencrone, Matthias Baron, 1703-53, Amtmand, Direktør for Collegium medicum, 
var en Søn af ovennævnte Christian Baron G. 
(d. 1746). Allerede 1720 blev han Sekretær i det danske Kancelli, 
1728 blev han Landraad i Holsten, 1743 Konferensraad, 1750
Deputeret i Rentekammeret og s. A. Ridder af Danebrog samt end videre 
som Jacob Benzons Efterfølger Patron og Direktør for Collegium 
medicum. 1752 afskedigedes G. fra Rentekammeret, men udnævntes 
s. A. til Amtmand i Haderslev, hvor han allerede døde 13. Okt. 
1753 af en hidsig Feber. 1731 indgik han Ægteskab med 
Frederikke Hedevig Albertine f. Baronesse Gørtz (f. 1704 d. 1779), Enke 
efter Gehejmeraad Bertram Rantzau til Salzau og en Datter af 
Gehejmeraad Otto Frederik Baron G.

G. besad, maaske som en Arv efter sin Morfader, Gehejmeraad 
Matthias Moth, en opvakt videnskabelig Sans og Interesse, saa at 
han uden nogen akademisk Uddannelse under sit Ophold først i 
Hjemmet og senere hos den nævnte Gehejmeraad Rantzau kunde 
tilegne sig en vis Lærdom, der siden gav sig Udslag i, at han 
forberedte Udgivelsen af en dansk metrisk Oversættelse af Ovids 
Metamorfoser, til hvilken dog nok hans Morfader var den egentlige 
Forfatter, og hvis Publikation i øvrigt blev hindret ved hans Død, ligesom 
ogsaa i den store Interesse, han i sit Præsidium for Collegium medicum, 
ligeledes i Morfaderens Aand, viede Lægevidenskaben. Ikke blot
udfoldede han en stor og prisværdig Energi for at bringe Kollegiet ud af 
den tilvante Slendrian og bringe det til at fremme de det foreskrevne
store organisatoriske Opgaver, men støttet til kongelige Reskripter 
lykkedes det ham, til Trods for sej passiv Modstand fra Kollegiets 
medicinske Medlemmers og særlig fra dets Dekan Buchwalds Side,
at fremtvinge en af Kollegiet besørget Indsamling og Udgivelse af 
et i ethvert Tilfælde i ydre Henseende meget anseligt Bind 
lægevidenskabelige Afhandlinger, «Acta medica», der efter G.s Plan 
skulde udgjøre en værdig Fortsættelse af de gamle betydningsfulde
Bartholinske Acta. End videre benyttede han en Del af de 
Pengemidler, som det lykkedes ham at faa stillet til Kollegiets 
Disposition, til et lægevidenskabeligt Rejsestipendium (foreløbig for 
Ascanius) samt til Præmier for de bedste Arbejder i det projekterede
2. Bind Acta, hvis Udgivelse dog efter hans uventede Død definitivt 
blev stillet i Bero. Lige til sin Død vedblev han ogsaa, skjønt 
i det sidste Aar bosat i Haderslev, at staa i Spidsen for Kollegiet.


Büsching, Nachrichten I, 263 f.

Jul. Petersen.



Güldencrone, Vilhelm Baron, o.1643-83, Godsejer. 
Vilhelm Marselis var en Søn af den danske Konges Faktor i Amsterdam 
Gabriel M. og Isabella van der Straaten; 1661 findes han at have 
studeret i Leiden; snart maa han imidlertid have forladt sit Fædreland 
og taget Ophold i Danmark, hvortil saa mange Baand bandt 
hans Slægt, og hvor hans Fader s. A. var bleven adlet. Allerede 
1662 synes han at have erhvervet de jyske Godser Skumstrup, Østergaard
og M6sgaard, hvilke han kjøbte af Mogens Friis; det førstnævnte 
Gods erigeredes 1673 for M. til Baroniet Vilhelmsborg, og 
samtidig optoges han i Friherrestanden med Navnet Güldencrone. 
Han døde allerede 1683, efterladende en Enke, Regitse Sophie Vind 
(f. 1660), Datter af Gehejmeraad Holger V. til Harrested; hun 
bestyrede Godserne under sine Børns Mindreaarighed og oprettede et 
Hospital i Maarslet; 1686 ægtede hun Baron Jens Juel til Juellinge 
og døde 10. Febr. 1692.

Danske Herregaarde IV: Mosgaard; XVII: Østergaard.

G. L. Wad.



Gyldendal, Søren, 1742-1802, Boghandler, 
er født 12. April 1742 i Giver ved Løgstør, hvor Faderen, Jens Mortensen med 
antaget Navn Gyldendal (f. 1710 d. 1771), var Skoleholder; Moderen 
hed Maren Sørensdatter (f. 1708 d. 1773). G. kom i Aalborg Latinskole,
dimitteredes der fra til Kjøbenhavns Universitet 1766 og tog 
Aaret efter Examen philosophicum. Som Student fik han Plads 
paa Regensen, men kastede sig hurtig over praktisk Virksomhed. 
Allerede i Skolen synes han at have tjent lidt ved at handle med Bøger,
som han fik fra Kjøbenhavn; efter at være bleven Student 
forrettede han Kommissioner ved Bogavktioner, og 1770 har efter 
Traditionen hans Kjøb og Salg af Bøger antaget fastere Former. 
Muligvis overtog han ved denne Tid den Schiønningske Bogforretning, 
og sikkert er det, at Forlag fra den Kanneworfske Boghandel 
1771 blev fortsat af G., der i 1772 synes at have begyndt sit 
selvstændige Forlag. 12. Juni 1772 ægtede han Enken efter en Lærredshandler 
Maren Thomasdatter (d. 1776), som bragte ham nogen Formue. 
Og saa hurtig udviklede hans Forretning sig nu, at han 1776
kunde flytte ind i sit eget Sted i Silkegade, hvor han derpaa 
virkede i 11 Aar, til han i 1787 kjøbte Stedet i Klareboderne, hvor 
den Gyldendalske Boghandel endnu er. 1780 var han bleven 
Universitetsboghandler, og 1783 udnævntes han til Agent. Som det 
heraf ses, gjorde han hurtig Karriere, men den af ham udviklede
Forlagsvirksomhed var ogsaa noget hidtil ukjendt her, og flere end 
én af Datidens litterære Mænd roste ham som en «national» Boghandler, 
der væsentlig bidrog til «Videnskabeligheds Fremme og 
Læselystens Udbredelse». Ved Siden af et betydeligt Handelstalent
besad han Interesse for dansk Litteratur, og lidt efter lidt samlede 
han en Række af dens bedste Navne paa sit Forlag: Balle og Bastholm, 
J. S. Sneedorff og A. Schytte, Guldberg og Ove Malling, 
P. Kofod Ancher, Tyge Rothe osv. Han døde 2. Febr. 1802. -- 
Efter sin ovennævnte første Hustrus Død var han 2 Gange gift,
med 2 Søstre, Døtre af Professor Jens Kraft i Sorø, 1. (1779) med 
Bolette Cathrine (f. 1758 d. 1790) og 2. (1790) med Frederikke (f. 1754), 
der var Enke efter Præsten J. G. Halling.

C. Nyrop, Den danske Boghandels Hist. II.

C. Nyrop.



af Gyldenfeldt, Peter Waldemar Julius, 1831-1902, Forstmand, 
er Søn af Niels Sehested af G. og
Catharine Marie f. Sørensen. G., der er født
4. Jan. 1831 i Kjøbenhavn, blev 1857 Forstkandidat,
1860 Forstassistent i Statsskovene, 1862 Jagtjunker,
1882 Skovtaxator. Han har skrevet en Række forstlige
Afhandlinger, især om Træmaaling samt Skovbrugets
Økonomi og Statistik; de fleste findes i «Tidsskrift
for Skovbrug», hvis Bd. VIII-X G. udgav i Forening
med P. E. Müller. Desuden har han gjort sig fortjent
som Udgiver af C. D. F. Reventlows «Forslag til
en forbedret Skovdrift» (1879) og af «Statistiske
Oplysninger om Statsskovene i Danmark» (1888).
G. døde 24. Juni 1902.

A. Oppermarin, Bidrag t. d. danske Skovbrugs Hist. 1786-1886.

A. Oppermann.



Gyldenkrantz, Joachim Christian Geelmuyden, 1730-95, Generaltoldforvalter. Født i Hovgs, Nordhordland, 1. Febr. 1730, hvor Faderen, den
senere Konsistorialraad Gert Geelmuyden, den Gang var
Sognepræst, blev Student fra Bergens Kathedralskole
1746 og 1749 theologisk Kandidat, hvorefter han
s. A. blev Hører i Bergen. Efter 1750 at være bleven
Magister, lagde han sig efter det juridiske Studium,
dog uden at tage nogen Embedsexamen, og blev 1752
Viceraadmand (1766 virkelig Raadmand) i Bergen,
1755 Notarius publicus sammesteds og 1758 tillige
Generaltoldforvalter i Bergen Stift og Stavanger
Amt. 1760 blev han fraværende kreeret til Doctor juris
ved Kjøbenhavns Universitet for en Dissertats: «De
vera Juris, patriæ præcipue, natura et administratione
justa». 1763 fik han Karakter af titulær og 1765
af virkelig Generalkrigskommissær. 29. Jan. 1783
blev han adlet med Navnet Gyldenkrantz. Han døde
i Bergen 28. Dec. 1795. G. var en Tid Forpagter af
Konsumtionen i Bergen og erhvervede sig en betydelig
Formue. Foruden sit Hus i Byen ejede han ogsaa det
vakre Damsgaard tæt uden for Bergen. Blev 
1753 gift med Elisabeth Both (f. i Bergen 22. Juni
1731, d. sammesteds 6. Maj 1800). Ved sit Testamente
skjænkede hun et lidet Legat til de fattige i
Korskirkens Sogn.

Nicolaysen, Norske Stiftelser III, 866. 
Moe, Tidsskrift f. d. norske Personalhist. II. 
Personalhist. Tidsskr. 2. R. III, 185 f.

Yngvar Nielsen.



Gyldenløve, Christian, 1674-1703, Officer, 
Søn af Christian V og Sophie Amalie Moth, fødtes
28. Febr. 1674. Han fik en militær 
Opdragelse, dels i Huset hos sin Farbroder, Norges Statholder Ulr. 
Fr. G. (med hvis nyfødte Datter han 8 Aar gammel blev forlovet), 
dels i Udlandet, i 1682-84 i Holland, 1688-90 i Turin. Allerede 
den Gang lod Kongen ham optræde med et Følge og en Pragt 
næsten som en kongelig Person, og for at yde ham de hertil 
nødvendige Midler beklædte han ham med forskjellige høje Embeder, 
hvis Indtægter han nød. 4 Aar gammel blev han Stiftamtmand i 
Bergen (til 1699) og i sit 7. Aar Generalpostmester i Norge, en 
Stilling, der dog 1685 gik over til hans yngre Broder, medens C. G. 
for sig og Arvinger fik det mere indbringende danske Postamt. 
Paa Foranledning fra Kongens Side testamenterede Baronesse Sophie 
Amalie Lindenov ham derhos Baroniet Lindenborg.

Det synes, som om Christian V havde bestemt denne Søn til 
med Tiden at blive Farbroderens Efterfølger som Statholder; strax 
efter sin Hjemkomst fra Udlandet maatte han derfor følge denne 
til Norge for at gjøre sig bekjendt med Landet. Derefter skulde
han i selve Krigens Skole fuldende sin militære Uddannelse og 
afrejste 1691 til den franske Hær i Flandern med Obersterne A. F. 
Trampe og Chr. Bielke som Vejledere; bl. a. deltog han i 
Træfningen ved Leuze. Da han næste Aar drog til Frankrig, 
havde Christian V ønsket at medgive ham et dansk Regiment,
men da dette maatte opgives, gjorde Ludvig XIV ham til Chef for 
et Regiment, der kommanderedes af den danske Oberst Frands 
Juul, og hvis Stamme til Dels var dansk. Dets Navn «Youle (d. e. 
Juul) Danois» blev nu forandret til «Royal Danois». Efter først med 
Udmærkelse at have deltaget i Belejringen af Namur og Slaget ved 
Steenkerke overtog «den unge G.» i Katalonien Kommandoen over sit 
Regiment, som han nu førte til Flandern og kun forlod for i 
Paris at træffe den danske Kronprins, der 10. Jan. 1693 overrakte 
ham Elefantordenen. S. A. deltog han med sit Regiment, der fik 
betydelig Tilgang fra Norge, i Belejringerne af Huy og Charleroi 
og det blodige Slag ved Neerwinden, efter hvilket han fremhævedes 
i Rapporten. Vinteren tilbragte han i Paris, hvor han gjorde megen 
Lykke og paa mange Maader blev udmærket af den franske Konge,
der i ham mente at have et Slags Gissel i sit Forhold til 
Christian V. Om Foraaret 1694 stødte G. atter til Hæren, men blev i 
Avg. kaldt hjem, hvor han udnævntes til Generallieutenant i den 
norske Hær, hvis ene gevorbne Regiment fik hans Navn. Han 
foretog fra nu af næsten hvert Aar Inspektionsrejser til Norge, af 
hvilke den første (1695) er mest bekjendt, baade fordi der haves 
en meget oplysende Journal over den, og fordi
den blev udført med en endog for vor Tid
forbavsende Hurtighed. 27. Nov. 1696 stod hans
Bryllup med hans Barndoms trolovede, Charlotte
Amalie Danneskjold-Laurwigen, der var født
15. Nov. 1682 og skal have været en højst elskværdig
Personlighed. S. A. udnævntes G. til Overkammerherre
og til General over Infanteriet og Rytteriet i Norge,
1697 til Feltmarskal-Lieutenant. Faa en af sine
Rejser i Norge modtog han Budskabet om, at hans
unge Hustru 1. (eller 7.) Dec. 1699 var død i Barselseng med
en Datter. Kort før var ogsaa hans Fader, Kongen,
død, hvad der dog ikke gjorde nogen Forandring i
G.s Forhold; han og hans Halvbroder Frederik IV
vare Kammerater fra Barndommen af og havde vistnok
mange Berøringspunkter. G. fik 1701 Anførselen over
det Hjælpekorps, som Kongen stillede til den tyske
Kejsers Raadighed i den spanske Arvefølgekrig, og
førte disse Tropper (5000 Mand, der stode i Sachsen)
efter en anstrængende Marche over Alperne til Mantua,
som belejredes af Prins Eugen, og hvor G. atter fik
Lejlighed til at udmærke sig; men i Slutningen af 1702
maatte han paa Grund af Sygdom afgive Kommandoen over
Korpset og rejse til Danmark. Aaret efter ledsagede
han Kongen paa en Rejse, men blev angreben af Smaa
kopper og bortreves i Odense Natten til 16. Juli
1703 af Døden, der saaledes brat gjorde Ende paa
den betydelige Rolle, som han, hvis Indflydelse
hos Kongen var i stadig Stigen, syntes kaldet til
at spille i Landets Historie. -- Den over ham holdte
Ligprædiken er et af de smukkeste Værker af den Art,
vor Litteratur ejer.

27. Maj 1701 havde han giftet sig paa ny med
Fru Dorothea Krag, Datter af Oberst Mogens
K. til Kaas. Hun var født 26. Sept. 1675 og var
Aaret forud bleven Enke efter Generaladmiral Jens
Juel. 1715 giftede hun sig 3. Gang med Kammerherre
H. A. Ahlefeldt (I, 148) og døde 10. Okt. 1754. I
sit Ægteskab med C. G. blev hun Stammoder til de
nulevende Grever Danneskjold-Samsøe, et Navn, de
bære i Følge et kgl. Patent af 1695. -- Gisselfeld
adelige Jomfrukloster er oprettet i Henhold til en
Bestemmelse i C. G.s Testamente.

Tuxen, Royal Danois. 
Rasmussen, Gisselfeld. 
Olsen, Det danske Postvæsen. 
Masius, Trauerrede, 1709.

 P. F. Rist.



Gyldenløve, Christian Ulrik, 1611-40, 
uægte Søn af Christian IV og Kirstine Madsdatter, 
blev født 3. Febr. 1611. Hans Fader tog sig 
omhyggelig af hans Opdragelse og gav ham 1617 til 
Lærer den bekjendte dygtige Pædagog Jens Dinesen Jersin, der 
samme Aar rejste med ham til Leiden, hvor han gik i Skole et 
Aars Tid, og 1624 fulgte ham til Sorø Skole. 1627 var han med 
Kongen i Tyskland og foretog senere en Udenlandsrejse. 1634 blev 
han Hofjunker og Drabanthøvedsmand og 1636 Hofmarskal. Ogsaa 
for hans økonomiske Forhold sørgede Kongen rigelig; allerede 
1620 fik han en Gaard i Kjøbenhavn og 1635 Godset Rohlstorf i 
Holsten; 1638 forlenedes han med Marie Kirkes Provsti i Oslo 
kvit og fri og fik det følgende Aar Livsbrev derpaa. Kongen 
benyttede ham flere Gange i diplomatiske Ærender, saaledes 1634 til 
Spanien og Frankrig, 1638 først til Kurfyrsten af Brandenborg og 
senere til Sverige, 1639 til Brüssel. Paa den sidste Sendelse, der 
væsentlig drejede sig om Dünkerkernes Sørøverier, vandt han saa 
megen Sympathi hos den spanske Statholder, Kardinalinfant 
Ferdinand, at denne i Begyndelsen af 1640 anmodede Christian IV om 
at tillade «Friherre Gyldenløve» at træde i spansk Tjeneste og 
hverve 3000 Mand i Danmark. Anmodningen kom netop samtidig med,
at Kongen havde bestemt at sende ham for anden Gang til 
Brüssel, og svarede uden Tvivl godt til G.s egne Ønsker. Følgen 
var ogsaa, at han kom hjem som Kongen af Spaniens Oberst til 
Hest og Fods og i denne Egenskab udstedte Hververbreve, hvorefter 
Knægtene og Rytterne skulde samles i det pinnebergske. 
Baade Christian IV og Kejseren begunstigede hans nye Virksomhed, 
men paa den anden Side mødte han Modstand saa vel fra 
Hamborgs som fra Sveriges Side. I Sept. var han færdig til at bryde 
op paa Vejen til de spanske Nederlande, men stadig stødte han 
paa nye Vanskeligheder, og hans Tog fik snart Karakteren af
Plyndring og Brandskatning. Med 600 Ryttere lykkedes det ham at 
komme frem til Byen Meinertshagen, ikke langt fra Køln; men 
Generalstaternes Gouvernør i Wesel ved Rhinen, der var bleven 
underrettet om hans Fremrykning, samlede, hvad Tropper han kunde,
og stod pludselig ved Daggry 6. Okt. foran den nævnte By, uden 
at G. anede noget derom. Medens Fjenden trængte frem, svang 
han sig paa en usadlet Hest med en Pistol i Haanden og søgte 
heltemodig at raade Bod paa den mellem hans Folk opstaaede 
Forvirring. Han afviste stolt enhver Opfordring til at overgive sig;
da ramtes han af et fjendtligt Skud og styrtede død af Hesten. 
Fjenderne plyndrede hans Lig, der dog senere blev balsameret og 
nedsat i Wesels Kirke.

G. var ikke gift, men havde til Mætresse en Datter af den 
helsingørske Tolder David Luft ved Navn Bente; han opretholdt 
Forbindelsen med hende imod Kongens Ønske, og hun fulgte ham 
paa hans sidste Rejse. Efter hans Død levede hun adskillige Aar 
i Udlandet, men kom senere tilbage til Danmark og fik 1651 nogen 
Hjælp af Frederik III.

Hofman, Dsk. Adelsmænd III, 221 f. 
Fridericia, Danm. ydre polit. Hist. II, 242 ff. 
Christian IV's egenh. Breve IV, 192 f.

J. A. Fridericia.



Gyldenløve, Hans Ulrik, 1615-45, uægte Søn af Christian IV 
og Karen Andersdatter, blev født 10. Marts 1615 paa Kronborg. 
Hans Opdragelse faldt til Dels sammen med hans ældre Halvbroder 
Christian Ulriks; ogsaa han havde Jens Dinesen Jersin til Lærer 
og var en Tid lang i Sorø. 1629 rejste han sammen med Hertug 
Frederik til Frankrig. Som Gods til ham kjøbte Kongen Vindingegaard 
(det nuværende Fuirendal) i Sjælland. Men medens 
Christian IV synes at have bestemt Christian Ulrik til Hofmand og 
Diplomat, tænkte han sig H. U.s Fremtid knyttet til Søvæsenet. 
Han blev 1634 sat i Kost hos den kjøbenhavnske Kjøbmand 
Laurids Hammer for at oplæres paa Holmen og Tøjhuset, blev 
1635 Hofjunker og sendtes s. A. med et Skib til Irland og 1636 
ligeledes til Søs til Weseren. Efter denne Rejse blev han 
udnævnt til Kammerjunker. 1640 blev han Underadmiral paa Skibet
«Norske Løve» og fik kort efter Ordre til med dette Skib at føre 
Hannibal Sehested til Spanien. Meningen var, at G. strax efter 
denne Landsætning skulde begive sig tilbage til Danmark; under 
Vejs skulde han modtage Undervisning i Navigation af en ung
Mathematiker fra Husum, Poul Würtz, og Kongens Tanke skal have 
været en Gang i Fremtiden at kunne benytte Sønnen som 
Rigsadmiral. Men der blev ikke Tale om noget alvorligt Studium af 
Søvæsenet; han havde, som Otto Sperling, der deltog i Rejsen, 
skriver, «intet Hoved eller Ingenium dertil». Efter at være naaet 
til Bestemmelsesstedet rejste han heller ikke hjem, men gik i Land 
i Coruña med Hannibal Sehested og nød en Tid Livet ved det 
spanske Hof. Udsvævelser og navnlig Overmaal i Spise og Drikke 
frembragte imidlertid gjentagne epileptiske Anfald hos den blodrige 
unge Mand, hvis Hud var i den Grad spændt og glinsende, at de 
spanske Damer troede om ham, at han malede den. Hannibal 
Sehested bestemte sig da til at sende ham hjem, og H. U. maatte 
bekvemme sig dertil trods sin Misfornøjelse over at skulle forlade 
sine Svirebrødre. Han kom tilbage til Danmark i Foraaret 1641 
og blev kort efter Lensmand over Kronborg, Frederiksborg og 
Abrahamstrup Len, hvormed han 1642 forbandt Forleningen med 
Hven, over hvilken Ø han allerede tidligere havde haft Bestyrelsen 
som Foged paa sin Moders Vegne. 10. Okt. 1641 ægtede han 
Regitse Grubbe (s. ovfr. S. 222). Imidlertid vedblev han at være 
svagelig og døde 31. Jan. 1645 paa Kronborg af Vattersot, ikke 
30 Aar gammel. Hans Lig bisattes i Frue Kirke i Kjøbenhavn.

Otto Sperlings Selvbiografi ved B. Smith S. 94 ff. 
Lind, Kristian IV og hans Mænd p. Bremerholm S. 299 ff.                                        

J. A. Fridericia.



Gyldenløve, Lucie Nielsdatter, --1555, 
formentlig den næstyngste Datter af Norges Rigshofmester Niels Henriksen G. og Inger Ottesdatter og født o. 1510-12. Da hendes ældre Søster Elline 
Nielsdatter, Hr. Niels Lykkes Frue, var død 1532, opstod der mellem
Enkemanden og Svigerinden Lucie en stærk gjensidig Tilbøjelighed, 
som de begge haabede skulde føre til Ægteskab under de forandrede 
Religionsforhold. Da hendes Slægtninge imidlertid stode paa den 
katholske Kirkes Standpunkt, fuldbyrdedes Ægteskabet uden Vielse 
i Haab om forandrede Forhold og Anskuelser, og i Begyndelsen 
af Aaret 1535 fødte L. N. en Søn, der imidlertid døde kort efter. 
Henvendelserne til Slægt og Venner saa vel som til Gejstligheden
bleve frugtesløse, kun Kong Christian III syntes at aabne en 
Udsigt til Opnaaelsen af deres Ønske, naar han var kommen til 
Regeringen i Norge. Ærkebiskop Olaf Engelbrechtsen, der hidtil havde 
forholdt sig afventende, havde imidlertid modtaget flere Vink om, 
at hans Forhold i Sagen havde vakt Anstød, og i Slutningen af 
Juni lod han derfor Hr. Niels Lykke sætte fast og Juleaften 1535 
hemmelig ombringe i hans Fængsel paa Stenviksholm. L. N. havde 
allerede forud frafaldet sin Begjæring om at ægte ham og bønfaldt
kun om Pønitens og Afløsning. -- Nogle Aar senere (før 1540) 
blev hun gift med den skaanske Adelsmand Jens Thillufsen Bielke 
(II, 336) og blev derved Stammoder til Norges anseligste Slægt i 
det 17. Aarhundrede samt til Landets øvrige betydeligste Familier 
i 3 Aarhundreder. Selv døde hun tillige med sin Moder og Datter 
ved et Forlis paa Søvde Fjord paa Søndmøre i Aaret 1555.

(Norsk) Hist. Tidsskr. III.

H. J. Huitfeldt-Kaas.



Gyldenløve, Ulrik Christian, 1630-58, Christian IV's Søn 
med Vibeke Kruse, er født paa Ibstrup (nuværende Jægersborg) 
7. April 1630. Fra ganske lille var U. C. Gjenstand for sin Faders 
Yndest og særlige Omhu. Som 5aarig Dreng fik han foræret 2 
meklenborgske Herregaarde, Zibühl og Gallentin, og en Forskrivning 
paa 20000 Rdl., et Par Aar efter blev han Husejer i Odense, og 
1647 fik nan en ny Forskrivning paa 33000 Rdl. Perlen blandt 
Kongens Gaver var dog det efter U. C. selv opkaldte, ved Kjærtinge 
Fjord skjønt beliggende Herresæde Ulriksholm, tidligere Skinnerup, 
hvis tilliggende Gods betydelig blev forøget og afrundet ved Kjøb 
af Trellerupgaard og talrige Bøndergaarde, og hvis Hovedbygning 
Kongen i Aarene 1636-46 helt lod ombygge. Denne smukke 
Besiddelse afrundedes yderligere 1643 med Hovedgaarden Østergaard. 
Til Formynder og Bestyrer af disse Ejendomme blev der givet 
Drengen først Anders Bille til Damsbo og derefter Steen Eriksen 
Bille til Kjærsgaard. Øverste Tilsyn med U. C.s Opdragelse og 
Uddannelse i boglig Kunst var derimod overdraget til den berømte 
Dr. Jesper Brochmand, senere Sjællands Bisp, i hvis Hus U. C., 
ledsaget af sin «Skolemester», Mag. Hans Lauridsen (afløst 1640 af 
Mag. Jens Dolmer), optoges i sit 6. Aar og forblev til 1642. Kongen 
synes efter alt at dømme at have været særdeles tilfreds med hans 
Flid og Fremgang i den Periode, og det tør maaske betragtes som 
en Udvexling af Komplimenter imellem Bispen og Kongen over 
det opnaaede Resultat, naar den 12aarige Dreng inden sin Afgang 
til Sorø Akademi holder en Tale paa Latin: «Oratio de præstantia 
litterarum», og denne strax befordres i Trykken. I Sorø bleve 
gymnastiske Lege og Vaabenøvelser maaske nok drevne noget paa
Bekostning af de boglige Studier, og disse lagdes i hvert Fald for 
lang Tid paa Hylden, da Christian IV i Okt. 1644 tillod, at Sønnen 
deltog i Forsvaret af det nu haardt truede Fædreland. U. C. blev 
ansat i sin Svoger Claus Ahlefeldts Regiment Ryttere, der den Gang
hørte til Ærkebiskoppen af Bremens Hær i Jylland, og inden Aaret 
var omme, havde den 14aarige Yngling faaet Udnævnelse som 
Ritmester for et Rytterkompagni, som han førte det følgende Aar. 
Efter det frie Krigsliv smagte det imidlertid ikke den unge 
Ritmester paa ny at tage Plads paa Skolebænken, og det kom som
bekjendt i den Anledning til heftige Optrin mellem ham og Jens 
Dolmer (s. IV, 295). Heller ikke den nye Præceptor, Kancellisekretær 
Memmius Burinus, der 1646 blev antaget, nærmest for som Hovmester
at ledsage U. C. udenlands, formaaede at skaffe sig Respekt. Kongen, 
hvem U. C.s Udenlandsrejse laa stærkt paa Sinde, paatog sig derfor 
selv at sætte «Skik» paa ham, og ved Nytaarstid 1648, efter at 
U. C. forinden for en Kommission havde aflagt tilfredsstillende Prøve 
paa sine Kundskaber, gik Rejsen for sig. Ved Afskeden kunde 
Christian IV betro Sønnen, at Frands Lykke til Overgaard og Hustru 
paa Kongens Anmodning havde erklæret sig villige til at modtage 
ham efter endt Udenlandsfærd som Frier til deres 11aarige Datter
Christence, der var den rigeste, som hun tegnede til at blive en af 
de skjønneste, blandt de danske Adelsjomfruer.

I henved 7 Aar var U. C. i Udlandet. Trediveaarskrigen var 
sin Afslutning nær, da han begav sig paa Rejse, men mellem 
Spanien og Frankrig fortsattes Kampen ved Pyrenæerne og i 
Flandern, og efter at nogen Tid var hengaaet med Forhandlinger 
mellem den danske Regering og Philip IV, fik U. C. Ansættelse ved 
den spanske Hær i Flandern. Han kunde her lære Krigskunsten til
Gavns. Hærførere som Grev Fuensaldana, den berømte Turenne og 
den endnu genialere Condé vare hans Læremestre. Ved mangfoldige 
Lejligheder saasom ved Rethel, Mouson, Montagu, Vinoxbergen, 
Dünkerken, Gravelingen viste U. C., at der var fortrinligt Soldaterstof 
i ham, og han vandt stor Paaskjønnelse i den spanske Hær. 
Allerede 1650 var han saaledes udnævnt til Oberst, det følgende 
Aar betroedes ham Kommandoen over et Rytterregiment, 1652 
tillagde Philip IV ham Generalmajors Rang, og 1653 tjente han i 
Generalstaben direkte under Condé som dennes Sergent-Major-General 
de Bataille. U. C. gjorde fra Udlandet to Besøg i Hjemmet. Første 
Gang i Nov. 1648, inden han endnu var traadt i spansk Tjeneste, for 
at hylde den nye Konge og vel tillige for at søge Skjærm 
mod Corfits Ulfeldt, hvilket nok kunde gjøres nødigt efter dennes 
bekjendte Fremfærd mod Moderen og mod Svogeren Claus Ahlefeldt. 
Kongen tog sig varmt af hans Sager og lod Henrik Blome til Hagen,
Kongehusets hengivne Mand, og Dr. juris Dietrich Reinkinck 
beskikke som Kuratorer for ham. Da han i 1649 atter drog bort, 
blev i Steden for Burinus Kapitajn i, den norske Hær Wulf Gottfried
v. Wulffersdorf medgivet ham som Ledsager. Anden Gang, 
i 1652, kom U. C. over Hamborg, hvor han i nogen Tid opholdt 
sig, som Afsending fra den spanske Regering for at opnaa Tilladelse 
til Hvervning i Hertugdømmerne. Han fik ved denne Lejlighed 
sin Moders Lig ført fra Kirken ud for Nørreport fil sin Sognekirke 
ved Ulriksholm. I Hamborg havde han et Sammenstød med Cai 
Lykke, forhen hans gode Ven, hvem han beskyldte for at have 
været Ulfeldts Redskab ved  den hans Moder overgaaede Forsmædelse 
og udfordrede «til Hest eller til Fods». Den berammede 
Duel fandt imidlertid ikke Sted, i det Cai Lykke forinden ved 
ilsom Flugt unddrog sig Virkningen af sin Modstanders frygtede 
Kaarde. At U. C. ved sin Optræden for Moderens Ære forskjertsede 
sin tilkommende Kjæreste, Cai Lykkes Søster, kan vel næppe 
være tvivlsomt.

1654 kaldte Kongen ham tilbage. England truede da med 
Krig, tillige rustede Sverige stærkt, og det var uvist, om det gjaldt 
Polen eller Danmark, hvis Forsvarsmidler kun vare i maadelig
Forfatning. Mellem Rigsmarsken, U. C.s gamle Formynder, og 
Kongen var Forholdet efterhaanden blevet køligt, og Frederik III 
trængte maaske til at have en ham hengiven Mand om sig, der 
paa Hærvæsenets Omraade kunde og vilde noget. Han havde 
fattet den største Tiltro og Tillid til sin unge Halvbroders Evner 
og Karakter, og lempelig, saa vidt det efter Haandfæstningen lod 
sig gjøre, søgte han nu at skaffe U. C. Indflydelse og passende
Virksomhed. Han vilde strax ved Hjemkomsten have givet ham 
Ansættelse som Generalmajor, hvilket imidlertid Marsken synes at 
have forhindret, men Aaret efter satte Kongen Udnævnelsen igjennem. 
U. C. ledsagede s. A. Marsken paa dennes Generalmønstring i 
Jylland og var tillige Generalmajor Breda behjælpelig med at lede 
Defensionsarbejderne paa Sjælland. I April 1656 blev Hald 
overdraget ham i Forlening, og det var altsaa som kgl. Lensmand, at 
han i Nov. s. A. havde det kildne, af ham med Takt udførte Hverv 
at drage Søsteren Leonora Christina, der var kommen til Jylland 
og agtede sig til Kjøbenhavn, i Møde for at forbyde hende Adgang 
til Hoffet og med det gode eller onde formaa hende til at forlade 
Landet. Fra Begyndelsen af 1657 var U. C. i travl Virksomhed med
at forberede de paa Herredagen i Odense i Febr. Maaned vedtagne 
Rustninger mod Sverige, i det navnlig hele den udenlandske Hvervning 
var ham overdragen. For sin egen Person havde han Patent 
paa Hvervning og Udrustning af ikke færre end 3 Regimenter, 
Ryttere, Dragoner og Musketerer, et Foretagende, ved hvilket han 
paadrog sig betydelig Gjæld og efterhaanden nødtes til at 
pantsætte sit Gods, da Staten i dens senere saa ulykkelige Forfatning 
indtil videre saa sig ude af Stand til at fyldestgjøre hans som saa
mange andre indenlandske Kreditorers Fordringer. Der maa tilfalde 
U. C. som den, der havde Kongens Øre og kjendte Hærvæsenets 
Brøst, et ikke ringe Ansvar for, at Bruddet med Sverige, der i sine 
Følger blev saa ødelæggende for Landet, fandt Sted, men Ansvaret 
deler han med de betydeligste blandt Mændene ved Statens Ror, 
og for øvrigt turde det vel endnu være ubevist -- naar Dommen 
da ikke udelukkende fældes efter Krigens Udfald --, at det hafte 
Syn paa Sagen har været det urette. I den kejtede Maade, hvorpaa 
dette Brud indlededes, og i Rollernes Fordeling paa Krigsskuepladsen 
har U. C. i hvert Fald ikke haft nogen Andel. Kongen 
havde ønsket selv at føre Hovedhæren i Skaane med U. C. som
«Lieutenant», men efter forskjellige Overvejelser blev det bestemt, 
at Anders Bille skulde føre Hovedhæren i Holsten, Iver Krabbe 
det norske Korps og Axel Urup, der i den Anledning blev udnævnt 
til Generallieutenant, med U. C. som næstkommanderende agere i 
Skaane. De vare hinanden højst ulige, i det ydre som i det indre, 
de 2 Skaanske Generaler, og kun lidet har vist den lille, krogryggede, 
sindige Axel Urup harmoneret med sin statelige, energiske Underfører. 
Des mere taler den dygtige Gjennemførelse af Felttoget til 
deres Ros. Efter først klogelig at have holdt sig i Defensiven for 
at indøve og bringe Orden til Veje i deres af mange uensartede 
Elementer sammensatte lille Hær begyndte de i Avg. Maaned at
gaa angrebsvis frem. De bandt da dristig an med den svenske 
Feltmarskal Otto Stenbock, og efter flere til Dels smukke og skarpe 
Træfninger ved Engelholm, Laholm, Halmstad havde de i Begyndelsen 
af Okt. ikke alene opfyldt deres Bestemmelse, at dække 
Skaane, men endog formaaet at sætte sig fast i Halland, saaledes 
at de der kunde oppebie den forventede Ankomst af Iver Krabbes 
norske Korps. Men paa den jyske Halvø gik det som bekjendt 
ganske ulykkelig, og da Frederiksodde 24. Okt. var faldet i 
Fjendens Hænder og Hæren sprængt, stode de danske Øer og da navnlig 
Fyn i den største Fare. Rigsmarsken var falden, og det var 
nødvendigt at faa en Mand der over, som forstod at kommandere. 
Kongen tøvede ikke med at træffe sit Valg. 28. Okt. fik U. C., 
som en Maaned forinden var udnævnt til Generallieutenant til Hest,
Ordre til skyndsomst at gaa til Fyn for at raadslaa med Rigsraad Henrik 
Rantzau, der midlertidig havde taget Befaling over Tropperne, om 
Øens Forsvar, og 5. Nov. overdroges ham den højeste militære Kommando.

I Fyn, som man ikke havde tænkt sig skulde blive Krigsskueplads, 
vare Forholdene ved U. C.s Ankomst mistrøstende. Som sin 
næstkommanderende og Chef for Rytteriet forefandt han Generalmajor 
Jens v. Hadersleben, og senere sendtes der ham til at 
kommandere Fodfolket en anden Æventyrer, Skotten John Henderson, 
der ligeledes havde Generalmajors Rang. Fodfolk til Kystværn var 
der saa godt som intet af; hele Tjenesten maatte forrettes af 
Rytteriet, hvis fleste Afdelinger imidlertid havde hørt til den opløste 
holstenske Hær og derfor vare i høj Grad ukomplette baade i 
Personel og Materiel. Med stor Ihærdighed og Kraft søgte U. C. 
at raade * Bod paa disse Forhold og bringe Forsvaret i Orden. 
«Generallieutenanten er flittig,» skriver ogsaa Rigsraad Otte Krag 
allerede i Nov., «mens behøver Hjælp; det falder ham alene for 
tungt og er ikke én Mands Værk.» Overalt paa Kysten, hvor 
Fjenden kunde tænkes at ville lande, anlagdes Batterier, Brystværn 
og Forhug, i hvert af Øens Herreder organiseredes en Landstorm 
af Bønder, og i Jan. det følgende Aar raadede han over et ret 
anseligt Korps af kampdygtige, regulære Tropper. Med vaagent 
Øje havde U. C. tillige fulgt den svenske Konges Færd og 
indberettet til Kjøbenhavn, at det snart vilde gaa løs. Men han
frygtede ikke. Han var vis paa, at det vilde komme til at gjælde 
Vestfyn, og kunde føle sig overtydet om, at han paa sin Marche 
mod Bæltet vilde blive fulgt af sine Soldater, hvis Hengivenhed 
han trods sin strænge Overholdelse af Tjenestens Pligter stedse 
forstod at vinde ved den Forsorg og Omhu for deres Tarv, der
synes at have hørt til hans mange lykkelige Egenskaber som 
Fører. Da, til al Ulykke blev han angrebet af en hidsig Feber og 
kastet paa Sygelejet, just som Frosten slog den af Carl Gustav med 
Spænding imødesete Bro over Bæltet. Paa Meldingen om 
Overgangen 30. Jan. lod U. C. sig bære paa Hesten for at deltage i 
Kampen, men alt for svag og kraftesløs maatte han overgive
Befalingen til den næstkommanderende, og faa Timer efter erfarede 
han til sin Harme, at enhver Frugt af, hvad han paa Bekostning 
af sit Helbred havde udrettet, var forspildt og han selv en fangen 
Mand. Henderson var ved Fjendens Nærmelse saa godt som uden 
Sværdslag flygtet fra sin Post ved Middelfart, og v. Hadersleben
havde ved Tybrind Vig, hvor Hovedangrebet fandt Sted, og hvor 
flere af de danske Regimenter kæmpede med udmærket Tapperhed, 
uden tvingende Nødvendighed kapituleret og overgivet sig med Hæren. 

Frederik III belønnede efter Fredslutningen sin Halvbroder
med den ved Anders Billes Død ledigblevne Post som Lensmand 
over Skanderborg Amt; i Forvejen havde han optaget ham som 
Medlem af det i Jan. oprettede Krigskollegium. Efter Rolkildefreden 
havde U. C. tillige med Feltmarskal Eberstein i øvrigt det
brydsomme Hverv at skaffe de Tropper, Heste og Vaaben til Veje, 
som Svenskerne bl. a. vedbleve at forlange, inden de vilde forlade Landet.

Da Rigets Existens ved Carl Gustavs Landgang paa Sjælland 
i Avg. 1658 stod paa Spil, blev der tildelt U. C., der var tredje 
ældste i Rang af de danske Generaler, i det kun den i Holsten
fraværende Eberstein og Axel Urup vare hans Formænd, 
Overkommandoen, en Post, hvortil han i fuldeste Maal havde den 
dybere Adkomst, ikke mindre ved sin Kløgt, Snarraadighed og 
sit uforlignelige Mod end ved sin tillidvækkende Personlighed og 
sit nøje Kjendskab til Krigens Fordringer. Kun som Gisning skal 
det henstilles, om det ikke skulde være den nu i Hovedstaden 
tilstedeværende, med høj Myndighed udrustede U. C., der ved sin 
Indflydelse hos Kongen og hos Borgerne fornemmelig har bidraget 
til at skabe den imponerende Fasthed, hvormed man modtog den
svenske Konge, og som dannede en mærkelig Modsætning til 
Regeringens og Byens Holdning i Febr. Maaned, uagtet de ydre 
Betingelser for at kunne tilbageslaa en Storm og udholde en Belejring 
den Gang vare langt gunstigere. Ikke noksom kan derimod 
fremhæves hans Betydning for Forsvaret, hvis Sjæl som Sværd han var. 
Han havde en klar Forstaaelse af, at Kampen maatte føres med 
hensynsløs Energi, at Kongen og de, der stode ved Styret, maatte 
frem i forreste Linje, hvis Modet og Fortrøstningen skulde holdes 
oppe inden for Voldene, og at det var nødvendigt dristig at gaa
Fjenden paa Klingen for at sætte sig i Respekt og faa dannet 
brugelige Soldater af de sammenflikkede Hobe, hvoraf Besætningen 
bestod. Dette hans Program, om man saa tør sige, blev med Fasthed 
gjennemført i Belejringens egentlige Trængselsmaaneder inden
Hollændernes Ankomst. Allerede 13. Avg., 2 Dage efter at 
Cerneringen var begyndt, indledede han Rækken af sine berømte 
Udfald, der gjorde hans Navn frygtet i den svenske Lejr, men af hvilke
endnu kun skal nævnes det saakaldte store Udfald 23. Avg. gjennem 
Dronningens Have -- et Mesterstykke i sin Art ved den voldsomme 
Kraft, hvormed han førte sine Skarer ind over de fjendtlige 
Forskansninger, og ved den behændige Omsigt, hvormed han efter at
have raseret alt formaaede velbeholden at trække sig ud af Ilden. 
Mærkes maa ogsaa den glimrende, af begge Konger overværede 
Turnering mellem ham og Wrangel paa Amager 10. Okt., der endte 
med Svenskernes Nederlag og nær havde kostet Carl Gustav Livet. 
Med den næst efter ham i Rang følgende Generallieutenant, Hans 
Schack, Fæstningens Kommandant, synes U. C. at have arbejdet i 
god Forstaaelse; derimod havde han Strid med Axel Urup, der vel 
ikke uden Grund i sin tidligere Underanfører saa Rigets vordende 
Marsk, og som i sin Egenskab af militærkyndigt Rigsraadsmedlem 
bekæmpede U. C.s Indflydelse og Hærledelse.

En af de sidste Gange, U. C.s Navn forekommer i Belejringens 
Historie, er 2. Nov. Kort efter synes han at være bleven angreben 
af sit tidligere Onde -- en svensk samtidig Beretning kalder det 
«Fläckfeber», Leonora Christina «en rasende og fortvivlet Sygdom» --, 
der nu viste sig at være uhelbredeligt. Utaalsomt skal det 
være faldet ham, denne «Kampens Løve, Hector gjenfødt i Nord», 
saaledes at være bunden til Sygesengen, medens Kanonernes Drøn gav 
Gjenlyd fra Voldene; barsk skal han have afvist Hofpræsterne, der 
vilde yde ham den sidste Trøst, og den djærve Præstemand fra 
Trinitatis Jens Justesen Bjerre maatte til for at faa ham i Tale og 
gjøre ham forstaaeligt, at nu maatte han overgive sig og nedlægge 
den Kaarde, han hidtil vel nok fremfor alt havde stolet paa, og 
som han havde ført til saa stor Hæder for sit Fædreland. Hans 
Død, 11. Dec. 1658, i hans 29. Aar vakte stor Sorg i Kjøbenhavn, 
hos Kongen, der skal have opbudt alle Hjælpemidler for at 
bevare sin trofaste Broder, imellem Soldaterne og blandt Borgerne, 
hvis erklærede Yndling han var, og som især, ved Siden af hans 
raske Kjækhed, synes at have følt sig tiltalte af det ærlige, 
pligtopfyldende og omsigtsfulde i hans Karakter. Ved en Tilfældighed,
i hvilken en smuk Symbolik er skjult, forblev U. C.s Lig staaende 
oven Jorde, indtil Fjenden drog bort fra Kjøbenhavn. Kongen vilde 
have en prægtig Begravelse, men der fattedes Midler. Først 11. Maj 
1660, i samme Maaned som Freden sluttedes, fandt Bisættelsen Sted 
med den største Højtidelighed og Pragt efter et af Kongen selv 
udkastet Ceremoniel i vor Frue Kirke. En Mindestøtte er rejst 
U. C. i Slotshegnet ved Jægerspris.

Exeqviis Uld. Chr. Guldenlow elogium, 1660. 
Epitaphium U. C. Güldenlou, 1660. 
Hofman, Dsk. Adelsmænd III, 232.

S. A. Sørensen.



Gyldenløve, Ulrik Christian, 1678-1719, Søofficer,
var en naturlig Søn af Christian V og Sophie Amalie Moth og yngre 
Broder til ovennævnte Christian G. Han fødtes 24. Juni 1678 og 
fik Titel af Greve af Samsø og (1699) Friherre til Marselisborg. 
Allerede tidlig bestemtes han til Sømand, 18 Aar gammel udnævntes
han til Admiral og Vicepræsident i Admiralitetet (1696), efter at han 
Aaret forinden havde erholdt Elefantordenen. Hans første Rejse 
synes at være falden 1696 med Fregatten «Svenske Falk», hvor 
Chefen, Kapitajn Chr. Thomesen Sehested, blev beordret at gaa 
ham til Haande; paa dette Togt kom han til Frankrig og benyttede 
der Lejligheden til at sætte sig ind i dette Lands Søtaktik. 1697 
udnævntes han til Admiralitetspræsident og Generaladmiral-Lieutenant,
i det dog samtidig Niels Juels Broder Generaladmiral, Baron Jens J. 
adjungeredes ham. Aaret efter ledede han som Chef for en Øvelseseskadre 
de taktiske Manøvrer, der i Sundet afholdtes for Flaadens
Officerer; i Forbindelse med Admiral v. Støcken synes han at have 
gjort sig fortjent ved sine Forbedringer paa dette Omraade. Da 
Krigen i Aaret 1700 udbrød med Sverige, som stod i Forbund med
England og Holland, blev det G., der tillige med Jens Juel og 
v. Støcken fik det Hverv at klargjøre Flaaden; Juel døde imidlertid 
allerede i Maj, og G. blev da udnævnt til højstbefalende for Flaaden,
som talte 21 Linjeskibe. Hans Ordre lød paa at indespærre 
den svenske Flaade i Carlskrona, men da en engelsk-hollandsk 
Styrke paa 29 Linjeskibe under Admiralerne Rooke og Almonde 
snart viste sig i Sundet, tog G. Station ved Drogden, hvor det var
hans Hensigt at forhindre Svenskerne, kommanderede af Admiral 
Hans Wachtmeister, i at forene sig med dem. Imod hans 
Forventning gik Wachtmeister dog 7. Juli gjennem Flinterenden og 
tilintetgjorde derved G.s Hensigt; over for sine samlede Modstandere, 
som nu raadede over 61 Linjeskibe, formaaede G. ikke at forhindre, 
at Kjøbenhavn blev bombarderet, eller at Svenskerne overførte 
Tropper til Sjælland; allerede i Avg. s. A. standsedes imidlertid 
Fjendtlighederne ved Freden i Traventhal.

I Aaret 1709 udbrød atter Krigen, og G. fik paa ny Kommandoen 
over Flaaden, med hvis Administration han i Mellemtiden 
stadig havde været beskæftiget. Han landsatte i Nov. 16000 Mand 
i Skaane, men efter Slaget ved Helsingborg i Marts 1710 standsedes 
brat denne Hærs Operationer. Tilstanden paa Flaaden var i dette 
og de nærmest følgende Aar i øvrigt ikke god, det kneb svært 
med Penge til Lønninger, Provianten var ussel, stor Sygdom 
herskede om Bord i Skibene, og Utilfredsheden voxede; kun ved 
voldsomme Presninger og meget strænge Bestemmelser for Indrulleringen
lykkedes det at skaffe det nødvendigste Mandskab til Veje. 
Det synes ikke, som om det ved denne Lejlighed er lykkedes G. 
og de ham underlagte Admiraler, Raben, Sehested og Gabel, at 
løse deres Opgave tilfredsstillende; men Landets uheldige Pengevæsen 
bærer sikkert Hovedskylden herfor. 1710 om Efteraaret var 
G. stationeret i Kjøge Bugt, hvor han 4. Okt. mødte Svenskerne 
under Wachtmeister. Der udspandt sig en Art løbende Fægtning, 
hvorunder Linjeskibet «Danebrog» (Kommandør Iver Huitfeldt) kom 
i Brand og sprang i Luften. 1711 havde G., som dette Aar avancerede 
til Generaladmiral, med 22 Linjeskibe det Hverv at sikre 
Forbindelsen mellem Sjælland og svensk Pommern; da han ved
Midsommertid gik tilbage til Kjøbenhavn for at proviantere, løb 
Wachtmeister ud, overførte Tropper til Stralsund og afskar de 
danske Tilførsler. Samme Rolle spillede G. det paafølgende Aar; 
det lykkedes ham imidlertid denne Gang at møde sin Modstander,
men ved begge Admiralers Forsigtighed blev det dog kun til en 
temmelig resultatløs løbende Fægtning; noget senere (29. Sept.) 
erobrede G. henved 80 svenske Transportskibe. I Aarene 1713-15 
drejede Kampen sig mest om Erobring af Stralsund, G. kom
herved ikke til at spille nogen aktiv Rolle, men han havde Fortjenesten 
af at fremhjælpe den unge, energiske Peter Wessel (Tordenskjold), 
hvis Bedrifter kastede Glans over den danske Flaade. 1715, efter 
at Viceadmiral Raben, som til en Begyndelse havde haft 
Overkommandoen over Flaaden, var gaaet i Land som syg, overtog G. 
paa ny i Okt. Kommandoen og forenede sig med en engelsk-hollandsk 
Hjælpeflaade, i Forening med hvilken han uden Vanskelighed holdt 
den svenske Hovedflaade indespærret; det blev i dette og de
paafølgende Aar indtil 1720 dog mere i Kattegat og de svensk-norske 
Skjærgaarde; at Flaaden kom til at spille en Rolle, navnlig under 
Tordenskjold, der stadig i G. havde en indflydelsesrig Ven og 
Støtte. Slutningen paa den langvarige Krig oplevede G. ikke, han 
døde allerede 8. Dec. 1719 i Kjøbenhavn. Hans Administration af 
Flaadens Anliggender var efter Omstændighederne rosværdig; men 
som Fører af Hovedflaaden maa han betegnes som noget for 
forsigtig. Over for en saa dygtig og energisk Modstander som den 
ældre Wachtmeister kunde der imidlertid være skjellig Grund til 
netop at vise Forsigtighed, og det er allerede al Ære værd, at det 
virkelig lykkedes G. at hævde sin og Flaadens Stilling, som han 
gjorde, over for denne Mand, hvem han var langt underlegen i 
Alder og Erfaring. Han var i øvrigt en begavet, sympathetisk
Personlighed, der snarere stod over end under sin Tid i Udvikling. 

G., der foruden sin Stilling i Flaaden havde Embedet som 
Generalpostmester for Norge og Stiftamtmand over Island, rigtignok
uden at spille nogen fremragende Rolle i disse Forvaltningsgrene, 
blev gift 24. Okt. 1708 med Charlotte Amalie Krabbe (f. 30. Nov. 
1689 d. 25. Avg. 1709), Datter af Gehejmeraad Otto K. og Birgitte 
Skeel. Ægteskabet var barnløst.

C. With.



Gyldenløve, Ulrik Frederik, 1638-1704, 
uægte Søn af Kong Frederik III, Statholder og kommanderende General i Norge, 
fødtes 20. Juli (eller 4. Juni) 1638. Moderen, Margrethe Pape, der var fra 
Holsten, blev siden gift med Amtsforvalter Daniel Hausmann i 
Segeberg og tillagdes i 1683 Navn af Friherrinde af Løvendal. G.s 
Modersmaal var Tysk, og han blev uden Tvivl opdraget i Holsten. 
Efter at han ved et 21. Avg. 1655 udfærdiget «Naturalisationsbrev»
var erklæret for dansk Herremand, fik han 1657 sin første Forlening, 
Udsten Kloster. Under Krigen i 1657-60 udmærkede han sig i 
Slaget ved Nyborg og ved Kjøbenhavns Belejring. 21 Aar gammel 
lod han sig 11. Juli 1659 vie til Sophie Urne, Datter af Rigsmarsken 
Jørgen U. Ægteskabet skulde, fordi Kongen og Dronningen ikke 
vilde vide af det, holdes hemmeligt, indtil Kongens Vrede var gaaet
over. Sandsynligvis er Frederik III aldrig bleven bekjendt med det; 
Ægteskabet blev i alt Fald hverken af ham eller af Christian V 
anerkjendt som lovligt. Med Sophie Urne havde han Sønnerne Carl 
og Ulrik Frederik Valdemar, den sidste født 25. Sept. 1660. 3 
Maaneder efter dette andet Barns Fødsel giftede G. sig 16. Dec. 1660 
med Marie Grubbe (s. ovfr. S. 220), denne Gang med Kongens 
Bifald, hvorom bl. a. et af denne forfattet Bryllupsdigt (paa Tysk) 
vidner. I 1661 havde han naaet saa vidt, at han var Oberst til 
Hest, Rigens Jægermester (med 2000 Rdl. aarlig) og Befalingsmand 
over Vordingborg Len (som kort efter bortforpagtedes for 5250 Rdl. 
aarlig); derhos havde han faaet sig udlagt Kalø Slot med 1000 Tdr. 
Hartkorn. 3. Dec. 1661 fik han kongelig Tilladelse til en 
Udenlandsrejse, hvorunder han opholdt sig i Brabant, Spanien og Frankrig, 
overalt Gjenstand for den Opmærksomhed og Ærbødighed, hvormed
uægte Kongeblod den Gang behandledes; hjemme glædede 
man sig, naar man hørte, hvorledes han f. Ex. i spansk Tjeneste 
var bleven General og Grande af Spanien. Da han i Slutningen 
af 1663 kom tilbage, var der megen Tale om, at han snart igjen 
skulde ud paa Rejse. Men i Jan. 1664 var det en afgjort Sag, at 
han skulde afløse Iver Krabbe som Statholder i Norge. Som
saadan fik han 6000 Rdl. aarlig foruden Brugen af Oslo Ladegaard og 
Ladegaardsøen. Hvad der betroedes ham, var kun den civile 
Myndighed; General Claus Ahlefeldt skulde fremdeles have Kommandoen over Hæren.

Som Statholder var han i Juni 1664 i fuld Virksomhed paa 
Akershus Slot. I Nov. havde han færdig en lang Forestilling 
sigtende til Forbedring af Administrationen og Fremme af 
vejene i Norge. I den første Halvdel af 1665 foretog
han, ledsaget af sin Hustru, en Rejse til Throndhjem,
Bergen og flere andre Byer. Nogle Maaneder efter hans
Ophold i Bergen indtraf (2. Avg. 1665) det bekjendte
Angreb af en engelsk Orlogsflaade paa hollandske
Koffardiskibe i Bergens Havn, som endte til Skam og
Skade for Englænderne. Denne Begivenhed havde vigtige
Følger ogsaa for G. personlig, skjønt han intet Ansvar
havde for, hvad der var sket. Da det 20. Jan. 1666
befaledes ham snarest mulig at begive sig til Danmark,
var en Krig med England nær forestaaende. 7. Febr. var
han i Kjøbenhavn, hvor han roste sig af at have
passeret forklædt igjennem de svenske Garnisoner. De
norske Havne ansaas særlig truede, og Afgjøreisen af
de Anliggender, som navnlig angik ham, blev derfor
særlig paaskyndet. Da G. i Marts 1666 kom tilbage
til Norge, var han ikke blot Statholder, men ogsaa
kommanderende General, i det Ahlefeldt, der havde
været lige saa misfornøjet med den uheldig delte
Myndighed som G., var bleven forflyttet til Danmark. I
halvandet Aar holdt han sig i Ro paa Akershus; dog ses
han i Juli 1667 at have været i Bergen og der fra at
være vendt tilbage over Hallingdal, hvor hans Rejse
endnu lever i Sagnet. 24. Avg. 1667 blev han forløvet
ned til Danmark, hvor det snart hed, at han skulde
blive Rigsskatmester, snart at han skulde gaa som
Ambassadør til Frankrig. I Begyndelsen af 1668 var han
farlig syg, men Borri reddede hans Liv ved en Kur, som
blev meget omtalt. I Juni s. A., da der fra Holland
indløb Advarsler angaaende Englændernes fjendtlige
Hensigter, maatte han pludselig rejse tilbage til
Norge, og Generalmajorerne Fr. Ahlefeldt og Gorgas
sendtes samtidig der op for at hjælpe til at sætte
Landet i Forsvarsstand. I Okt. eller Nov. s. A. kunde
G. atter vende tilbage til Danmark. Rygtet havde
fremdeles travlt med hans Fremtid, men selv har han
maaske snarere arbejdet paa at blive skilt fra sin
anden Hustru. Det var formodentlig den Gang kommet
til et Brud mellem dem; det fortælles, at G. sendte
hende hjem og tvang Stygge Høg, der var hans Svoger,
men antoges at staa i ulovlig Forbindelse med hende,
til at rømme Landet. Skilsmisse fra Marie Grubbe
kunde han imidlertid ikke opnaa, da Frederik III i
dette Punkt hyldede strænge Grundsætninger.

G. synes ikke at have haft Lyst til at vende
tilbage til Norge; en Vikar blev nødvendig, og ved
Gabels Indflydelse faldt Valget paa Ove Juul, som
3. Febr. 1669 af Kongen kaldtes til Vicestatholder
i Norge. Det viste sig snart, at G. var bestemt til
at stilles
i Spidsen for en stor Ambassade til England for at indlede et 
venskabeligere Forhold til dette Land. 5. Maj tog han Afsked med 
Kongehuset for at drage afsted med Fregatterne «Delmenhorst» og
«Havfruen», men Rejsen forsinkedes ved et særdeles uheldigt Vejr. 
14. Okt. havde han i en Privatavdiens hos Carl II Anledning til 
at forsvare sin Konge og fremkalde en for Danmark gunstigere 
Opfattelse af den for Resten for begge Parter lidet hædrende
Bergensaffære. Han var yndet af Carl II og trivedes fortrinlig ved det 
engelske Hof. Ved Slutningen af 1669 var han færdig, men da 
han paa Hjemrejsen var kommen til Holland, maatte han efter 
Kongens Befaling vende tilbage til London. Budskabet om Frederik
III's Død bragte ham til at ile hjem uden at oppebie den nye 
Konges Befalinger, og 12. Marts 1670 var han i Kjøbenhavn. Den 
Traktat, han havde hjemsendt fra England, blev efter forskjellige 
Overvejelser ratificeret 11. Juli s. A.

For G. begyndte nu en Tid af høj Anseelse og ubegrænset 
Indflydelse. Det saa ud, som om store Reformer skulde udmærke 
Christian V's Regering. Sammen med Jørgen Bielke blev G. sat 
til at reformere Norges Administration (jvfr. II, 342). Efter Marts 
1670 er der jævnlig Tale om G. og Schumacher som dem, der ere i 
Besiddelse af Magten. Mellem dem bestod et Venskab, som fra 
G.s Side synes at have haft sin Rod i oprigtig Beundring for den 
talentfulde Parvenu, der i Spøg kaldte ham Alcibiades. G. saa i 
ham den eneste Ven, han i sin ensomme Stilling, alene støttende 
sig til Kongehuset, uden jævnbyrdig Slægt, kunde gjøre Regning
paa. Da Schumacher giftede sig, kjørte G. Bruden til Kirke i en 
Vogn med 6 Heste for (2. Nov. 1670). G.s Ærgjerrighed syntes 
tilfredsstillet ved at være Statholder i Norge, Medlem af 
Gehejmekonseillet (siden 1670) og Præsident i Kommercekollegiet (fra 27. Dec. 
1670 til henimod 1680). Overkammerherre blev han, om ikke før, 
saa i alt Fald 1673. Det var Hoflivet og dets Fornøjelser, som 
mest optoge ham, og de Udskejelser, som snart fulgte oven paa den
unge Konges lovende Begyndelse, lægges hyppig G. til Last. Da 
den højere Adel oprettedes, blev han ikke, som der havde været 
Tale om, Hertug, men han ophøjedes til Greve (25. Maj 1671); 
Prædikatet «høje Excellence» tillagdes ham (14. Sept. s. A.), og 
Lavrviks Grevskab oprettedes for ham (29. Sept. s. A., jvfr. nyt Lensbrev 
27. Febr. 1692). Aaret efter begyndte Opførelsen af G.s Palais 
paa Kongens Nytorv (siden Charlottenborg), hvortil Kongen selv 
lagde Grundstenen (3. April 1672).

Et længe næret Ønske opfyldtes for G., da hans Ægteskab 
med Marie Grubbe ved Højesteretsdom af 14. Okt. 1670, under 
Paaberaabelse af det theologiske og juridiske Fakultets Betænkning, 
ophævedes, saaledes at han fik Lov til at indgaa nyt Ægteskab. 
Et Par Aar efter blev han forlovet med Antoinette Augusta
Komtesse Aldenburg (f. 4. Avg. 1660); det var først ved Kongens Mellemkomst, 
at Faderen, den rige Grev Anton af Aldenburg (s. I, 174), 
i Nov. 1672 lod sig bevæge til at samtykke i dette Ægteskab, som 
5 Aar efter fuldbyrdedes.

I Nov. 1672 betroedes G. en vanskelig diplomatisk Sendelse. 
Han skulde forhandle med Hertugen af Gottorp om det 
oldenborgske Successionsspørgsmaal og med Hamborg om Anerkjendelse 
af Kongens Højhedsret over Byen, men var ikke heldig og paadrog 
sig Mistanke fra Kongens Side om, at han var vunden af Hertugen 
og dennes Raadgivere. Den Ugunst, som ramte ham, kunde G. 
ikke bære. Siden Juli 1672 havde der af og til været Tvist mellem 
ham og Griffenfeld (Schumacher), men nu tiltog Spændingen baade 
paa Grund af politisk Meningsforskjel, og fordi G. fandt, at Vennen
svigtede ham i en vanskelig Stilling. Han troede, at Griffenfeld 
var paavirket af hans hemmelige Fjender, deriblandt uden Tvivl 
Fr. Ahlefeldt, som i alt Fald i Slutningen af Juni 1673 skrev til 
Griffenfeld om hemmelige Forbindelser mellem Kielmann og G. 
gjennem Landdrost Brüggemann i Itzeho, der var gift med en 
Halvsøster af G. Griffenfeld gav flere Gange i Marts og Maj 1673 sin 
«koleriske» Ven det Raad: «Husk paa Kong Ludvigs Læge!», 
hvormed han, under Hentydning til Kongens Mistænksomhed, hvor 
det gjaldt holstenske Anliggender, maaske har villet opmuntre ham 
til bestemt Optræden lige over for Kongen. En i største Hemmelighed 
udfærdiget Ordre af 2. Juni 1673, som maaske havde Hensyn 
til en den Gang drøftet, men et Par Maaneder efter opgivet Plan 
til at bemægtige sig den hollandsk-ostindiske Flaade (jvfr. Aarsberetn. 
fra Geh. Ark. VI, 102), nødte G. til pludselig at begive sig til 
Norge, hvor han foretog en Rejse langs Kysten. Længere ud paa 
Aaret sendte han sin norske Ven Generalavditør Lemfort til 
Griffenfeld for at gjenoprette det gamle Tillids- og Venskabsforhold; i 
Dec. synes han at have ønsket at ombytte Statholderskabet med
Rigsadmiralstillingen, som Henrik Bielke den Gang indehavde. Da 
Vicestatholderen Ove Juul i April 1674 kaldtes ned til Danmark, 
gjorde det et stærkt Indtryk paa G., som selv havde ønsket at 
rejse. Vist nok slap han i Avg. s. A. løs, men det var kun for at
rejse til Oldenborg, hvor hans nu 14aarige forlovede ventede ham. 
Nogle Dage efter, at han var kommet tilbage til Kjøbenhavn, 
maatte han (19. Sept.) atter op til Norge; Kongen viste sig efter 
en samtidig Beretning meget venlig mod ham, men Griffenfeld
antoges at have drevet paa hans Afrejse af Frygt for, at G.s 
Ophold i Kjøbenhavn skulde formindske hans egen Indflydelse og 
Magt. Den svenske Gesandt Grev Nils Brahe karakteriserede i 
Jan. 1675 Stillingen saaledes: «Konungen inclinerar till fred, 
rikskansleren vill icke krig, emedan hans råd då kanhända mindre gälla, 
och G., som nu exsulerar i Norrige, kunde eluctera». Længere ud 
paa Aaret vilde Rygtet vide, at G. tænkte paa at gaa i østerrigsk 
Krigstjeneste. Men paa denne Tid var allerede for G. begyndt et
travlt og virksomt Liv i Norge. Krig forestod, og Landet var slet 
forsynet med Levnedsmidler og Krigsfornødenheder. Allerede i Juni 
havde Baron Jens Juel faaet Befaling til at rejse op til Norge for
der at være med i alle Raadslagninger og især have Opsyn med 
General-Krigskommissariatet. G. ventede, som han i Juli skrev til 
Griffenfeld, med Utaalmodighed hans Komme og lovede, at med 
ham som Raadgiver og Løvenhjelm og Henrik Ruse som 
Undergeneraler skulde han sørge for, at ingen svensk Soldat betraadte 
Norges Grund. Ogsaa i private Anliggender søgte G. fremdeles
Griffenfelds Bistand, og, hvad der er bekjendt af deres Brevvexling, 
synes at vidne om, at der lige til Griffenfelds Fald vedblev at bestaa 
en venlig Forbindelse mellem dem, skjønt det paa denne Tid maa 
antages at have hørt til Griffenfelds Politik at holde G. fjærnet fra 
Kongen. At G. skulde have spillet nogen Rolle ved Griffenfelds 
Fald, er der næppe Grund til at antage.

Under Krigen, der i Norge fik Navn af «Gyldenløvefejden», 
førte han selv Kommandoen søndenfjælds, og det med saadant 
Held, at denne Del af Landet næsten ikke berørtes af Krigens 
Ødelæggelser og Plyndringer. Krigens Skueplads var fortrinsvis
Baahus Len, hvis Besiddelse den norske Hær under G. var i Stand 
til for længere Tidsrum at hævde, medens Svenskernes Bestræbelser 
stadig gik ud paa at vinde denne Landsdel tilbage. Ved Erobringen 
af Venersborg (26. Juni 1676) kom G. i Besiddelse af et fast Punkt 
ved Enden af Venern, som satte ham i Stand til at udskrive 
Kontributioner over et større Omraade. Erobringen af Marstrand (23. Juli 
1677) opfattedes som et Vidnesbyrd om de norske Soldaters Tapperhed. 
Under en Pavse i Krigsførelsen ilede G. til Lavrvik og blev 
der 16. Avg. 1677 viet til Komtessen af Aldenburg, til hvis Ros det 
anføres, at hun omfattede Landets Sprog med Interesse. En Uge 
efter synes han at have været paa Krigsskuepladsen. Det var for 
G. Krigens sørgeligste Begivenhed, da han i Juli 1678 maatte hæve 
Belejringen af den stærke Baahus Fæstning; i sin Fortvivlelse bad 
han Kongen for Fremtiden employere ham saaledes, at han kom 
til at staa under en andens Kommando og blev fri for det store 
Ansvar som Overanfører. Krigen i Baahus Len blev til sidst en 
Kamp om Uddevalla Skanse, som til de svenskes Glæde standsedes
ved Vaabenstilstanden 1. Sept. 1679. En norsk Krigshistoriker 
(D. Schnitler) mener, at G. under Krigen lagde stor militær 
Begavelse for Dagen.

Christian V var sig fuldt bevidst Faren ved en Stilling som 
G.s i Norge og har alvorlig advaret sine Efterfølgere mod at samle 
den øverste civile og militære Magt i Norge paa én Haand, med 
mindre der var nogen, som «ingen Anhang eller stor Slægt havde 
i Rigerne», saaledes som G., der «ingen anden Dependance havde 
end det kongl. Hus». Under Krigen medførte Forholdene en stor 
Udvidelse af denne Myndighed, saaledes at stundum Lovbud 
udfærdigedes og Skatter paabødes af G. Uden at gjøre ham ansvarlig
for det store Tryk, der hvilede paa Landet, saa Folket op til ham 
som til ingen af de tidligere Statholdere. «Han var en mild og 
naadig Herre,» skrev en hallingdalsk Skoleholder om ham i 1727,
«ja, han var en Fader for Norge i Krigens Tid.» Der var i hans 
Karakter og Optræden meget, som maatte gjøre ham yndet af 
Nordmændene. Han var en vakker Mand og vilde ogsaa gjælde 
for en stærk Mand, som ikke engang var bange for at tage Tag 
med andre, der vare bekjendte for sin Styrke. Hans personlige
Tapperhed, Venlighed og Omgængelighed vare kjendte af alle. Hans 
prægtige Hof og overdaadige Levemaade, hans dannede Verdensmandsvæsen 
og Høflighed imponerede overalt; hans stundum 
plumpe Lystighed og grove Spas mishagede i alt Fald ikke i Norge, 
hvor heller ikke den Tilbøjelighed for det smukke Kjøn og den
Lyst til at drikke stærkt, som ogsaa hørte til hans Alcibiadesnatur, 
vakte noget særdeles Anstød. Hans Ideer kunde stundum have et 
for Nordmændene særlig tiltalende Præg. En af de 
Majestætsforbrydelsessager, som heller ikke i Norge mangle i Souverænitetens
første Aar, gav han den Vending, at ikke blot den sigtede, men 
ogsaa Anklageren, der begge af Amtmanden skildredes som 
«ugrundede Skalker» og urolige Hoveder, der burde «udryddes» af Lenet, 
sattes under Tiltale, den sidste, fordi han saa længe havde tiet 
med Sagen. Da Biskop Hans Bagger døde i 1693, var der Tale 
om Biskoppen i Christiania, Hans Rosing, til hans Efterfølger, men 
G. sagde: «Den Mand kunne vi ikke miste fra Norge, der er dog 
gode Mænd nok i Danmark». Han synes ikke at have manglet 
Sans for Landets Historie, om der end ikke resulterede stort af 
hans Velvilje; bekjendt er den Interesse, hvormed han fremhjalp 
den norske Kunstner Magnus Berg. Enkelte Forbedringer i Landets 
Administration kunne specielt henføres til hans Initiativ; saaledes
Oprettelsen af den indtil 1797 bestaaende norske Overhofret. Alt, 
hvad der angik Forsvarsvæsenet, var særlig Gjenstand for hans 
Omsorg. Næppe nogen Sinde er der bygget saa meget paa de norske 
Fæstninger som i Gyldenløvetiden. Et varigt Vidnesbyrd om G.s 
Omsorg for Soldaterne er den endnu bestaaende Krigshospitalskasse, 
der oprindelig var tænkt at skulle blive et Kvæsthus. Det mest 
fremtrædende Træk i G.s Virksomhed for Norge er hans Kjærlighed
til og Omhu for den norske Bonde, hvis Betydning i Samfundet 
han til fulde forstod. Forordningerne af 4. Marts 1684 og 5. Febr. 
samt 3. Okt. 1685 vidne om, hvorledes han tog sig af Almuen.

Fra Juni 1673 til Nov. 1679 havde G. sit stadige Ophold i 
Norge, som kun afbrødes ved korte Besøg i Danmark (f. Ex. i Sept. 
1674, Nov. 1676 og Sept. 1679). Men efter Krigens Ophør flyttede 
han med sin Gemalinde fra Norge og kom i Nov. 1679 til Kjøbenhavn, 
1. Okt. 1680 fik han en formelig Tilladelse til efter eget 
Godtbefindende at være hos Kongen, hvor denne maatte være, 
i det hans Lejlighed herefter forudsattes ikke vel at kunne tillade
ham idelig at forblive i Norge, og 1. Marts 1681 en almindelig 
Kvittering for sit Forhold i Norge, hvormed Kongen udtaler sin 
særdeles Tilfredshed, i det særlig fremhæves, at han af Fjendens 
Land havde indbragt til Kongens Tjeneste over 100000 Rdl. 16. Juni
1681 bestemtes, at Grev G. W. Wedel skulde som Generalfeltmarskal-Lieutenant 
overtage Kommandoen over den norske Armé i G.s 
Fraværelse, medens denne vedblev at være Generalfeltmarskal. Siden 
Maj 1674, da Ove Juul forlod Norge, havde der ikke været nogen
Vicestatholder, men i Maj 1682 blev denne Post besat med Just 
Høg. Ikke desto mindre vedblev G. at være i Besiddelse af den 
øverste Styrelse af Norge lige til 1699. Alle vigtige Anliggender 
gik gjennem ham; han vedblev at udstede Ordrer og meddelte 
kongelige Befalinger til norske Avtoriteter; i Grunden var han at 
betragte som en Minister for Norge, der havde Kongens og de 
centrale Avtoriteters Øre. Han overtog ikke i Kjøbenhavn nogen 
ny Stilling, men vedblev at være Medlem af Gehejmekonseillet og 
var for øvrigt jævnlig sysselsat som Medlem af eller Formand for 
specielle Kommissioner, der behandlede enkelte Anliggender 
henhørende til indre og ydre Forhold, og som især efter 1690 bleve et 
hyppig anvendt Hjælpemiddel for Administrationen.

I Juli 1686 døde Grev Fr. Ahlefeldt, der siden Griffenfelds 
Fald som Storkansler havde indtaget den mest fremtrædende Stilling 
blandt Kongens Ministre, og i samme Maaned fik Grev de Roy 
(de Rochefoucauld), der siden 1683 havde staaet i Spidsen for den 
danske Armé, sin Afsked. Det viste sig ved disse Lejligheder, at 
G. ikke attraaede nogen Forandring i sin offentlige Stilling, om 
han end efter de Roys Fald, hvori han maaske har haft Del, synes 
i nogle Maaneder at have været kommanderende General.

For G.s økonomiske Forhold blev det sandsynligvis af ikke 
ringe Betydning, at hans Svigerfader, Grev Anton af Aldenburg, i 
1680 giftede sig og ved sin snart paafølgende Død efterlod sig en 
Søn (jvfr. I, 176). G. havde, da hans Svigerforældre forlode Kjøbenhavn, 
givet dem en Afskedsfest og besøgte dem strax efter i Oldenborg, 
men den nye Arving forstyrrede Forholdet, ikke blot fordi 
G.s (og hans Svogres) Forhaabninger skuffedes, men ogsaa fordi 
Sønnens Fordringer paa oldenborgske Ejendomme, hvis Egenskab 
af Allodialgods kunde være tvivlsom, strede mod den danske 
Regerings Interesse. Om sin langvarige Kamp for Sønnens Ret og 
sine Sammenstød med G., der tillige med Moderen og Svogeren 
Grev Fridag af Kejseren beskikkedes til Formynder for Sønnen, og 
som derhos optraadte paa Statens Vegne i de oldenborgske 
Anliggender, har Enkegrevinden af Aldenburg i sine Memoirer udtalt 
sig med en Bitterhed, om hvis Berettigelse det er vanskeligt at dømme.

Fra Aaret 1686 begynde de unge Gyldenløver at spille en 
Rolle i det offentlige Liv, og Sikrelsen af deres Fremtid bliver et 
Statsøjemed. Forlovelser arrangeres, og Giftermaal forberedes; 
lønnede Statsstillinger overdrages dem, førend de ere voxne, og de 
designeres til de højeste Statsembeder. I denne Slegfredverden
faar G., der nu ofte kaldes den gamle G., sin Plads, men ikke 
den første, thi den er forbeholdt den regerende Konges uægte Børn. 
Fra 1680 anbringes Sønnerne i hans Palais og under hans Tilsyn, 
saa snart som de ere voxede fra Fruentimmeropsynet. Den ældste
forloves med hans Datter, hvilken kongelige Naade han maa 
erkjende ikke blot med underdanige Takkebreve, men ogsaa med 
Løfter om betydeligt Udstyr. Det ægte og det uægte Kongeblod 
samles ved de prægtige Fester i G.s Palais. Forholdet til Kongen 
var bestandig præget af en Hengivenhed fra G.s Side, som greb 
enhver Lejlighed til at glæde Kongen, f. Ex. ved Medailler i 
Anledning af mærkelige Begivenheder inden Kongehuset.

Efter 1679 synes G.,i alt at have besøgt Norge 4 Gange. I 
1683 var der Tale om, at G. skulde gjøre en Tur til Norge, men 
det lader til, at hans Gigt har hindret Rejsen. I Sommeren 1685 
ledede han den bekjendte Norgesrejse, som Christian V foretog 
efter Enkedronningens Død og nogle Dage efter, at han havde
givet Befaling til Løsladelse af den ulykkelige Leonora Christina, 
som i mange Aar havde haft en Ven og Talsmand i G. Kongens 
Glæde over Rejsen og, hvad han havde set mellem de «himmelhøje 
Fjælde», viste sig Aarsdagen efter hans Tilbagekomst, da han 24. Juli 
1686 skjænkede G. den bekjendte Guldpokal. At Griffenfeld ikke 
under Kongens Ophold i Throndhjem befriedes fra sit Fængsel, har 
ofte været lagt G. til Last, men ogsaa her synes en fyldestgjørende
Begrundelse at mangle. 7. Maj 1689 maatte G. pludselig begive 
sig op til Norge, medens samtidig Wedel kaldtes ned til Danmark. 
Efter at den krigerskq Situation, der foranledigede denne Rejse, 
var forbi, blev G. 27. Juli kaldt tilbage til Danmark. I det følgende 
Aar kom det til et længere Ophold i Norge. Han rejste 26. Juli
1690 over Fladstrand til Norge, ledsaget af Christian Gyldenløve, 
og kom først 31. Dec. tilbage. G. forlod Landet med den Tanke, 
at han havde været der sidste Gang. Men han kom dog endnu 
en Gang, i 1696, der hen, atter i Selskab med Christian Gyldenløve; 
denne Rejse varede fra Maj til Sept.

Den tidligere saa stærke Mand omtales nu, i en Alder af 58 
Aar, som meget svagelig. Podagra havde længe plaget ham. Den 
svenske Gesandt i Kjøbenhavn kalder ham «næsten caduc» og 
erklærer ham umulig som Anfører for Armeen, i det han dog paa 
samme Tid erkjender, at G. ikke vilde overtage nogen saadan 
Stilling, om den endog blev ham tilbudt.

Efter Vicestatholder Just Høgs Død i 1694 blev hans Post 
staaende ubesat, og den norske Centralstyrelse maa i de 
paafølgende 5 Aar siges at have været i Kjøbenhavn. Det kan ikke 
være Tvivl underkastet, at Norge i nogen Grad har lidt under dette Forhold.

Det havde længe været forudset, at et Tronskifte vilde gjøre 
en hurtig Ende paa den Moth-Gyldenløveske Vælde, der 
karakteriserer Slutningen af Christian V's Regering. For den gamle G., 
som i sine sidste Aar siges «for sin egen Roligheds Skyld» kun 
lidet at have blandet sig i Hofintrigerne, synes Forandringen i alt
Fald hverken at være kommen uventet eller at være faldet trykkende. 
Det hedder, at han frivillig opgav sine Stillinger (25. Sept. 1699). 
Kort efter (7. Dec.) havde han den Sorg at miste sin Datter, den 
for sin Elskværdighed bekjendte Charlotte Amalie, der var gift med 
Christian Gyldenløve; nogle Aar før (1696) havde han mistet sin 
ældste, haabefulde Søn, Frederik Christian Danneskjold-Laurwigen. 
Hans Palais paa Kongens Nytorv solgtes til Enkedronningen, Charlotte 
Amalie, og Vaaren 1700 flyttede han til Hamborg. Han syntes at 
forsvinde fra Skuepladsen uden at efterlade sig Sorg eller Savn. I 
sine gode og slette Egenskaber var han et Udtryk for sin Tid, der 
i ham saa Fordringerne til en stor Herre virkeliggjorte. En i det 
ydre glimrende Personlighed var hos ham forbunden med en 
Karakter uden Alvor og Dybde. Til i Fredstid at kunne spille nogen
betydelig Rolle som Statsmand manglede han Indsigt og Arbejdsomhed. 
Men et Fortrin synes han at have haft fremfor de fleste 
Statens Tjenere paa den Tid: man ser ingen Klage over, at han 
har gjort sig utilbørlig Fordel af sine Stillinger.

I Hamborg levede G. sine sidste Aar «i utrolig Stilhed og 
Sparsomhed». 15. Juli 1701 døde hans tredje Gemalinde i Amsterdam. 
Selv døde han pludselig 17. April 1704. Et Orlogsskib 
hentede hans Lig hjem, hvor det efter hans egen Bestemmelse bisattes 
i vor Frue Kirke i Kjøbenhavn.

G.s Sønner af 1. Ægteskab, Carl og Valdemar, fik Navnet 
Løvendal og erklæredes 1. Maj 1682 for danske Friherrer. Den 
sidste blev 8. Febr. 1687 af Kongen erklæret for ret ægte og 
Adelkonebarn med det ham tidligere givne Vaaben som Friherre af
Løvendal. Moderen, Sophie Urne (d. 1714), som ikke blev «ophøjet», 
maa formodes ikke at have villet opgive sin Ret som Ægtehustru 
til sin Mands Navn og Værdighed, en Fordring, som paa den anden 
Side ikke kunde indrømmes uden Erkjendelse af Bigami. Ogsaa
Sønnen Valdemar synes at have fastholdt sin Ret som ægte Barn 
ved de Fordringer, han fremsatte efter G.s Død, skjønt han tidligere 
(3. Juni 1687) havde fraskrevet sig Arv efter Faderen; men det kom 
til et Forlig, som intet afgjorde om Retsspørgsmaalet. G.s 2. 
Ægteskab var barnløst. Af Børnene i 3. Ægteskab, der efter en kongl. 
Bestemmelse af 11. Febr. 1693 førte Navnet Danneskjold, var der 
3, som overlevede Forældrene, nemlig Ferdinand Anton Greve af 
Danneskjold-Laurwigen (IV, 184), Ulrica Antonia Danneskjold, gift med 
Grev Carl Ahlefeldt (I, 124) og Margrethe Danneskjold, gift med 
Georg Carl Ludvig Greve af Leiningen-Westerburg. -- I en løs 
Forbindelse med Marie Meng, Datter af Kjøbmand Ole Christensen
paa Frederikshald og siden gift med Generalmajor J. F. Tuchsen, 
havde G. Sønnen Vilhelm Ulrichsdal (f. 1692 d. 1765), der adledes i 1728.

Danske Saml. 2. R. II-VI. 
L. Daae, Det gamle Christiania, 2. Udg., s. 106 ff.

M. Birkeland.



Gyldenmund, Oluf, d. 1553, s. Chrysostomus (III, 587).



Gyldenpalm, Andreas Dedekam (Hagerup), 1777-1832, Diplomat, 
fødtes 4. Juni 1777 i Christianssand, hvor Faderen, Eiler 
Hagerup (Gyldenpalm), var Præsident og Borgmester; Moderen 
hed Aasille Andrea f. Dedekam. G. blev Student 1791 og tog 1794 
2. Examen. Efter en kort Tid at have været Sekretær ved det 
danske General-Handelskommissariat i Paris blev han 1801 
Legationssekretær i London og 1802 Kammerjunker, var 1804-8 
Legationssekretær i Stockholm, den meste Tid fungerende som Chargé
d'affaires der, dog med en kort Afbrydelse i 1806, da han sendtes 
til Madrid; 1810-11 var han Legationssekretær i Kongeriget 
Westfalen. Derpaa traadte han vistnok ud af den diplomatiske 
Virksomhed og vendte tilbage til Kjøbenhavn. «Han var bekjendt
som en Mand af Talenter, endskjønt han for tidligen afbrød sine 
akademiske Studier; men han manglede en Diplomats nødvendige 
Egenskab, Tavshed og Forsigtighed i Udførelsen af sine 
Embedsærender.» Efter Christian Frederiks Indbydelse vilde han rejse 
til Norge og havde allerede 4. Jan. 1814 erholdt det for Rejsen
gjennem Sverige fornødne Pas af den svenske Gesandt i Kjøbenhavn. 
G. tilbød Venner og Bekjendte at medtage Breve til Norge 
og pralede i Kjøbenhavn af, at han skulde gjemme disse saaledes, 
at de ikke kunde findes. Dette var imidlertid meldt forud for 
ham, og ved sin Ankomst til Gøteborg blev han derfor arresteret 
og 14. April bragt til Venersborg, hvor han i den kommanderende 
svenske General Grev Essens Nærværelse blev visiteret. Der 
fandtes hos ham en Række af kompromitterende Breve fra 
højtstaaende danske Mænd o. a., som af den svenske Regering
meddeltes den danske og bl. a. voldte Statsminister Fr. Moltkes Afgang. 
G. førtes til Stockholm og indsattes paa Vaxholm Fæstning, hvor 
han endnu sad i 1815. Senere modtog han en Ansættelse ved den 
norske Statsraadsafdeling i Stockholm, i hvilken By
han døde ugift 21. Okt.  1832.

Moe, Tidsskr. f. d. norske Personalhist. I, 80 f. 
J. Aall, Erindringer, 2. Udg., S. 420 ff. 
Y. Nielsen, Grev Essens Breve. Hist, Tidsskr. 4. R. II, 70 f. 
Halvorsen, Norsk Forf. Lex. 
Christiania Intelligentssedler f. 1815, Nr. 10 og 16.

Yngvar Nielsen.



Gyldenpalm, Hans Hagerup, 1717-81, Stiftamtmand,
er født 27. Okt. 1717 i Kalundborg, hvor Faderen,
Eiler Hagerup (d. 1743 som Biskop i Throndhjem),
den Gang var Sognepræst. 14 Aar gammel blev han
Student 1731, 1735 Konrektor i Throndhjem og 1736
Magister. 1743 udnævntes han til Viceamtmand
i Nordlandene med Exspektance paa Posten efter
Indehaverens Død, der indtraf 1751. Det følgende Aar
fik han Etatsraads Karakter og 1761 tillige Titel
af Generalkrigskommissær paa Grund af sin Virksomhed
ved Søindrulleringen i Nordlandene. 1767 befordredes
han til Stiftsbefalingsmand i Christianssands
Stift og Amtmand over Nedenæs Amt, i hvilket Embede
han afgik ved Døden 19. Febr. 1781. 4 Dage efter
hans Død (23. Febr.) udfærdigedes i Kjøbenhavn
et Adelspatent for ham, hvilket siges erhvervet,
ham uafvidende, efter Ansøgning af hans Sønner,
og hvorved der tillagdes ham Navnet Gyldenpalm,
en Æresbevisning, hvortil han ansaas at have gjort
sig fortjent ved sine betydelige Kundskaber og en
udmærket Embedsvirksomhed. Som Konrektor udgav han
1742 Andr. Hojers juridiske Kollegium over Processen i
Danmark og Norge og skrev en Afhandling om Throndhjems
Handel. -- Navnet Gyldenpalm, der ikke benyttedes
af Sønnerne, uddøde atter 1832 med Sønnesønnen,
ovfr. nævnte Andreas Dedekam G.

Stiftamtmand H. (G.) var 2 Gange gift: 1. (1740)
med Anna f. Sommer (d. 1745), Datter af Kammerraad
Hans Morten S. og Margrethe f. Rochle samt Enke efter
Byfoged og Postmester i Throndhjem Jens Hammer (d.
1738); 2. (1748) med Anne Margrethe Høyer (f. 1705 d.
23. Dec. 1764), Datter af Kancelliraad Peter H. og
Bodel f. Angell; hun var da Enke efter Ejeren af
Giske, Tolder Christen Sæd, og Amtmand Christian
Soelgaard.

Moe, Tidsskr. f. d. norske Personalhist. I, 65 ff. 
Nicolaysen, Norske Stiftelser III, 1027. 
Personalhist. Tidsskr. 2. R. V, 174. 

H. J. Huitfeldt-Kaas.



Gyldensparre, Albert (Schumacher), 1642-96, administrativ Embedsmand. 
A. S., Søn af Joachim Schumacher og Marie Motzfeldt og Helbroder til
Griffenfeld, fødtes i Kjøbenhavn 29. Jan. 
1642. Han oplærtes i sin Faders Levevej, Vinhandelen, men 
forlovede sig 1670 med Anna Margrethe Iserberg (f. 15. Juni 1650, 
gift 2. Marts 1671, d. 24. Maj 1696), der efter Forældrenes Død 
havde været i Huset hos sin Morbroder Admiralitetsraad Poul
Klingenberg. Samme Aar blev A. S. Mønsterskriver paa Holmen 
og forblev siden knyttet til Søetatens Kommissariat. Vel fik han 
1672 tillige Bestalling som Generalpostmester i Norge; men hans 
Virksomhed i den Retning var kun forbigaaende og var vel
nærmest en privat Forretning. 1673 deltog han i den store 
Marinekommission, blev selv det følgende Aar Admiralitetsraad og optoges 
1. Maj 1674 i den danske Adelsstand med Navnet Gyldensparre
ligesom hans Hustru et Par Uger derefter. 1675 udnævntes han til 
Generalsøetatskommissarius eller Generalkrigskommissarius. Forholdet 
til Griffenfeld, der imidlertid naaede sin Lykkes Toppunkt, var
tilsyneladende køligt, saa at han i sine Breve tiltaler denne sin eneste 
Broder alene med Udtryk som: «eders højgrevelige Excellence». 
Da denne styrtes, synes G.s Stilling ikke at berøres deraf, undtagen 
for saa vidt som han optager den faldnes moderløse Datter i sit 
Hus. I de paafølgende Krigsaar fremhæves hans kraftige Virksomhed 
i Embedet, saa at han i Forening med N. Juel og M. Rodsteen 
betegnes som Admiralitetets virkelige Bestyrelse. Ogsaa efter den 
afsluttede Fred lægges der vedblivende stærkt Beslag paa hans
Arbejdskraft: 1679 bliver han Medlem af Direktionen for det 
kjøbenhavnske Vandvæsen, 1680 Medlem af Kommercekollegiet, og 
næsten hvert af de følgende Aar bringer ham i en lang Række nye 
Udnævnelser som Medlem af vigtige Kommissioner. Samtidig er 
han bleven valgt til Meddirektør af det vestindiske Kompagni, og 
1680 bliver han Etatsraad (1684 virkelig Etatsraad). Hans Fremgang 
hemmedes altsaa ikke ved hans Forbindelse med Broderen, om man 
end kjendelig lagde Mærke til Brødrenes bevægede Afsked, da G. 
1680 i sin Vogn overførte den ulykkelige Fange fra Citadellet til 
det Skib, der skulde bringe denne til Munkholm. 1696 døde først 
hans Hustru og senere, 28. Juni, han selv. De efterlode sig en eneste 
Søn, der døde ugift som Lieutenant allerede 1702, og 5 Døtre.

Trods et saa vel ført Liv og en saa hæderlig Embedsbane 
lyde Dommene over G. dog enstemmig nedsættende. I Virkeligheden 
spores der hos ham et selvraadigt Sindelag; men deri kan 
den tilstrækkelige Forklaring umulig findes. Brevvexlingen mellem
Brødrene gjør ikke nogen af dem Ære; men den Deltagelse, G. 
viser den faldne Storhed, lader Vægtskaalen synke nærmest til hans 
Fordel. Der udpeges imidlertid en bestemt Kilde, naar vi rundt 
omkring finde en Schoutbynachtstitel paa en urimelig Maade knyttet 
til G.s Navn. Smædeskriveren Jacob Worm har nemlig oftere fundet 
Anledning til at fremstille sin fordums Ven G. i lidet smigrende
Belysning. Og i det han da i sin «gyldene Vintappersvend» morer 
sig med at minde om de Tider, da den siden høj fornemme Mand 
som en anden Vintapper førte Forsædet ved natlige Orgier, gjør 
han Brug af det Ordspil, der kan fremkomme ved Ordet Schoutbynachts
forskjellige Betydninger, dels den oprindelige, hollandske, 
som Foged eller Fører ved Nattetid, dels den senere, tekniske, som 
en højere Søofficer, Kontreadmiral eller dsl. Gjentagelsen af denne
tarvelige, men ikke opfattede Vittighed viser, hvor de omtalte 
Dommere søge deres litterære Hjemmel, og dennes Beskaffenhed 
gjør det forstaaeligt, at Dommen blev, som den blev.

Danske Saml. 2. R. I, III, V, VI. 
Rothes, Wolffs og Vaupells Levnedsbeskriv. af Griffenfeld. 
Olsen, Det danske Postvæsen. 
Personalhist. Tidsskr. 2. R. IV. 
Mich. Henrichsøn, Ligprædikener IV, 460 ff.

Fr. Krarup.



Gyldensten, Jean Henri Huguetan Greve af, 1654-1749, Godsejer og Forretningsmand. Han var født i Lyon og var Søn af en Boghandler og Bogtrykker. Skjønt han var
Protestant, blev der ikke lagt Hindringer i Vejen for de omfattende 
Bankierforretninger, han en Tid lang drev i Frankrig. Dog foretrak han efter 
1690 at bo en halv Snes Aar i Amsterdam, hvor han sammen med 
en Broder virkede som Boghandler. Siden finde vi ham atter i 
Frankrig. Paa den spanske Arvefølgekrigs Tid tjente han mange 
Penge ved Leverandørforretninger; men uheldigvis kom han paa 
Kant med den franske Regering om Pengesager (April 1705), og 
han maatte flygte til Holland, hvorfra han gik til England. Store
Svingninger vedbleve at betegne hans Liv. Efter at han var gaaet 
fallit i England, og han der havde bragt adskillige store Huse til 
at fallere, synes han at have flakket om i forskjellige Lande, indtil 
han omsider 1711 flyttede til Danmark. Han havde fra sit bevægede 
Liv bjærget Titel af Baron af Odyk og en betydelig Rigdom, hvad 
onde Tunger vilde sætte i Forbindelse med, at han havde gjort 
svigagtig Fallit. Overhovedet har der været forunderlige Rygter i 
Gang om hans Levned, inden han kom til Danmark. Her anbragte 
han en Del af sine store Midler i Jordegods baade i selve Kongeriget 
og i Holsten. De fynske Godser Enggaard, Oregaard og 
Uggerslevgaard fik han 1720 gjort til et Grevskab under Navn af 
Gyldensten. Desuden nævnes han som Herre til Cronsburg i Holsten.

Han var tillige Kammerherre (fra 1714) og Ridder af Danebrog 
(fra 1717). Af offentlige Embeder synes han kun en Tid at have 
beklædt Stillingen som Envoyé ved de ober- og nederrhinske Kredse 
og den westfalske Kreds; men han indtog dog en meget fremskudt 
Stilling her hjemme. Foruden sine Rigdomme havde han under sit 
Livs stærke Omskiftninger vundet en betydelig Smidighed og Evne 
til at tumle med forskjellige Personligheder, og han var en særdeles 
begavet Mand med stor Kundskab i alt, hvad der vedrørte 
Pengeforretninger og Handelssager. Alt dette kastede i Frederik IV's og 
hans Stormænds Øjne et Dække over hans oprindelig lave Byrd og 
tvivlsomme Fortid. Han var jævnlig Gjæst ved Kongens Taffel, 
og han hørte til Storkansleren Grev U. A. Holsteins og hans Frues
nærmeste Venner. Den franske Regering anbefalede sine 
Diplomater at være forsigtige over for ham, «der var bleven saa bekjendt 
ved sin Bankerot»; men de tilraadede stærkt at stille sig i et
venskabeligt Forhold til ham. Baade hans Klogskab og hans 
Indflydelse gjorde det ønskeligt. Da det ostindiske Kompagni i 1722 
stod paa svage Fødder, ansøgte det Kongen, om G., uagtet han 
ikke var Lutheraner, men reformert, maatte blive en af dets 
Direktører, et Ønske, Kongen ogsaa opfyldte. Efter Frederik IV's Død 
gjaldt det for tvivlsomt, om han kunde undgaa den Unaade, der 
ramte dem, som havde staaet denne Konge nær; men han forstod 
at holde sig oven Vande. Under den Iver, som Christian VI's
Regering viste for Handel og Industri, gjaldt han ligesom hans 
uægte Søn Demerciéres (IV, 246) for omtrent uundværlig, og det 
var saa langt fra, at Kongen stødte ham bort, at han 1731 gjorde 
ham til Gehejmeraad (1738 Gehejmekonferensraad). Ogsaa var han 
med at give Raad ved Bankens Oprettelse 1736, og han tegnede 
sig til Glæde for Kongen for et stort Antal Aktier. Endnu 1742 
omtaler en svensk Diplomat i Kjøbenhavn ham som ualmindelig 
kraftig baade paa Sjæl og Legeme. Han døde 14. Juni 1749.

Foruden den ovennævnte uægte Søn havde G. en Datter, der 
var født i et Ægteskab med en hollandsk Dame af Slægten 
Wassenaer. Denne Datter flygtede til Skaane med en Antoine 
Casado Marquis de Monteleone, Søn af den spanske Minister i 
Kjøbenhavn, og hun lod sig her vie til ham. Det kom i den 
Anledning til et Brud imellem hende og Faderen, der for øvrigt 
fik endnu mere Grund til Sorg ved hendes senere udsvævende Liv. 
Fra en Datter af hende nedstamme de senere Besiddere af Grevskabet Gyldensten.

Minerva f. Nov. 1804. Danske Herregaarde I: Gyldensten.

E. Holm.



Gyldenstjerne, Anders, --1534, 
var en Søn af Oluf Pedersen G. til Estvadgaard og Anne Rosenkrantz til Palsgaard, 
der atter var en Datter af Ludvig Nielsen R. og Fru Kirsten Hack. Til 
Palsgaard skriver ogsaa A. G. sig, og heri maa man vel se Grunden 
til, at baade han og hans ndfr. nævnte Broder Erik G. bare
deres Mormoders Slægtnavn Hack, indtil de efter Forordningen af 
1526 om faste Tilnavne for Adelen antoge Navnet Gyldenstjerne. 
Mester A. G. forekommer allerede i Christian II' s Tid som 
Forstander for Hundslund Kloster i Vendsyssel. 1527 forlenedes han
desuden af Frederik I med Degnedømmet i Roskilde, det første 
Prælatur ved Roskilde Domkirke, og maatte ved den Lejlighed 
forpligte sig til ikke at søge Bekræftelse herfor hos Paven, men 
kun hos Kongen. I Grevefejdens Tid sluttede han sig til 
Christian III, uagtet han derved berøvedes Degnedømmet i Roskilde, 
og da Skipper Clement hærgede Vendsyssel, blev Hundslund 
Kloster forlenet til en Bonde. I et interessant Brev til sin Broder Erik 
skildrer han forholdene i Vendsyssel paa denne Tid og opfordrer 
ham ivrig til at slutte sig til Christian III uden at tage Hensyn til 
de Tab, han derved led. 10 Dage senere faldt han selv 16. Okt. 
1534 i Slaget ved Svendstrup mod Skipper Clement.

A. Heise.



Gyldenstjerne, Anne, --1545, 
var eneste Barn af nedennævnte Mourits Nielsen G., efter hvem hun arvede Aagaard, Bregentved og Markie. Denne rige Arv øgedes ved hendes Ægteskaber, 
først med Rigsraaden Hr. Oluf Stigsen Krognos til Bollerup, Krapperup,
Karsholm osv., der døde 1505 eller 1506, siden med den 
bekjendte Rigsraad Hr. Predbjørn Podebusk til Vosborg, Kjørup 
og Bidstrup. Af første Ægteskab havde hun 2 Sønner og 3 Døtre, 
af andet 1 Datter, men da begge hendes Mænd havde været gifte 
før, blev her sammenbragt 4 forskjellige Kuld Børn, og Fru A. 
kom saaledes til at staa i moderligt Forhold til en Kreds, der var 
lige saa talrig, som den blev fremragende ved Ægteskabsforbindelser 
i Landets anseteste Slægter. Kun med sin ene Svigersøn, Hr. Tyge 
Brahe, hvis overdaadige Bryllup, med hendes Stifdatter af første 
Ægteskab hun selv i sin Tid havde været med at gjøre, stod hun 
paa en daarlig Fod, og de førte vidtløftig Trætte om Arven efter 
Hr. Oluf Stigsen og hans første Frues Fader, men ellers er der 
Vidnesbyrd nok om, at Fru A. var en fortræffelig Kvinde, der 
udmærket gjorde Fyldest i sin store Virkekreds, baade som Moder 
og som Godsbestyrerinde. Skjønt Hr. Predbjørn Podebusk først
døde 1541 i den høje Alder af over 80 Aar, overlevede Fru A. ham 
dog og opholdt sig som Enke hos sin Søn Hr. Mourits Olsen paa 
Skjoldenæs, og her døde hun 1545.

Brasch,  Gl. Eiere af Bregentved S.  109 ff.

Thiset.



Gyldenstjerne, Axel, o.1542-1603, Rigsraad, Statholder i Norge. 
Denne, der hører til den Kreds af fremragende Mænd fra 
Frederik II's Dage, som altid vil give hin Tidsalder en egen 
Tiltrækning for den historiske Betragtning, var en yngre Søn af ndfr. 
nævnte Knud Pedersen G. til Tim (d. 1552). Om hans Opdragelse 
og første Ungdom savnes Efterretninger. I Aarene 1562-63 
færdedes han i Tyskland og Frankrig; ogsaa senere finde vi ham
jævnlig i Tyskland, sædvanlig vistnok i Kongens Ærende. For 
øvrigt forekommer han under den senere Del af den nordiske 
Syvaarskrig dels som Hofsinde i Kong Frederik II's Omgivelser, dels 
som Deltager i militære Operationer. I Begyndelsen af 1568 var
han med paa det af Jørgen Marsvin og Mikkel Gjønge ledede Tog 
ind i Sverige, der havde til Formaal at bringe Daniel Rantzau 
Undsætning, men ikke naaede Hensigten. Derefter laa A. G. til 
Landeværn ved Grænsen. I Okt. s. A. var han i Kongens Følge 
tilstede ved Fredsmødet i Roskilde. 1570 var han gjentagne Gange 
Regeringens Sendebud til Fredsmæglerne i Stettin. En Del 
Optegnelser, han efter andres og egne Iagttagelser samlede om Krigens 
Gang, bearbejdedes siden af M. Jon Tursen, Kannik i Lund, og 
afgive den bedste Kilde, vi have, til Historien om den langvarige
Fejde mellem Nordens Folk.

Efter Freden tog A. G. Afsked fra Hoftjenesten og forlenedes 
1571 med Ø Kloster paa Øland i Limfjorden, hvorpaa han 5. Avg. 
s. A. ægtede Jomfru Karine Gyldenstjerne (Datter af Knud Henriksen 
G. og Jytte Podebusk), der tidligere havde været forlovet med
hans afdøde Broder Hildebrand G. 1573 ombyttede han Forleningen 
Ø Kloster med Vórgaard i Vendsyssel, og da hans ovennævnte 
Svigermoder døde s. A., arvede han en Del af hendes Gods, navnlig 
Hovedgaarden Irup i Thy. Ved sin egen Moders Død 1575 fik 
han Lyngbygaard i Skaane, som han siden skrev sig til, medens 
han tidligere havde skrevet sig dels til Hedegaard i Salling, dels 
til Tim. Da han nu havde faaet sin Hovedbesiddelse i Skaane, 
maatte det være ham af Vigtighed at faa sin Forlening sammesteds. 
Dette opnaaede han da ogsaa ikke længe efter, i det han forlenedes 
med Landskrone Slot; 1579 blev han tillige Landsdommer i Skaane 
og fik som Løn sin Forlening kvit og frit. Muligvis har han s. A. 
deltaget i Jacob Ulfeldts Ambassade til Rusland, om hvilken vi i alt 
Fald have en Optegnelse fra hans Haand. 1580 var han med at 
mægle Forlig mellem Tyge Brahe og Bønderne paa Hven, hvilket 
gav Anledning til, at Hven kom under Skaanes Landsting og paa 
Grund deraf senere maatte følge Skaane ved dette Landskabs 
Afstaaelse til Sverige. 1581 fik han Villands Herred, i hvilket hans 
Hovedgaard laa, lagt til sit Len. 8. Nov. s. A. blev han optaget
i Rigsraadet. Mange offentlige Hverv bleve siden betroede ham; 
navnlig kaldte Kongen ham 1. Marts 1585 over til Kjøbenhavn, for 
at han i Forening med Christoffer Valkendorf skulde styre Rigets 
Sager i Kongens Fraværelse. Hans Svoger Corfits Viffert, 
Lensmand paa Malmøhus, blev da Landsdommer i Skaane; men A. G. 
beholdt dog indtil videre, saa længe Frederik II levede, Landskrone 
Slot som afgiftsfri Forlening.

Faa Dage efter, at A. G. 28. Juni 1588 havde deltaget i Kong 
Frederiks Jordefærd i Roskilde, beskikkedes han af Regeringsraadet 
til Statholder i Norge og Lensmand paa Akershus. Som Statholder 
var det hans Opgave at føre Tilsyn med Embedsmændene, at være 
Rettens øverste Haandhæver og at vaage over Landets Forsvar. 
Dette Hverv gav ham nok at gjøre, da saa meget i Norge trængte 
til en kraftig ledende Haand. Desuden maatte han næsten hvert 
Aar rejse til Kjøbenhavn for at konferere med Regeringsraadet eller 
deltage i Herredagene. Paa disse Rejser aflagde han gjærne Besøg 
paa Uranieborg hos Tyge Brahe, der havde vist ham den 
Venskabstjeneste at overlade ham sin prøvede Medarbejder Peder Jacobsen 
Flemløse (V, 202), for at G. kunde have en Læge hos sig paa
Akershus. Sikkert har det været med god Vilje, at G. deltog i 
Udstedelsen af det Brev, hvorved Rigsraadet 1589 paa en mærkelig 
Maade tog T. Brahe og hans Værk paa Hven under sin Beskjærmelse.

Den skotske Kong Jacobs Ankomst til Norge og Bryllup i Oslo 
i Slutningen af 1589 have vistnok, lige saa vel som Christian IV's 
Hylding sammesteds i Juni 1591, givet G. meget at bestille. Der 
er Tegn til, at han har omfattet Norges Anliggender med Interesse 
og med Flid taget sig af dem. Han synes saaledes først at have 
givet Stødet til den Revision af Norges Love, der senere (1604) 
førte til Udstedelse af Christian IV's norske Lovbog; og ved sin 
Opmuntring bevægede han Peder Clausen til at oversætte Snorres 
Norges Historie paa Dansk. I det hele viser han sig som en Mand 
med et mere vidtrækkende Blik, end de fleste af hans Standsfæller 
besade. -- Da hans Broder Rigsmarsk Peder G. døde ugift 1594, 
arvede A. G. Fædrenegaarden Tim og fik tillige Broderens Forlening 
Hind og Ulvborg Herreder med Kjøbstæderne Ringkjøbing og
Holstebro samt den gejstlige Jurisdiktion i de nævnte Herreder. Det 
er ikke let at forstaa, hvorledes en Mand samtidig kunde være 
Godsejer og Lensmand i Skaane (Villands Herred havde G. nemlig 
endnu), Godsejer og Lensmand i Jylland samt Statholder i Norge 
og Lensmand i det vidt udstrakte Akershus Len. En Kjendsgjerning
er det imidlertid, at A. G. virkelig paa én Gang havde alt 
dette under sig.

I Febr. 1596 kom G. med sin Hustru tilbage til Akershus fra 
et Besøg i Danmark. Den lange Slædetur fra Helsingborg til Oslo 
synes at have oversteget Fruens Kræfter; thi kort efter blev hun 
syg og døde (8. Marts). Ikke saa snart var Jordefærden til Ende,
før der atter kom Bud til G. om at komme ned til Kjøbenhavn. 
Han vilde nødig; men Undskyldninger gjaldt ikke, da vigtige 
Regeringssager krævede hans Nærværelse. Christian IV's selvstændige 
Overtagelse af Regeringen forestod. Haandfæstningen skulde forud
drøftes af Rigsraadet og meget andet ordnes. Sommeren og Høsten 
1596 tilbragte G. derfor i Danmark. Skiftet i Rigsstyrelsen var 
ikke gunstigt for ham. Vei fik han 1597 nyt Lensbrev paa Akershus; 
men sine andre Len maatte han afstaa, og, hvad det værste 
var, gamle Regnskabssager vedrørende Lenene (ogsaa hvad der stod
til Rest i hans ovennævnte Broders Regnskaber) og andre 
Gjældsposter kom op og bleve meget ubehagelige for ham; thi en god 
Husholder synes han ikke at have været. Her viste sig vistnok 
Følgerne af, at han havde haft mere at raade over, end han kunde
overkomme. Dertil kom endnu, at Statholderposten i Norge næsten 
havde tabt sin Betydning, efter at Christian IV selv havde 
overtaget Regeringen. Det var derfor efter eget Ønske, at G. 1601 
fratraadte denne Post, samtidig med at han ombyttede Akershus
med Christianopel og Sølvitsborg Len i Nærheden af hans Hovedgaard Lyngbygaard.

I April 1602 var A. G. en af den danske Konges befuldmægtigede 
paa et Grænsemøde i Anledning af de verserende 
Stridigheder med Sverige. Ikke længe efter blev det overdraget ham at 
lede det Tog, der forestod til Rusland, hvor Christian IV's yngste 
Broder, Prins Hans, skulde ægte Zar Boris Godunovs Datter og 
have store Besiddelser i Medgift, medens der tillige skulde føres 
diplomatiske Forhandlinger angaaende Grænsestridighederne mellem 
Norge og Rusland. Det maa betragtes som en stor Opofrelse, at 
G., som allerede var til Aars og noget svagelig, overtog dette 
vanskelige Hverv; thi Rejser til hint mere end halv barbariske Land 
vare den Gang forbundne med store Farer og Besværligheder. Naar 
G. føjede sig efter Kongens Ønske, skjønt Vanskelighederne ikke 
vare ham ubekjendte, da var det maaske ikke mindst, fordi der i 
hans personlige Forhold ikke var meget, der holdt ham tilbage. 
Hans Hustru og næsten alle hans Søskende vare døde, og hans 
eneste Søn, Knud G. (s. ndfr.), forlod samtidig for stedse Hjemmet 
for som ung Ægtemand at tage Bolig paa den gamle Fædrenegaard 
Tim. Maaske ogsaa de pekuniære Vanskeligheder, G. i de sidste 
Aar havde haft at kæmpe med, have bidraget til, at han med 
mindre Opofrelse forlod Fædrelandet. Nok er det, at han 2. Avg. 
1602 gik om Bord paa den Eskadre, der skulde føre Hertug Hans 
med hans talrige Følge til Rusland. G. har beskrevet Rejsen i en 
Dagbog, der giver mærkelige Oplysninger om Zarrigets daværende 
Tilstand og om de store Besværligheder, den danske Sendefærd
havde at overvinde. Da Prinsen døde ikke længe efter Ankomsten 
til Moskov, blev der intet af Giftermaalet; og de diplomatiske 
Forhandlinger, som stode tilbage, frembøde saa store Vanskeligheder, 
at Toget først i Juni 1603 kunde begive sig paa Hjemrejsen. G.s 
Helbred havde lidt meget under.Opholdet i Rusland, og paa
Hjemvejen blev han saa syg, at man maatte bære ham i Land i Sandvig 
paa Gulland, hvor han kort efter døde, 13. Juli s. A. Hans Lig 
førtes siden til Visby for at jordes. -- En af de Russere, som A. G. 
traf sammen med paa sin sidste Rejse, havde ytret om ham, at 
man kunde se paa ham, «at han i sin Ungdom maatte være 
optrællet i Krigen», en Bemærkning, som hans danske Ledsagere 
stadfæstede, i det de føjede til, «at han ogsaa i andre Maader 
havde haft megen Besvær og Umag i sine unge Dage saa vel 
som og endnu i sin Alderdom».

Engelstoft og Møller, Hist. Calender I.
Rørdam, Hist. Kildeskrifter II.

H. F. Rørdam.



Gyldenstjerne, Ebbe, --1660--, 
var Søn af Laxmand G. til Bjersgaard og Margrethe Friis og skrev sig til Vosnæsgaard, som  
han arvede efter sin Mødreneslægt, senere til Palstrup, som han 
tilgiftede sig. Efter at have studeret i Udlandet -- han blev 1642 
immatrikuleret ved Universitetet i Leiden -- blev han 1646 
Hofjunker; han drog imidlertid strax efter udenlands igjen, var 1647 i 
Paris sammen med Corfits Ulfeldt og fulgte dennes Hustru paa et 
Besøg i England. 1648 var han tilstede ved Kong Christian IV's 
Dødsleje. Efter Tronskiftet fik han Koldinghus i Forlening, men 
ombyttede 1651 Koldinghus med Hørje Len i Skaane, som han
mistede ved denne Landsdels Afstaaelse. Under Krigen med Sverige 
tjente han dels som Ritmester ved et Kompagni jyske Sogneryttere, 
dels som Landkommissær, og han var en af de Kommissærer, 
som 1658 skulde ledsage den svenske Hær ud af Landet. 
1660 kaldes han Overkommissær i Nørrejylland, og han synes fra 
1661-63 og senere i Aarene 1671 og 1677 at have været Amtmand 
over Hald Amt og Stiftamtmand i Viborg; 1664 betroedes ham 
tillige Inspektionen over Silkeborg Amt. Af hans Børn med Ellen 
Olufsdatter Parsberg, hvem han ægtede 10. Juni 1649, døde 
Oberstlieutenant Laurids Ulfeldt G. 1729 som den sidste Mand af de danske 
Linjer af hans gamle Slægt.

Thiset.



Gyldenstjerne, Erik, --1536, 
var Broder til ovennævnte Anders G. Ligesom denne kaldes han ofte med Navnet
Hack baade før og efter Antagelsen af Navnet Gyldenstjerne. Fra 1525-27 
var han forlenet med Aastrup i Vendsyssel og kaldes ogsaa paa 
denne Tid Kongens Skjænk. 1527 forflyttedes han til Engelborg
ved Nakskov Fjord og fik 1532 Livsbrev herpaa; endnu da Grevefejden 
udbrød, havde han Forleninger paa Laaland, men havde selv 
1532 været med paa Toget til Norge mod Christian II, og da Mogens 
Gyldenstjerne 9. Juli s. A. drog til Danmark med Christian II,
overdroges Akershus Slot til E. G. Som Lensmand her udviste han stor 
Virksomhed, men ogsaa, som det synes, nogen Vilkaarlighed over for 
Gejstligheden, der tidligere havde sluttet sig til Christian II. Under
den kort efter udbrudte Grevefejde havde E. G. stor Del i, at det 
søndenfjældske Raad tidlig sluttede sig til Christian III og til sidst 
hyldede ham; selv sendtes han i Aaret 1535 med en Flaade til 
Danmark og deltog med Peder Skram i Krigen mod Lybekkerne. 
Ved den store Virksomhed, han havde udvist for at bevare 
Forbindelsen med Danmark, havde han gjort sig meget forhadt af det 
norske Selvstændighedsparti. «Erik Hack» hørte derfor ogsaa til 
de Mænd, som Almuen i Throndhjem, da de danskfødte Rigsraader 
Vincents Lunge og Niels Lykke bleve dræbte, 7. Jan. 1536 erklærede 
«skulde straffes, hvor man dem kunde overkomme, fordi de mod 
Norges Lov havde kejset Konge og paalagt Skat», Fra Throndhjem
sendtes en af Ærkebispens Krigsmænd, Einar Tjeld, mod 
Oslo og Akershus. Uagtet E. G. var omgiven af Fjender paa alle 
Sider, i det baade Almuen søndenfjælds havde rejst sig, og Oslo 
Borgere vare upaalidelige, afslog han dog med sin ringe Styrke
Einar Tjelds Angreb i forskjellige Træfninger, hvori han endogsaa 
2 Gange selv blev saaret. Han ilede derpaa til Danmark for at 
underrette Christian III om Ærkebispens «Forræderi». 15. Maj 1536 
træffer man ham ogsaa paa Eske Billes Gaard Valden i Halland,
men derefter forsvinder ethvert Spor af den djærve, men heftige 
Mand. Efter et upaalideligt Sagn skulde han være bleven «forgivet 
i Sverige». Han var gift med Tyge Krabbes Datter Olive; i Følge 
en senere Retssag havde han «paa sit yderste» givet hende «nogen 
Sjælegave, Fæstensfæ og Morgengave». Det synes herefter, at han 
er død i Hustruens Nærværelse, lige efter Brylluppet, og da 
formodentlig paa Tyge Krabbes Forlening Helsingborg Slot. I Avg. 
1536 fik Peder Hansen (Litle) alle de Len i Norge, som E. G. havde 
haft; inden den Tid maa E. G. altsaa i hvert Tilfælde være død. 

Saml. t. d. norske Folks Sprog og Hist. VI, 52 ff. 
Pal.-Müller, Grevens Feide II. 
Heise, Fam. Rosenkrantz's Hist. II, 229.

A. Heise.



Gyldenstjerne, Gabriel, --1555, Rigsraad. 
G. G. til Restrup (mellem Aalborg og Nibe) var en Søn af ndfr. nævnte Henrik 
Knudsen G. (d. 1517). Han var Lensmand paa Kjøbenhavns Slot 1535-36, 
den største Del af denne Tid rimeligvis dog kun af Navn, derefter
til sin Død paa Ørum i Thy, hvilket sidste Len han havde i Pant; 
desuden havde han nogle Aar (til 1544) Hundslund Kloster i 
Forlening. 1536 deltog han i de Underhandlinger, som førte til det 
biskoppelige Slot Silkeborgs Overgivelse til Kongen; 1543 var han 
en af de Kommissærer, der paa Kronens Vegne underhandlede med 
de jyske Bønder, som i Grevefejden havde sluttet sig til Skipper 
Clement, om Tilbagegivelsen af deres Gaarde mod en Kjendelse; 
1548 fulgte han Prinsesse Anna til Sachsen. Han fik Sæde i 
Rigsraadet o. 1549. Han var en velstaaende Mand, der oftere maatte 
hjælpe Regeringen i dens Pengenød med Laan. Han døde 25. Febr. 
1555 paa Restrup, og i den nærliggende Sønderholm Kirke oprejstes 
der et ualmindelig smukt Monument over ham af Enken, Fru 
Kirstine Friis, Datter af Jep F. til Lyngholm og Enke efter Holger 
Holgersen Rosenkrantz (d. 1534). Ægteskabet med hende, der blev 
indgaaet 1537 og var barnløst, bragte ham i en langvarig 
Retstrætte med hendes første Mands Slægt. Hun døde 16. Maj 1565.

C. F. Bricka.

 --1452, Biskop af Børglum">

Gyldenstjerne, Gert Pedersen, --1452, Biskop af Børglum. 
G. P. var en Søn af Peder Nielsen af Aagaard i Thy og opnaaede 
at blive Biskop i Børglum, da Peder Friis døde i 1425 eller kort 
efter. Sine første Bispeaar tilbragte G. P. paa en Maade, der var 
ret sjælden for en Prælat i Datiden, i det han sammen med sin 
Svoger Morten Jensen Gyrsting befalede de danske Krigsfolk i 
Flensborg og paa den af Erik af Pommern anlagte Borg paa 
Bjærget uden for Byen; i 1427 modstod Byen Holstenernes Angreb, 
4 Aar efter kom de igjen, og nu faldt først Byen, siden ogsaa 
Borgen i deres Hænder. Denne krigerske Syssel har vel gjort, at 
G. P. endnu 1432 ikke havde opnaaet den kirkelige Vielse som 
Biskop. Siden styrede han sit Stift en lang Aarrække igjennem 
og deltog i denne Tid som Rigsraad ogsaa i Ledelsen af Staten, 
uden at der derom kan siges noget mindeværdigt. Han døde 1452.

Kr. Erslev.



Gyldenstjerne, Henrik, 1540-92, 
Søn af nedennævnte Knud Henriksen G. (d. 1568), blev født 1. Jan. 1540 paa
Gammel Estrup. Efter at have gaaet i Skole i Viborg og derefter en kort Tid at 
have været i Huset hos Erik Podebusk til Kjørup kom han til 
Hove som Kammerdreng hos Kong Christian III. 1563 fik han 
Vitskøl Kloster i Forlening og giftede sig s. A. med Lisbet Brahe,
Søster til Tyge B.; Kongen gjorde deres Bryllup paa Kjøbenhavns 
Slot, men Ægteskabet blev kun af kort Varighed, thi Fru Lisbet 
døde alt 30. Okt. 1563 i første Barselseng. Under Krigen tjente 
H. G. med Hæder som Lieutenant hos Søhelten Otte Rud og blev 
saaret i Slaget 4. Juni 1565. Han havde derefter forskjellige mindre 
Forleninger: 1566-67 St. Hans Kloster i Viborg, 1567-92 Han 
Herred, 1568-79 Ulvskov i Kjær Herred, 1571-92 Vilstedgaard, og 
1574 ombyttede han Vitskøl Kloster med Aastrup, som han beholdt 
til 1576; desuden fik han 1574 Baahus, hvor han døde 2. April 1592. 
Lige til sin Død benyttedes han af og til som Søofficer, og han 
førte bl. a. 1571 som Admiral en Eskadre, der krydsede under den 
norske Kyst efter Sørøvere. Efter at have siddet 11 Aar Enkemand 
havde han 27. Juni 1574 ægtet sin forrige Chefs Datter Mette Rud 
til Møgelkjær, som da var i Dronningens Jomfrukammer.
Hun blev Moder til 4 Børn og døde 2. Maj 1596.

Jens Nielsen, Ligpræd. ov. H. G.
Lind, Kristian IV og hans Mænd p. Bremerholm S. 135 ff.

Thiset.



Gyldenstjerne, Henrik, 1594-1669, til Svanholm og Skovsbo, 
Søn af nedennævnte Preben G., blev født 5. April 1594 paa Vosborg 
og studerede i sin Ungdom i Strasburg og Padua. Efter at 
have været Hofjunker 1616-18 ægtede han 2. Avg. 1618 Lisbet 
Clausdatter Podebusk. Besiddelsen af Hovedgaarden Svanholm i
Skaane knyttede ham til denne Provins, hvor han var Landsdommer 
1625-30 og som saadan var forlenet med Froste Herred og Helnekirke. 
1632 blev han Lensmand over Christianopel Len og 
ombyttede dette 1633 med Varberg. Han var næppe let at komme 
til rette med og førte adskillige Processer; som Lensmand kom 
han i Strid med Byen Varberg, der klagede over, at han havde
inddraget en Staden tilhørende Jordlod under Slottet; og muligvis 
var denne Klage Aarsagen til, at han 1636 mistede sit Len uden 
at faa noget nyt. Erhvervelsen af Gaarden Skovsbo paa Fyn 
bevirkede, at han nogle Aar efter flyttede her over; hans betydelige 
Godser gave ham en Anseelse, som hans Evner eller Dygtighed 
vistnok ikke retfærdiggjorde. Han blev 1649 valgt til Landkommissær 
i Fyn og repræsenterede paa forskjellige Møder sin Provinses Adel 
En større Rolle tilfaldt ham 1660, i det han da var en af Ordførerne 
for hele Adelstanden paa det store Stændermøde, men han 
udmærkede sig heller ikke ved denne Lejlighed. Hans Taler vandt 
ingen for ham, og han optraadte som en af de mest udfordrende 
Aristokrater; hans Ytring: «Adelen er født til Frihed, de andre 
have ingen Frihed», hørte til de Udtalelser, som Samtiden mærkede 
sig iblandt dem, der mest saarede de uprivilegerede Stænder. For
øvrigt var han i det mindste nogle Dage i Okt. borte fra Mødet 
og besøgte den svagelige Rigsraad Jørgen Brahe paa Hvedholm. 
Fra sin Moder havde han arvet en vis litterær Interesse; han skrev 
gjærne Vers og udgav 1635 en rimet Oversættelse af Jesu Sirachs
Visdoms Bog. Han døde 7. Sept. 1669 paa Skovsbo, hans Hustru 
overlevede ham til 24. Dec. 1680. 

Vedel Simonsen, Elvedgaards Hist. I, 120 ff.
P. v. Möller, Hallands Hist. I, 283 ff.

J. A. Fridericia.



Gyldenstjerne, Henrik Knudsen, --1456, Rigsraad,
skal allerede 1403 være bleven idømt en Bøde af 1000 Mark for et voldeligt 
Overfald paa en Provst i Thy. 1419 nævnes han som Lensmand paa 
Slottet Ørum i Thy; 1423-25 fulgte.han Erik af Pommern paa dennes 
store Udenlandsrejse. Han kom tidlig ind i Rigsraadet, og da 
Christoffer af Bajern døde, var han Raadets ældste Medlem; som 
saadan har han formodentlig spillet en vigtig Rolle under de
Forhandlinger, der førte til Christian I's Valg, men hverken herom eller 
om hans øvrige Deltagelse i Rigets Sager give Kilderne nærmere 
Oplysninger. Sikkert er det derimod, at H. K. var i Besiddelse af 
stor Godsrigdom, deriblandt Herregaarden Restrup, og at han
yderligere forøgede den ved sit Giftermaal med Anne Mogensdatter 
Munk til Boller. Af Kronen fik han 1442 Byen Horsens i Pant, 
og 1451 forenede han dermed hele Bygholm Len, der siden et fuldt 
Aarhundrede som Pant var i hans Efterkommeres Eje. H. K. døde 
1456, hans Enke, der kaldes «den overmodige», 1462. 

Kr. Erslev.



Gyldenstjerne, Henrik Knudsen, --1517, Rigsraad, til Restrup og Iversnæs, 
Søn af ndfr. nævnte Knud Henriksen (d. 1467), 
Lensmand paa Bygholm, som han fik i Pant efter Faderen, og fra 
1492 tillige paa Tørning i Nordslesvig, ledsagede 1486 Kong Hans 
til Norge, var 1488 Rigsraad og Ridder og deltog i den følgende 
Tid hyppig i Togene mod Sverige, hvor han især skal have 
udmærket sig i Slaget ved Rødebro 1497. I Aaret 1505 deltog han 
som Rigsraad i den store Kalmardom, hvorved den svenske Adels 
Godser i Danmark konfiskeredes. Aaret efter tilskjødede Kong Hans 
ham derfor al den Arvelod i Gammel Estrup, Frøberg, Vemmetofte, 
Barsebæk og Hammer Hovedgaarde, som kunde tilfalde Fru 
Margrethe Brock og hendes Ægtefælle, den svenske Niels Clausen 
(Sparre), efter hendes Fader, Hr. Lave B.; i Aaret 1540 blev dette 
Gods dog tilbagegivet mod Erstatning af Kronen til H. G.s Arvinger. 
H. G. deltog endnu i Christian II's Tid i forskjellige Rigsraadsmøder 
og døde paa Iversnæs (Wedellsborg) 14. Nov. 1517. Han begravedes 
i St. Hans Kloster i Odense, hvortil han som from Katholik havde 
skjænket betydeligt Gods saa vel som til andre Kirker. Han havde 
ogsaa, formodentlig i sin Ungdom, gjort en Rejse til det hellige 
Land. Senere inddroge hans Sønner det af H. G. og hans Forfædre 
til Kirker og Klostre skjænkede Messegods og skiftede det 
mellem sig, til stor Ærgrelse for Bille-Slægten, der ogsaa havde Del 
i dette Messegods, men som endnu efter 1536 haabede, at «den 
gamle Skikkelse paa Kirker og Klostre, Guds Lære og Tjeneste 
herefter igjen maatte opkomme». -- I sit Ægteskab med Karen 
Bille, Datter af Bent B. til Søholm, skal H. G. have haft 22 Børn, 
hvoraf dog mange døde i en ung Alder. I Aaret 1530 foretoges 
en foreløbig Deling mellem Sønnerne Knud, Biskop i Odense, 
Mogens, Jørgen, Otte, Christoffer, Gabriel og Datteren Margrethe,
der senere ægtede Erik Banner (I, 514). Iversnæs saa vel som 
Bygholm-Pantet forblev dog uskiftet hos Fru Karen Bille, der først 
døde 8. April 1540.

Mag. t. d. danske Adels Hist. S. 55. 
Danske Mag. IV, 163 ff. 
Danske Herregaarde IV: Estrup; VIII: Wedellsborg; XV: Restrup; XVII: Bygholm. 
Ny kirkehist. Saml. VI, 762.

A. Heise.



Gyldenstjerne, Jørgen, --1551, 
var en Søn af ovennævnte Henrik Knudsen G. Da Faderen døde 1517, fik den ældre Søn 
Knud, senere Biskop i Fyns Stift (s. ndfr.), vistnok afgjørende 
Indflydelse paa sin yngre Broders Livsbane. Han bestemtes til den 
gejstlige Stand og drog derfor udenlands, senest 1523. Vi træffe
ham dog først i Rom. Af det theologiske Studium, som her blev 
drevet, følte han sig dog kun lidet tiltalt; han drog derfor til 
Bologna, hvor han 1524 immatrikuleredes. Her lagde han sig især 
efter Civilret og Humaniora. Da Forholdene i Italien vare meget 
ubehagelige paa Grund af Krig, Hungersnød og Pest, søgte han at 
komme bort. Efter at have prøvet forskjellige Farer og Æventyr 
kom han til Køln, hvor han studerede en Tid. Da han havde 
erhvervet Magistergraden, vendte han 1527 eller 28 tilbage til
Hjemmet og fik ikke længe efter Plads som Sekretær i det kgl. Kancelli. 
Som Løn opnaaede han efterhaanden forskjellige gejstlige Forleninger, 
og da disse til Dels vare knyttede til Odense, blev denne By J. G.s
egentlige Hjem. Forleningerne beholdt han nemlig ogsaa, efter at 
hans faktiske Tjeneste i Kancelliet var ophørt. Han tilbragte sine 
senere Aar i et litterært Otium, vel anset i sin Kreds, og erhvervede
efterhaanden en efter den Tids Forhold ret betydelig Bogsamling. 
Efter i sit Testament at have betænkt de gejstlige og verdslige 
Embedsmænd i Odense og bestemt sit Bibliothek til Opbevaring 
i St. Knuds Kirke til fremtidig Brug for «alle Prædikanter, 
Læsemester og Skolemester i Odense» døde han 3. Maj 1551. -- Han
var ugift, men havde uden for Ægteskab flere Børn, for hvilke han 
sørgede paa faderlig Maade.

Danske Mag. IV, 161 ff. og 5. R. I, 223 ff.

H. F. Rørdam.



Gyldenstjerne, Karen, 1544-1613, 
Datter af Christoffer G. til Iversnæs og Anne Parsberg, 
født 18. Juli 1544, ægtede 25. April 
1568 den da 51aarige Rigsraad Holger Rosenkrantz til Boller, 
Rigsmarsk, Statholder i Nørrejylland og Lensmand paa Skanderborg, 
Bygholm og St. Hans Kloster ved Horsens. Efter hans tidlige Død 
4. Marts 1575 viste «Fru Karen Holgers» sig i sin lange Enkestand
som en af disse energiske, daadskraftige og myndige Kvinder, 
hvorpaa den Tids Adelshistorie kan opvise adskillige Exempler. 
I nøje Forhold til Mænd som Anders Sørensen Vedel skaffede hun 
sine unge Sønner, Otte Christoffer (f. 1569) og Frederik (f. 1572),
en omhyggelig Opdragelse, fuldendte Oprettelsen af Rosenvold Gods 
og Hovedbygningens Opførelse (1585) for Frederik, styrede og 
udvidede Boller Gods og opførte ogsaa her Hovedbygningen (1588) 
for Otte Christoffer, medens hun til sig selv omdannede St. Hans 
Kloster, som hendes Ægtefælle Aaret før sin Død havde kjøbt af 
Kronen, til et nybygget Herresæde under Navnet «Stjærnholm». 
Her boede hun fra omtr. 1591, omgiven af unge Adelsdamer, der 
vare betroede til hendes Opdragelse, men myndig og trættekjær 
over for sine Naboer. Hendes Glanstid falder under Frederik II og
Regeringsraad et, da «Fru Karen Holgers» var tilstede ved enhver 
større Lejlighed; men efter Christian IV's Kroning 1596 synes hun 
at have trukket sig tilbage i Ro paa Stjærnholm. Hun indvikledes 
1596 og følgende Aar med urette i en fortrædelig Trolddomssag, 
der bragte adskillige «Hexe» paa Baalet. Hun døde paa Stjærnholm 
1613; den ansete Kvindes Begravelse fandt 20. April Sted i 
Horsens Klosterkirke; dog hviler hun vistnok i den af hende selv 
opførte Ut Kirke ved Boller ved Mandens Side. Faa Aar efter 
vare alle hendes stolte, nyopførte Herregaarde ude af Familiens Eje. 

Hist.-Tidsskr. 5. R. VI, 42 ff. 65 ff.

A. Heise.



Gyldenstjerne, Knud, 1573-1636, til Tim, 
Søn af ovennævnte Axel G. Med en kort Afbrydelse var han Hofjunker fra 1596-1600 
og deltog som saadan i Christian IV's bekjendte Rejse til det nordlige 
Norge 1599 om Bord paa Kongens Skib «St. Victor». Under
Kalmarkrigen var han Lieutenant ved den jyske Rostjeneste og 
foretog i Jan. 1612 fra Varberg en lille Expedition ind over den 
svenske Grænse, hvor han brændte 3 Sogne og en Herregaard og 
vendte tilbage med rigeligt Bytte. 1612 blev han Lensmand paa 
Hald og havde i denne Egenskab 1618 en Strid med Viborg Borgere. 
1623 fik han som Ritmester over Hoffanen og Rostjenesten 
Ordre til at møde i Kolding i Anledning af en paatænkt Sendelse 
af Ryttere til den nedersachsiske Kreds. Han var 1625 en af de 
Kommissærer, der skulde taxere Kronens Bønder i Viborg og 
Vendelbo Stifter til at svare Arbejdspenge. Da Fjenden 1627 
besatte Jylland, flygtede han til Kjøbenhavn og forlod saaledes sit 
Len, men 1629 fik han et nyt Lensbrev derpaa og beholdt det til
sin Død 1636. Han var flere Gange befuldmægtiget af den jyske 
Adel til at forhandle paa dens Vegne med Kongen. -- 20. Juli 
1602 havde han ægtet Øllegaard Jacobsdatter Huitfeldt; hun døde 
2. Nov. 1619.

J. A. Fridericia.



Gyldenstjerne, Knud, 1575-1627, var Søn af ovennævnte
Henrik G. (d. 1592) og Mette Rud og blev født paa Aagaard ved 
St. Hansdagstid 1575. 9 Aar gammel kom han til Sorø Skole, 
som han forlod 1590 for at fortsætte sine Studier ved fremmede 
Universiteter, navnlig Wittenberg og Strasburg, hvorefter han
berejste Schweits, England og Skotland. Efter sin Hjemkomst tjente 
han 1596-98 som Hofjunker, men tog saa hjem til Aagaard, som 
han havde arvet efter sin Fader; af Mødrenearv besad han 
desuden Møgelkjær. I Kalmarkrigen deltog han som Fændrik og 
forlenedes 1612 med Vestervig Kloster. 1614 sendtes han og Otte
Skeel som Gesandter til Rusland for at lykønske Zar Michael til 
hans Regeringstiltrædelse. Vestervig ombyttede K. G. 1618 med 
Skivehus, hvorfra han 1619 forflyttedes til Bergenhus. Her døde 
han 7. Febr. 1627 som Følge af et Fald med sin Hest paa Hjemvejen
fra Kirken. 13. Okt. 1608 havde han ægtet Sophie 
Hansdatter Lindenov (f. 1. Marts 1589 d. 19. Marts 1666), men 
Ægteskabet var barnløst. Hun ægtede efter K. G.s Død Rigsraaden 
Henrik Rantzau til Schøneweide.

N. Paaske, Ligpræd. ov. K. G.

Thiset.



Gyldenstjerne, Knud Henriksen, --1467, Rigsraad, 
Søn af ovennævnte Henrik Knudsen G. (d. 1456), blev slaaet til Ridder ved 
Christoffer af Bajerns Kroning 1443 og tjente siden som Hofsinde ved 
denne Konges Hof. Lidt inde i Christian I's Tid kom han ind i 
Rigsraadet, endnu medens hans Fader var dettes ældste Medlem; Faderen 
døde dog lige efter, og selv vides K. H. ikke at have spillet nogen 
politisk Rolle. Endnu ung døde han 1467 og blev begravet hos 
St. Hansbrødrene i Odense; hans Hustru, Hilleborg Ottesdatter 
Skinkel, overlevede ham og døde først 1494.

Denne Mand, hvis Levnedsløb er saa lidet mærkeligt, har dog 
opnaaet en vis Navnkundighed, i det man har tillagt ham den 
Tanke at blive Danmarks Konge efter Christoffer
af Bajerns uventede Død 1448. Huitfeldt fortæller
derom, at da Svenskerne havde valgt sig en Særkonge i
Carl Knutsson, «bleve de danske foraarsagede at se
dennem og om efter en Herre og Konge; paa de Tider
var en af vore danske Riddere, som havde gjort sig
stor Forhaabning derpaa, hvis Navn skal forblive her
uformeldt». Huitfeldts Kilde er i dette Tilfælde som
saa ofte Svaning, der heller ikke nævner Ridderens
Navn; dette erfarer man derimod af Cornelius Hamsfort,
som fortæller herom i sin Biografi af K. H.s Sønnesøn
og Navne, Biskoppen af Odense. Det er altsaa en
Slægttradition i Familien Gyldenstjerne; dog ses den
kun at have gaaet ud paa, at Enkedronning Dorothea
skulde have haft Lyst til at ægte K. H. Selv i denne
formindskede Skikkelse er Sagnet meget usandsynligt;
K. H. var i alt Fald allerede 1446 forlovet med sin
senere Hustru, og dette gjør jo Dronningens Ønske
lidet troligt og vanskelig opfyldeligt. Hvorledes det
end forholder sig hermed, tør man vistnok med fuld
Sikkerhed sige, at der aldeles ikke var Tale om at
gjøre den unge K. H. til Danmarks Konge; det vilde
stride fuldstændig mod hele Tidsalderens Tænkesæt,
og naar man har henvist til, at Adelsmanden Carl
Knutsson dog blev taget til Konge i Sverige, vare
Forholdene her jo i alle Maader anderledes end i
Danmark. Hvad nyere Forfattere have udmalet om den
danske Tronprætendent i 1448, er da ganske løse og
usandsynlige Gætninger.

Vedel Simonsen, Rugaards Hist. I, 2, 13 f.
Hist. Tidsskr. 5. R. I, 535.

Kr. Erslev.



Gyldenstjerne, Knud Henriksen, --1560, Biskop.    
Mester Knud Henriksen, som han sædvanlig kaldes, indtil
han o. 1526 optog Navnet «von Stern» og kort efter
Gyldenstjerne, var Søn af ovfr. nævnte Henrik Knudsen
G. (d. 1517). Efter at have faaet gejstlig Uddannelse
og taget Magistergraden blev han Sekretær i Christian
II's Kancelli, 1520 forlenet med Ring Nonnekloster
ved Skanderborg og s. A. ved sin Slægtning Biskop Ove
Billes Anbefaling Domprovst i Viborg. «Jeg haaber,
at han skal blive eders Naade en tro Mand,» skrev
Biskoppen til Kongen. Da den jyske Opstand udbrød,
brugtes han ogsaa tillige med Ove Bille som Mægler
mellem Kongen og de oprørske Stormænd og opsagde
først Kongen Troskab omtrent samtidig med Ove Bille og
Mogens Gjøe. 26. Marts 1523 har han derpaa i Viborg
medbesegiet Frederik I's Haandfæstning, blev strax
optagen i Rigsraadet og var blandt de 
Raader, der ledsagede Kongens Søn Hertug Christian, da denne 
gjennem Jylland og Fyn drog mod Sjælland og Kjøbenhavn. Kong 
Frederik synes allerede paa denne Tid at have udset ham til Jens 
Andersen Beldenaks Efterfølger som Biskop paa hans Fødeø Fyn; 
i alt Fald bød Kongen, at han skulde forlenes med Bispegaarden i 
Odense, hvilket dog denne Gang hindredes ved, at Biskop Jens 
Andersen kort efter sluttede sig til Frederik I; men da Biskop Jens 
paa Grund af sin Alder og sine mange Stridigheder tænkte paa at 
trække sig tilbage, bestemte han allerede 1527 K. G. til sin Successor, 
der først maatte forpligte sig til, naar han blev Biskop, at betale 
til Kongen den Sum, der ellers svaredes til Paven for Bekræftelsen
paa Bispestillingen. Sagen kom dog først endelig i Orden 14. Marts 
1529, da Jens Andersen afstod ham Bispedømmet mod en aarlig 
Pengesum. Senere, da Katholikkernes Had mod K. G. var vakt, 
beskyldtes han for ikke at have holdt Kontrakten; men dette
modbevises ved endnu opbevarede Brevskaber.

Som Biskop indtog K. G. en ejendommelig Stilling. Selv hørte 
han ligesom sine Brødre i mange Henseender mere den nyere end 
den gamle Tid til. Betegnende i denne Henseende er det, at han 
i Aaret 1526 havde ledsaget Kongens Datter Dorothea til hendes 
Bryllup med den af Katholikkerne saa forhadte «kjætterske» Hertug
Albrecht af Preussen, og s. A. var han det eneste gejstlige Medlem 
af Rigsraadet, der medundertegnede Kongens og det verdslige Raads 
Hævdelse af Aage Sparre som Ærkebiskop i Lund mod Pavens 
Vilje. Pavelig Konfirmation søgte K. G. heller aldrig. Strax efter 
sin Udnævnelse havde han en Samtale med Hans Tausen, og i den 
følgende Tid optræder han i mange Henseender i evangelisk 
Retning. Vel havde han ikke paataget sig nogen Forpligtelse til Kong 
Frederik med Hensyn til Evangeliets Stilling, og i de Kaldsbreve,
han udstedte, findes heller ingen Forpligtelse for Præsterne til at 
prædike Evangeliet; men dog kaldte han o. 1531 Jørgen Sadolin 
fra Viborg til Odense og lod ham som sin Medhjælper virke i 
evangelisk Aand, medens han selv i Aaret 1532 var i Norge. I 
K. G.s Navn udgav Sadolin derpaa (1532) Luthers lille Katekismus, 
ledsaget af Formaninger til Præsterne, og da Sadolin senere af 
denne Grund forfulgtes af Katholikkerne, tog K. G. ham i Forsvar. 
Fra Odense udgik derpaa (1533) Sadolins Oversættelse af den
augsburgske Konfession. Medens Katholikkerne (Poul Helgesen) ikke 
kunne finde Skjældsord nok mod den troløse «Skinbiskop», roses 
han derimod i høje Toner af Protestanterne som «den ærlige og 
fromme Biskop», der kunde tjene de andre til Forbillede. Under 
Herredagen 1533 efter Kong Frederiks Død har K. G. lige saa lidt 
som Mogens Gjøe og Erik Banner sat sit Segl under de bekjendte 
Recesser, hvorved man søgte at sætte en Stopper for Evangeliets
videre Udbredelse, og synes at have forladt Herredagen omtrent 
samtidig med Mog. Gjøe. Den evangeliske Lære synes han saaledes 
ikke at have haft noget imod; derimod følte han sig vistnok stærkt 
af sin biskoppelige Stilling og viste i verdslig Henseende en ikke 
ringe Iver, da han 1531 var bleven sat i Spidsen for sit Stifts 
verdslige Styrelse og i denne Stilling maatte træffe Forsvarsforanstaltninger 
i Anledning af Christian II's forventede Angreb paa Danmark. 
«Han har hverken villet være Papist eller evangelisk», siges 
om ham 1536 i Klageskriftet mod Biskopperne, «men har ført et 
eget Regimente for sig selv og vilde kaldes Herre af Fyn.»

Sin store Selvraadighed og forfængelige Overvurdering af egne 
Kræfter kom han til fulde til at vise, da han i April 1532 blev sat 
i Spidsen for den Kommission, der med en dansk-lybsk Flaade blev 
sendt til Norge for at undsætte Akershus, hvor hans Broder Mogens
G. belejredes af Christian II. I Følge den frie Fuldmagt, der 
medgaves Kommissærerne, skulde de ved Underhandlinger eller 
Vaabenmagt søge atter at bringe Norge og dets Indbyggere under Kongens 
Haand; alt, hvad de i den Henseende gjorde, skulde have Gyldighed,
som om Kongen selv havde været tilstede. Vel vilde man 
senere gjøre gjældende, at dette «Magtebrev» kun gjaldt Norges 
frafaldne Indbyggere, og ikke gav Ret til Underhandlinger eller 
Overenskomster med /Kong Christian personlig; men saa meget er 
sikkert, at Kommissærerne, til hvilke ogsaa Broderen Mogens G. 
regnedes, stadig ansaa sig for berettigede til i Følge deres Fuldmagt 
at træde i Underhandlinger med Kong Christian selv. Denne 
havde nemlig indtaget en meget stærk Stilling ved Oslo, hvorfra 
de ansaa det for vanskeligt at fordrive ham; desuden manglede de
Ryttere til at kunne afskære hans Forbindelser med det nordligere 
Norge. Da Kong Christian derfor selv begyndte at indlede 
Underhandlinger, afsloge de det ikke; dog afbrødes disse første 
Underhandlinger, fordi Kongen endnu forlangte Norge for sig. Peder
Skram og Junker Wilken Steding afsendtes da (17. Maj) til Danmark 
for at kræve Forstærkning, især Rytteri, og i det hele sætte Kong 
Frederik ind i Sagernes Stilling. Efter nogen Tids Fejdetilstand 
begyndte Kong Christian imidlertid atter Underhandlinger; men da 
Kommissærerne stadig nægtede at indgaa noget Forlig, hvorved 
Norge eller Dele heraf afstodes, enedes man endelig efter Forslag 
fra Kommissærerne om, at Kongen med frit Lejde skulde føres til 
Kjøbenhavn for personlig at underhandle med sin Farbroder; hans 
Hær skulde strax opløses og Norge i Mellemtiden holdes til Kong
Frederiks Haand; men hvis Forlig ikke opnaaedes, skulde han enten 
føres tilbage til Norge eller til Tyskland. Efter at selve Lejdebrevet 
var beseglet, men ikke den hertil hørende «Kontrakt», kom 
imidlertid P. Skram og W. Steding tilbage. De medbragte en skriftlig 
Instruktion, udstedt 2. Juni, hvori det blot hedder om de (indtil 
17. Maj.) førte Underhandlinger, at det ikke tyktes Kong Frederik 
raadeligt, at de paa en anden Tid gave sig saa vidt i Handel med
Kong Christian. Med dette Svar afsendtes P. Skram og W. Steding; 
men da Kong Frederik imidlertid gjennem Lybek havde erfaret, at 
Underhandlingerne vare gjenoptagne, og at Kong Christian skulde 
ville begjære Norge eller en Del deraf, sendtes den kgl. Sekretær
Axel Juul efter dem med en forstærket Ordre, der synes at have 
været givet baade skriftlig og mundtlig og at være gaaet ud 
paa, at de aldeles ingen saadan Handel maatte indgaa med Kong 
Christian, men skulde slaa ham af Norge. Baade K. G. og hans 
Broder Mogens og de øvrige Kommissærer toge dog ikke i 
Betænkning alligevel at besegle Kontrakten uden i Forvejen at
underrette Kong Christian om de Bud, som vare bragte fra Kjøbenhavn. 
Peder Skram derimod vægrede sig ved at besegle Kontrakten. De 
viste ganske vist herved stor Egenraadighed; men efter det Brev 
at skjønne, som K. G. kort efter sendte til Kong Frederik, har 
hverken han eller de andre betragtet de nye Budskaber fra Kjøbenhavn 
som en Gjenkaldelse af deres frie Fuldmagt eller et bestemt 
Forbud imod at indgaa nogen som helst Overenskomst med Kong 
Christian, saa meget mere, som de i Virkeligheden ikke selv havde 
lovet denne det mindste, men alt var overladt til de Underhandlinger,
der skulde føres mellem de to Konger selv. At de ansaa 
det som den lempeligste Udgang paa den 9aarige Fejdetilstand, at 
det nu kom til et virkeligt Forlig, er klart af alle deres Udtalelser 
baade før og efter Katastrofen.

Anderledes saa man Sagerne i Kjøbenhavn, og under disse 
Forhold viste K. G. stor Svaghed. Alle kastede sig nu over ham; 
af de øvrige Kommissærer var den norske Rigsraad Niels Lykke 
forbleven i Norge, og Broderen Mogens var ligeledes fraværende. 
K. G. stod ikke med Kraft paa, at Lejdet skulde holdes, men søgte 
at redde sig ud af Klemmen ved at beskylde Kong Christian for 
ikke selv i et og alt at have holdt Kontrakten som Grund til ikke 
at holde Lejdet, og saaledes blev dette brudt. -- Folkestemningen 
rettedes nu mod ham; han beskyldtes for med Overlæg at have 
ført Christian II i en Fælde, og i de Forhandlinger med tyske 
Fyrster, hvori Kong Frederik søgte at undskylde sin Adfærd, 
kastede man hele Skylden paa ham. Selv viste dog hverken 
Kongen eller i den følgende Tid Rigsraadet ham nogen synderlig 
Ugunst. Han vedblev at have den øverste verdslige Styrelse i Fyns 
Stift, og da Grevefejden udbrød, viste han sig ivrig for Christian III's 
Valg og fik en Forsamling af den fynske Adel paa et Møde i 
Hjallese ved Odense til i Juli  1534 at slutte sig til Jyderne om at 
anerkjende denne; men da de grevelige Tropper kort efter besatte
Fyn, maatte han skyndsomst flygte. Hans Bispestol gaves til 
Gustav Trolle; selv begav han sig til Hertug Christian i Jylland og 
brugtes af denne til ansvarsfulde Hverv. Efter Slaget ved Øxnebjærg 
(1535) fik han atter sin Bispestol; men Glæden varede kun
kort. Da Biskopperne efter Kjøbenhavns Overgivelse 1536 fængsledes, 
blev ogsaa han fangen af Lensmanden Claus Daa og et Par andre 
Adelsmænd, netop som han efter endt Gudstjeneste forlod Albani 
Kirke. Han løsgaves efter et Aars Fængsel, efter at han (4. Sept. 
1537) havde udstedt en Revers om at være Kongen og hans Søn 
tro og finde sig i Religionsforandringen. I Rigsraadet blev han 
aldrig gjenoptagen og levede nu som verdslig Stormand nogle Aar 
i tilbagetrukken Ro. Han giftede sig med Jytte Podebusk, Enke 
efter den ved Svendstrup faldne Rigsraad Niels Brock til Estrup og 
Datter af den rige Rigsraad Predbjørn P. Herved fik han Del i 
en stor Mængde Herregaarde: Estrup, Aagaard og Nørre Vosborg, 
ligesom han ogsaa efter sin Broder Gabriel G. fik Restrup Hovedgaard,
og blev en meget rig Mand.

Imidlertid fortsattes de pinlige Forhandlinger om Christian II's 
Fængsling. Da man til sidst under Forhandlingerne i Regensburg 
1541 gik saa vidt, at man vilde fremstille det hele som en Sag, 
der kun angik K. G. og Christian II selv, hvorfor man tilbød at 
stille ham for Retten, hvis Kong Christians Venner vilde anklage 
ham, saa blev det nu nødvendigt at faa K. G. til at afgive en 
Erklæring, hvorved den danske Regerings Fremstilling kunde reddes. 
I Juni 1542 afæskedes ham derfor en Række Svar. Han benægtede
her, at Peder Skram havde haft nogen mundtlig Besked at overgive, 
og paastod, at han kun havde overrakt ham Kong Frederiks Brev, 
hvortil han havde holdt sig. Ligeledes benægtede han bestemt at 
have tilbudt selv at tage Kong Christian i Forvaring. Da disse 
Svar aabenbart ikke kunde bruges ligefrem, opstilledes med juridisk 
Kløgt en Erklæring, hvori de omtvistede Punkter skjultes paa en 
saadan Maade, at K. G. med nogenlunde frelst Samvittighed kunde 
sætte sit Navn under og tilsyneladende paatage sig Skylden, og 
herved vandt han sig atter en Stilling. Samtidig fik han nemlig
Ø Kloster i Pant for 4000 Dlr.; 1556 forlenedes han desuden med 
Ørum Slot som Pantelen og 1557 med Vestervig Kloster som Regnskabslen. 
Han og hans Hustru indtoge nu en rig og anset Stilling 
i Aristokratiets Rækker. Uden dog at faa sin Rigsraadsplads 
tilbage anvendtes han i forskjellige vigtigere Hverv i Jylland; ogsaa 
indbødes han med sin Hustru oftere til kongelige Fester. 1559 
maatte han opgive Ø Kloster, men fik senere Lund paa Mors i 
Pant i Steden. Da han 1559 maatte overlade sin Stifsøn Lave Brock 
Estrup, flyttede han til Vestervig, hvor han døde 8. Dec. 1560 i en 
høj Alder, vistnok over 80 Aar gammel, og ligger begraven i 
Aarhus Domkirke, hvor Ligstenen endnu findes.

Hist. Tidsskr. 4. R. III. 
Heise, Kristiern II i Norge og hans Fængsling 
(jvfr. Hist. Tidsskr. 4. R. VI, L. 115 ff.). 
Brasch, Vemmetoftes Hist. I. 

A. Heise.



Gyldenstjerne, Knud Pedersen, o. 1480-1552, Rigsraad,
var Søn af Peder Nielsen G. til Tim og Regitse Torbensdatter Bille 
fra Søholm og maa være født o. 1480, thi 1498 blev han indskreven 
ved Kjøbenhavns Universitet. 1502 deltog han som Hofsinde i den
unge Christian II's Tog mod Elfsborg; 1517 blev han Lensmand 
paa Aalholm, men mistede kort efter denne Forlening, da han 
beskyldtes for at have været sin Fætter Torben Oxe behjælpelig ved 
Dyvekes formodede Giftmord. Han kastedes i Fængsel, men 
frigaves mod at forpligte sig til ikke mere at vise sig for Kongens 
Øjne og opholdt sig i den følgende Tid paa sin Gaard Tim ved 
Ringkjøbing. Sin voldsomme Karakter viste han dog ogsaa her; 
thi kort efter klagedes til Christian II over en raa og voldsom 
Adfærd, han havde vist mod en Bonde. -- Af Frederik I blev 
K. G. strax 1523 udnævnt til Lensmand paa Vordingborg og deltog 
fra nu af lige til sin Død paa en meget fremtrædende Maade i
Tidens Begivenheder. I Juli 1524 har han medbeseglet den af en 
Del Adelsmænd indgaaede Forpligtelse til at modstaa Luthers 
Kjætteri, blev af Frederik I udnævnt til Fodermarsk og deltog som 
saadan det følgende Aar i Kampen i Skaane mod Søren Norby, men 
sendtes i Juni Maaned af Johan Rantzau og de skaanske Raader til 
Sverige for at fremskynde den af Kong Gustav lovede Hjælp. Han 
skal have været meget ivrig for at faa Søren Norbys fangne 
Medhjælper Otte Stigsen (Ulfeldt) henrettet, af Forbitrelse over, at denne 
havde ladet afbrænde Lyngbygaard i Skaane, der havde tilhørt den 
1523 afdøde Jens Holgersen Ulfstand, med hvis Datter Sidsel K. G. 
fik denne Gaard i Besiddelse; men, tilføjer Sagnet, da Otte Stigsen 
lovede at vise ham, hvor en af Christian II efterladt Skat af arabisk
Guld var gjemt, fik han ham benaadet, men nu kunde Otte Stigsen 
ikke finde Skatten, hvorover K. G. maatte døje megen Spot af sine 
jævnlige. Sagnet er dog vist upaalideligt; i alt Fald synes K. G. 
først o. 1528 at være bleven gift med Sidsel Ulfstand.

l Avg. 1525 ombyttede K. G. Vordingborg Len, som Henrik 
Gjøe nu fik (ovfr. S. 29), med Kalundborg og blev 1529 optagen i 
Rigsraadet. Som Rigsraad ledsagede han samme Aar Kongens Søn 
Hertug Christian paa dennes bekjendte Rejse til Norge for at ordne 
de urolige Forhold i dette Rige. I Maj 1531 maatte han afstaa
Kalundborg Len til Mogens Gjøe, men forlenedes til Gjengjæld med 
Nykjøbing Slot paa Falster, der hørte til det Enkegods, der var 
bestemt for Frederik I's Dronning Sophie. Som Lensmand her fik 
han en Del at gjøre med Graabrødrenes Opgivelse af deres Kloster,
uden dog selv endnu at have sluttet sig til Luthers Parti. Da 
Christian II i Juli Maaned 1532 var bragt til Kjøbenhavn, overdroges 
det K. G. tillige med Otte Krumpen og et Par holstenske Raader 
at føre den ulykkelige Konge til Sønderborg (9. Avg. 1532). Det
var første Gang, de atter saas siden Dyvekes Dage. Sit Had til 
Kongen skal han ved denne Lejlighed have vist paa en raa Maade, 
i det han med voldsom Haand rev det gyldne Vlieses Ordenskjæde 
af Kongens Hals, ja endog skal have trukket ham i Skjægget, en 
Raahed, der fremkaldte stor Forbitrelse mod ham hos Christian II's 
Tilhængere.

Paa Herredagen i Kjøbenhavn 1533 efter Kong Frederiks Død 
sluttede K. G. sig til det katholske Parti; han var saaledes blandt 
Hans Tausens Dommere. I Juni 1534 sendtes han i Anledning af 
Grev Christoffers Angreb paa Holsten af det sjællandsk-skaanske 
Raad til Hertug Christian (III) for at undskylde, at Raadet paa 
Grund af de i Malmø udbrudte Uroligheder ikke for Øjeblikket 
kunde yde Hertugdømmerne den traktatmæssige Hjælp. Her fra 
vendte han tilbage til Kjøbenhavn til det til St. Hansdag 
berammede Kongevalg; men da Grev Christoffer pludselig landede paa 
Sjælland, ilede han tilbage til sin Forlening Nykjøbing. Han søgte 
forgjæves at faa Vaabenstilstand indtil Mikkelsdag for imidlertid at 
kunne sætte sin Lensherre, Dronning Sophie, ind i Forholdene, 
men maatte 22. Avg. overgive Slottet til Anders Bille og Mikkel 
Blick, der vare sendte imod ham med en stor Krigsmagt, og blev 
som Fange ført til Kjøbenhavn, hvor han nu udsonede sig med 
Grev Christoffer og blev dennes Lensmand paa Krogen (Kronborg). 
I Slutningen af Aaret deltog han i den skaanske Adels Felttog mod 
de Tropper, som Kong Gustav havde sendt Christian III til Hjælp. 
I Jan. 1535 blev han derpaa stævnet til Møde i Kjøbenhavn, men 
tillige med en Del andre Rigsraader under den store Forbitrelse, 
som den Skaanske Adels Frafald fra Greven havde fremkaldt, uden 
videre tagen til Fange og 20. Maj ført til Malmø, hvor han sad 
fængslet, indtil han i Jan. 1536 tillige med de øvrige fangne 
Adelsmænd førtes til Meklenborg. Efter Kjøbenhavns Overgivelse i Juli 
1536 overgaves han til Christian III, sad i nogen Tid som Fange 
i Rensborg og senere i Kjøbenhavn, indtil han 28. Okt. fik sin fulde 
Frihed mod at forpligte sig til Troskab mod Christian III og dennes 
Slægt. Han fik strax sin Plads i Rigsraadet tilbage og blev 
udnævnt til Marsk. Meningen hermed synes at have været, at han
skulde have afløst Hr. Tyge Krabbe som Rigsmarsk, og han kalder 
sig i et Brev af 3. Dec. ogsaa «Danmarks Riges Marsk»; men Tyge 
Krabbe beholdt dog Stillingen som Rigsmarsk; K. G. blev derimod 
«Hofmarskal», og saaledes adskiltes fra nu af disse to tidligere
forenede Embeder.

Under Christian III indtog K. G. saaledes atter en betydelig 
Stilling; 1537 fulgte han Kongen til Fyrstemødet i Brunsvig, 
deltog 1539 i Forhandlingerne i Brømsebro med Gustav Vasa og 
ledsagede 1548 den unge Hertug Frederik (II) paa dennes Hyldingsrejse 
til Oslo. Ogsaa Kalundborg havde han 1536 faaet tilbage,
og i Aaret 1549 blev det ham, der her skulde faa Opsyn med den 
fangne Christian II, med hvem han i sin Ungdom havde haft saa 
mange baade gode og onde Dage. Aarene havde dog nu mildnet 
dem begge; de nærmede sig begge stærkt det 70. Aar. Mod Kong 
Christian synes K. G. ogsaa nu at have vist saa stor Lemfældighed,
som det gik an efter de Paalæg, han stadig modtog om at passe 
godt paa Fangen. Den tidligere saa strænge og voldsomme Mand 
var ogsaa bleven gudfrygtig. Han har saaledes efterladt sig en 
lang Salme «om vor kristelige Tros Artikler og besynderlig om vor 
Herre Jesu Christi Pines Historie». Hverken Indhold eller Form 
bærer mindste Spor af poetisk Begavelse; men Peder Palladius 
«oversaa» den, og i hans Bearbejdelse fandt den Optagelse i flere 
senere Salmebøger.

K. G. døde paa Kalundborg 20. Juni 1552. Med Sidsel Ulfstand, 
der først døde 1575, og som skal have været en virksom og kraftig 
Kvinde, havde han 7 Børn, deriblandt de her nævnte Sønner Axel og 
Peder. -- Et mærkeligt Vidnesbyrd om sit Had til Sigbrit efterlod han 
sig paa Tim i selve Sigbrits Ligsten, som han skal have opstillet paa 
Tim og ladet været Gjenstand for Haan af forskjellig Art. Stenen 
har vel været bestemt til at skulle dække Sigbrits Grav ved Datterens 
Side i Karmeliterklosteret i Helsingør. Brudstykker af denne 
mærkelige Ligsten ere gjenfundne ved Timgaard. 

Allen, De tre nord. Rigers Hist. II, 320 f. 
Skånska Herregårdar IV: Trolle-Liungby, m. Till. 
Ny kirkehist. Saml. IV, 428 ff. 
Aarh. f. nord. Oldk. og Hist. 1879, S. 56 ff. 

A. Heise.



Gyldenstjerne, Mogens, 1485-1569, Rigsraad, 
Søn af ovfr. nævnte Henrik Knudsen G. (d. 1517), tjente først Kong Hans som 
Smaadreng, senere Kongens Svigersøn, Markgreven af Brandenborg, 
og derpaa Hertugen af Württemberg. Under Otte Krumpens Tog 
til Sverige 1520 førte han Rigsbanneret; i det blodige Langfredagsslag
ved Upsala blev han haardt saaret, men reddet af den unge 
Peder Skram og fik Ridderslaget af Kong Christians egen Haand 
ved Kroningen i Stockholm. Kort efter rejste han udenlands, 
besøgte det hellige Land, hvor han efter Tidens Skik badede sig i 
Jordans Vande, og blev slaaet til «Ridder af den hellige Grav». 
Dels paa Hen-, dels paa Tilbagevejen besøgte han Cypern, Kreta 
og Rhodus, og da denne Ø netop paa denne Tid (Nov. 1522) 
fratoges Johanniterridderne af Sultan Suleiman II, er det vel ikke helt 
usandsynligt, at M. G. har deltaget i denne berømte Kamp. Da 
han paa Tilbagevejen i Aaret 1523 kom til Tyskland, fik han
Underretning om Kong Christians Udjagelse. I et Brev til Kongen 
undskyldte han sig for at begive sig til denne, uden dog ligefrem 
at opsige ham Huldskab og Troskab; men da han ved sin Hjemkomst 
fandt hele sin Slægt i Kong Frederiks Tjeneste, gjorde han 
ligesaa, hvorpaa han 1527, i sit 42. Aar, sendtes til Norge i et 
vigtigt Hverv og indtager fra nu af en betydelig Stilling lige til sit 82. Aar.

I Norge havde Kong Frederiks Magt hidtil været meget ringe. 
Paa Bergenhus sad Hr. Vincents Lunge som Statholder nordenfjælds, 
myndig og selvraadig; paa Akershus havde han faaet den svage 
og upaalidelige Hr. Oluf Galde indsat som Statholder søndenfjælds. 
Kong Christians Fribyttere gjorde Havet usikkert, og man ventede 
et Angreb paa Norge hvert Øjeblik. Da sendtes M. G. i Foraaret 
1527 til Norge med en Flaadeafdeling; først skulde han rydde Havet
for Skipper Clement og andre Fribyttere; derpaa skulde han løbe 
til Oslo og se, hvorledes han paa bedste Maade med Lempe kunde 
faa Akershus Slot i sin Magt, gribe Hr. Oluf Galde og skikke ham 
til Kjøbenhavn død eller levende; kunde han ikke med det gode 
faa Slottet i sin Haand, maatte han bruge Magt. Tillige fik han 
Breve med til det norske Raad om at overgive Slottet til ham; 
det hele skulde jo have Udseende af at gaa rolig og lovlig til; 
navnlig lyder det medgivne Brev til Hr. Oluf Galde helt anderledes
end Instruktionen. Man benyttede heri den Brand, der nylig var 
overgaaet Akershus, som Paaskud til at faa Slottet fra ham, og 
Kongen lovede da til Gjengjæld at ville ramme Hr. Olufs bedste!

Det var saaledes et meget vanskeligt, næsten slibrigt Hverv, 
der var lagt i M. G.s Haand; men han besad Egenskaber, der 
gjorde ham vel skikket hertil. Uforsagt Mod var hos ham forenet 
med stor Aandsnærværelse og en snild Opfindsomhed i Farens
Stund. Han var ikke bange for at tage et Ansvar paa sig, selv 
om han derved ikke saa nøje fulgte den Befalings Ordlyd, han 
havde faaet, naar han kunde naa det Maal, han ansaa for det 
bedste. Men ligesom hans Broder Knud hørte han Overgangstiden 
til og var i visse Henseender smittet af dens Mangel paa moralsk 
Fasthed; List og Lempe var han ikke bange for at bruge; over for 
sine Fjender var han en farlig og snu Modstander, over for 
sine Venner maaske ikke altid fuldt paalidelig. Hvervet lykkedes 
denne Gang for ham; han fik med Lempe Akershus i sin Haand 
og opnaaede ogsaa det norske Raads Anerkjendelse, men megen 
ond Omtale undgik han ikke. Vincents Lunge, der blev i høj 
Grad forbitret over, hvad der skete i Oslo, beskylder ham for under 
givet Lejde at have lokket Hr. Oluf Galde til sig og derpaa 
«taget ham ved Halsen». Dette synes dog at være urigtigt; tvært imod 
lovede M. G. ham Erstatning i andre Len og sendte ham ikke til 
Danmark. Han beskyldtes derfor ogsaa af sine Uvenner i Kjøbenhavn 
for at have overtraadt sin Instrux; men da Hovedøjemedet 
var naaet, fik han let Tilgivelse herfor og indsattes til Befalingsmand 
i hele det søndenfjældske Norge.

Som Lensmand paa Akershus gjennemskuede M. G. snart den 
norske Gejstligheds hemmelige Vedhængen ved Christian II's Sag. 
Med Kraft optraadte han som Almuens Talsmand mod Gejstlighedens 
formentlige Overgreb; selv bliver han under disse Forhold 
mere og mere «luthersk». Medens han 1530 under ét Ophold i 
Danmark endnu ytrede, at det gaar sælsomt til. med Guds Ords 
Tjenere der i Landet, skriver han Aaret efter, at det kunde være
meget godt, om de norske Biskopper, som da ventedes til 
Danmark i Anledning af en Herredags Afholdelse, kunde faa noget af 
Guds Ord at høre. Stadig frygtede han Angreb fra Christian II's 
Side, især da han erfarede, at Gustav Trolle forklædt som Bjærgmand
hemmelig gjennemrejste Landet. Fra Danmark fik han dog 
stadig den Efterretning, at det paatænkte Angreb ikke gjaldt ham, 
og da saa Sommeren 1531 var forbi, og Efteraarsstormene indfandt 
sig, følte han sig mere tryg og sendte en Del af sin svage Besætning 
omkring i Lenene for at indkræve Skatterne. Da kom 
Christian II uventet til Oslo 9. Nov. 1531; alt faldt fra; selv havde M. G. 
i Øjeblikket kun en Snes Mands Besætning i en til Dels forfalden 
Fæstning; thi han blev som Lensmand kun knapt underholdt af 
den sparsommelige Frederik I og havde selv maattet spæde godt 
til af sit eget for at udbedre det afbrændte Slot noget.

Under disse Forhold tabte M. G. ikke et eneste Øjeblik 
Fatningen. Han satte sig i Forsvarsstand, saa godt han kunde, og 
nægtede at udlevere Fæstningen. Dog gik han (23. Nov.) efter 
Forslag fra Christian II's Side ind paa en Vaabenstilstand, saaledes at 
han skulde overgive Slottet til Kongen ved Midfaste, hvis han ikke 
inden den Tid fik Undsætning. Han sendte strax Bud til Danmark 
om at faa blot 40 Mand snarest; han skulde nok sørge for, 
at de kom ind paa Slottet, og virkelig lykkedes det ogsaa i en 
mørk Vinternat i Jan. 1532 at faa 40 Landsknægte indsmuglede, 
medens Christian II paa denne Tid med største Delen af sin Hær 
var draget til Vigen. M. G. begyndte strax Fjendtligheder; 
hævngjerrig, som han kunde være, hvorom ogsaa hans Breve vidne, 
afbrændte han strax det lige over for liggende rige Cistercienserabbedi 
paa Hovedøen, hvis Abbed havde sluttet sig til Christian II, og 
tugtede med Liv og Lyst Oslos frafaldne Borgere. Christian II 
betragtede ikke disse 40 Mand som en Undsætning og blev meget 
forbitret over M. G.s «Troløshed». En Undsætning, som i April 
forsøgtes af Peder Skram og Tile Giseler (ovfr. S. 22), mislykkedes
paa Grund af Isforholdene; men endelig 7. Maj kom den store 
Undsætning under hans Broder Knud G. (S. 380). 

M. G.s tapre og snu Forsvar af Akershus fandt fortjent 
Anerkjendelse hos Frederik I, som derfor indsatte ham til Medlem af 
Krigskommissionen ved Broderens Side og i private Breve særlig 
anbefalede ham at tage sig af Sagernes Ordning; tillige opfordrede 
han ham til at søge at komme til Underhandling med Christian II's
Landsknægte og faa Hæren opløst. Denne Opfordring fik stor 
Indflydelse paa M. G.s Holdning og bidrog meget til, at man 
indlod sig i Underhandlinger, ikke blot med Landsknægtene, men med 
Christian II selv, hvoraf Resultatet som bekjendt blev, at Christian II's 
Hær opløstes, og han selv førtes ned til Kjøbenhavn for nærmere 
at underhandle med sin Farbroder. At M. G. var meget ivrig for 
at opnaa dette Resultat, er sikkert nok, og er han her gaaet 
videre, end Kongens Breve til ham gave Anledning til, saa har 
han vel stolet paa, at det skulde gaa denne Gang som i Aaret 
1527, da han fik Akershus i sin Magt, nemlig at man bagefter vilde
godkjende, hvad han havde gjort. Selv drog han med Flaaden 
tilbage til Kjøbenhavn; thi han havde faaet et længe næret Ønske 
opfyldt, at forlade Norge, hvor han altid havde følt sig utilpas. 
Han forlenedes med Malmøhus, som han tiltraadte i Avg. s. A., og 
ægtede nu, i sit 48. Aar, Anne Sparre, Datter af Rigsraad Mourits 
S. til Svanholm (Skurupgaard), der allerede var tilsagt ham 1531. 
Derimod deltog M. G. ikke i Forhandlingerne i Kjøbenhavn om 
Christian II's Skæbne, hvorfor han ogsaa senere med Styrke 
fremhævede, at han ikke havde nogen Skyld i Lejdebruddet, som han
synes at have misbilliget.

Under Forholdene efter Kong Frederiks Død sluttede M. G. 
sig til Mogens Gjøe; han var saaledes blandt de Mænd, der 
udvirkede Hans Tausens Tilbagevenden til Kjøbenhavn, og var Mellemmand 
mellem Jørgen Kock paa den ene og Mogens Gjøe og Erik 
Banner paa den anden Side under de Forhandlinger, der førtes om 
at sætte Hertug Christian paa Tronen. Men i. Juni 1534, da 
Oprøret i Malmø pludselig udbrød, lokkedes han under Venskabs 
Maske til Jørgen Kocks Hus, hvor han blev tagen til Fange, og 
Malmøhus blev jævnet med Jorden. Under sit Fangenskab 
forfattede han et interessant Forsvarsskrift for sin Adfærd i Norge;
det er som' næsten alt, hvad der skriver sig fra M. G.s flittige Pen, 
kvikt og livlig skrevet; med Styrke hævder han, at han altid har 
holdt sig Kong Frederiks Breve efterrettelig, og han omtaler lige
saa lidt som hans Broder Knud med et eneste Ord den saakaldte 
mundtlige Kontraordre; men selvfølgelig gaar han let hen over de 
svage Punkter, og Skriftet maa benyttes med Kritik. Da Grev 
Christoffer fik Magten i Skaane, blev M. G. efter o. 2 Maaneders Fangenskab 
frigiven mod at slutte sig til denne og forlenedes med Lindholm 
og Falsterbo som Pantelen efter hans da afdøde Svigerfader. 
Da Greven fik Fyn i sin Magt, forlenedes M. G. med Hindsgavl 
og Hagenskov, sidstnævnte efter Reinwald v. Heidersdorf, der var 
gift med hans Broderdatter, ligesom han af Greven fik Brev paa 
hele Iversnæs, indtil hans Moder og Søskende gik Greven til Haande,
selvfølgelig for at bevare Godset for Familien. I Slutningen af 
Aaret faldt han imidlertid ligesom hele den øvrige skaanske Adel 
atter fra Greven og sluttede sig strax til Christian III, der optog 
ham i Rigsraadet (inden 12. Febr. 1535). Han maatte efter 
Øxnebjærgslaget igjen opgive sine fynske Forleninger, men beholdt 
Lindholm og Falsterbo. Under den følgende Del af Grevefejden var 
han en af Hovedførerne i Skaane under Belejringerne af Lund, 
Landskrone og Malmø og har derpaa i Okt. 1536 som Rigsraad 
deltaget i de store Forhandlinger i Kjøbenhavn, der førte til
Kongens Haandfæstning og den store Rigsdagsreces, hvorved Reformationen 
indførtes.

Medens Knud Gyldenstjerne i den følgende Tid indtog en mere 
tilbagetrukken Stilling, steg M. G., der dog havde lige saa stor, om 
ikke større, Del i, at Oslooverenskomsten var bleven sluttet, fra den 
ene Værdighed til den anden. Som Rigsraad deltog han i mange 
forskjellige Møder baade i Ind- og i Udland; oftere var han Statholder 
eller Befalingsmand i Skaane og fik gode Forleninger (1542-49 
Dragsholm, 1549-54 Malmøhus, derpaa, da dette overgaves til 
Eiler Hardenberg som Hofmester for den unge Hertug Frederik, der 
nu fik sin Residens her, 1554-58 Laholm, 1558-67 Halmstad, 
foruden en Del Klosterforleninger og andre Herligheder). 1543 var 
han Anfører for en Flaade paa 40 Skibe, der krydsede i Nordsøen 
mod Hollænderne; hans egenhændige Dagbog over dette Togt er 
endnu bevaret og mærkelig ved, at Begyndelsen er skreven med 
Runer. 1548 ledsagede han Prinsesse Anna paa det store Brudetog 
til Sachsen som Dronning Dorotheas Hofmester, hvilket vistnok 
har givet Anledning til, at han i ældre Skrifter opføres som 
Rigshofmester, en Stilling, han dog aldrig opnaaede. Da man 1555
frygtede en Overrumpling af Krogen (Kronborg) og Landskrone, 
blev M. G. i Kongens Fraværelse indsat til Statholder i Kjøbenhavn 
med vidtstrakt Fuldmagt, hvorpaa han fra Juni-Avg. sendtes til 
Nordsøen for at rense Havet for de mange franske og skotske 
«Søtyve», der færdedes langs de norske Kyster. Da Peder Oxe 
1558 faldt i Unaade, fik M. G., der synes at have hørt til denne 
ærgjerrige Mands værste Fjender, derpaa hans Stilling som 
Statholder paa Kjøbenhavns Slot. I denne ansvarsfulde Stilling, som 
han beholdt til o. 1566, fik han en overordentlig stor Indflydelse i 
mange Retninger, og selv efter at Eiler Hardenberg ved Frederik II's 
Tronbestigelse var bleven Rigshofmester, træder denne saa vel som 
Rigsmarsken, den gamle Otte Krumpen, fuldstændig i Skygge for 
M. G. Under den kort efter udbrudte Syvaarskrig er det Kjøbenhavns
Statholder, der maa sørge baade for Udrustningen af Flaaden 
og for Hærens Proviantering og Forplejning, foruden at en Mængde 
andre Sager stadig gik gjennem hans Haand. Den nu o. 80aarige 
Mand synes dog ikke at have været denne Stilling fuldt voxen, 
selv om de store Mangler, der viste sig i Hærens Forplejning og i 
hele Krigsførelsen, for en Del maa søges i hele den daværende 
Administrations Ynkelighed. Klagerne lyde stadig fra Hærens 
Førere, især Daniel Rantzau og Krigskommissærerne, Rigsraaderne 
Steen Rosensparre og Peder Bille; den indholdsrige Brevvexling, 
som i den Anledning førtes mellem dem og M. G., er en af de
vigtigste Kilder til Syvaarskrigens Historie. Kongens Vrede synes 
ogsaa ved flere Lejligheder at være kommen til Udbrud mod den 
gamle Statholder, og til sidst førte al denne Ynkelighed til, at man 
kaldte Peder Oxe tilbage, hvorpaa denne i Slutningen af 1566 eller
Begyndelsen af 1567 afløste M. G. som Statholder og kort efter blev 
Rigshofmester.

M. G. var da o. 82 Aar gammel og henlevede sine sidste Aar 
i Ro for Statssager, men ikke for Familiesorger. Anne Sparre var 
pludselig død 1. Avg. 1564; skjønt M. G. først giftede sig i sit 48. 
Aar, fik de dog 22 Børn. Han sørgede paa bedste Maade for 
deres Opdragelse, og flere af Sønnerne studerede i Wittenberg 
under Reformatorernes Opsyn; men hans Sønner Frands og Henrik 
stredes endnu i Faderens Dødsaar med den gamle, svage Mand 
om Besiddelsen af deres Arv, saa Frederik II i et af sine bekjendte 
hvasse Breve maatte true Sønnerne med de haardeste Straffe, hvis 
de ikke lode deres gamle Fader i Fred. For øvrigt efterlod M. G. 
en betydelig Godsrigdom til sine Børn. Foruden Gyldenstjernernes
Ejendomme Iversnæs, hvori han dog 1548 afstod sin Andel til sin 
Broder Christoffer, og Restrup, hvori han fik Del efter sine Søskende, 
havde han med sin Hustru faaet Del i Svanholm og Bjersgaard i 
Skaane. 1540 havde han af Kronen kjøbt Tommerup i Skaane med 
betydeligt tilliggende Gods, og 1546 fik han af Kronen det tidligere 
Bispelen Fultofte i Skaane med betydeligt Gods som Vederlag for 
sin Part af den svenske Adelsmand Niels Bielkes i Danmark 
inddragne Gods, som hans Fader, Henrik G., i sin Tid havde erhvervet 
sig. Omtrent fra 1557 af skriver han sig til «Stjærnholm», vistnok
det samme som det af ham ombyggede Tommerup. Hans 
Bestræbelser for at komme i Besiddelse af det store Gods i Skaane, der 
tilhørte hans Hustrus Slægtning den svagelige Axel Rosenkrantz 
og dennes umyndige Søn Claus, mislykkedes derimod, og den gamle 
M. G. maatte til sidst med Sorg se paa, at disse Ejendomme kom
i hans «Ven» Peder Oxes Haand. Han viste sig i hele denne Sag 
og i sin Adfærd mod den med disse Personer beslægtede Peder 
Christensen Dyre (IV, 378) som en meget snild, men farlig Ven og 
overordentlig godskjær Personlighed, som det ikke var raadeligt at 
komme i Lag med.

M. G. døde 8. Okt. 1569 i Kjøbenhavn, noget over 84 Aar 
gammel. Saaledes siges i Ligprædikenen, som 6. Marts 1570 holdtes 
i vor Frue Kirke af Niels Hemmingsen (efter mindre paalidelige Kilder 
døde han 9. Okt., 88 Aar gammel). Ingen skal dog kunne beskylde
Niels Hemmingsen for at have rost den gamle Mand, der havde 
ført et saa indholdsrigt Liv og trods sine mange Skyggesider dog 
var en fremtrædende Personlighed, for meget. Ikke med et eneste 
Ord nævnes han i den lange Prædiken; kun roses han i den 
vedføjede korte Levnedsbeskrivelse i al Almindelighed for Gudsfrygt,,
og denne er næppe forfattet af Niels Hemmingsen. 

Niels Hemmingsen, Ligpræd. ov. M. G., 1570. 
Heise, Kristiern II i Norge og hans Fængsling S. 16 ff. 
Hist. Tidsskr. 5. R. V. 
Personalhist. Tidsskr. 2. R. VI.

A. Heise.



Gyldenstjerne, Mourits Nielsen, --1504, Rigsraad, 
var en Søn af Niels Pedersen G. til Aagaard og Pernille Mogensdatter 
Munk. Efter sin Fader arvede han Aagaard i Jylland, Bregentved 
i Sjælland og Markie i Skaane, desuden en Del mindre Hovedgaarde 
i Vendsyssel: Ellinggaard, Lerbæk, Nibstrup og flere. Fra 1470
havde han Han Herred i Forlening som Pantelen, 1480--94 var han 
Lensmand paa Aalborghus, 1484--89 tillige paa Lundenæs. Han 
var en af sin Tids ansete Mænd, o. 1477 indtraadte han i 
Rigsraadet, hvoraf han var Medlem til sin Død, dog, som det synes, 
med en kort Afbrydelse 1500--1. Som Rigsraad deltog han i de 
paa hans Tid hyppig forekommende Møder med de svenske, 
saaledes særlig i Kalmar 1495. Han var en af de Rigsraader, der 
1500 ledsagede Prinsesse Elisabeth paa hendes
Bryllupsrejse til Brandenborg. Talrige bevarede
Aktstykker vedrørende ham give gode Bidrag til
Tidens politiske og Kulturhistorie. 1468 blev han
gift med Margrethe Turesdatter Bielke, Datter af den
unionsvenlige svenske Rigsraad Ture Tureson B. til
Kraagerum i Smaaland. Han var død 16. Febr. 1504 og
blev begravet i Sortebrødrekloster i Viborg, hvor
ogsaa hans i Aaret 1507 afdøde Hustru hviler. Hans
eneste Barn, Datteren Anne, blev gift med Oluf Stigsen
Krognos til Bollerup.

Danske Mag. 3. R. III, 251 ff.
Brasch, Gl. Eiere af Bregentved S. 25 ff.

Mollerup.



Gyldenstjerne, Otte, --1551, til Iversnæs, 
var en Søn af ovennævnte Henrik Knudsen G. (d. 1517). 1529
var han paa Akershus hos Lensmanden der, Broderen
Mogens, og 1532 træffes han atter i Norge, som en af
Førerne for Tropperne mod Christian II. Strax efter
at han havde været med til at underskrive dennes
skæbnesvangre Lejdebrev og Overenskomsten med ham
(1. Juli), sendtes han af Broderen Biskop Knud G., den
øverste af Frederik I's befuldmægtigede, til Danmark
med Melding om Expeditionens Udfald. 1535 nævnes han
som kongl. Hofsinde, men da han omtrent ved denne Tid
udkjøbte sine Medarvinger af Bygholm Len, traadte
han sandsynligvis samtidig ud af Hoftjenesten. Som
Panthaver sad han inde med dette Len lige til sin
Død. 1536 var han med at indkræve Sølvskatten i
Jylland, og 1548 fulgte han Kongedatteren Anna
til Sachsen, men den meste Tid synes han at have
tilbragt paa Bygholm, hvor han ogsaa døde 1. Juli
(ell. 25. Juni) 1551. I det nærliggende Horsens,
hvor han havde ejet flere Gaarde, fandt han sit
sidste Hvilested. Hans Enke, Helvig Gjøe, en Datter
af Rigshofmesteren Mogens G., blev mange Aar efter
hans Død gift med Mogens Gjøe til Bremersvold,
sig selv til liden Baade (s. ovfr. S. 84). 

C. F. Bricka.



Gyldenstjerne, Peder, 1533-1594, Rigsmarsk,  
(f. 2. Okt. 1533) til Tim, som han arvede efter sin Fader, 
ovfr. nævnte Knud Pedersen G. (d. 1552), var i Slutningen af 
Christian III's og i Begyndelsen af Frederik II's Tid Hofjunker. 
1562 synes han at have rejst i Tyskland, 1563 blev han Fændrik
ved Hoffanen, og 1565 førte han i Svarteraaslaget
Rendefanen, i Spidsen for hvilken han deltog ogsaa i
de følgende Aars Kampe, især i Daniel Rantzaus berømte
Vinterfelttog 1567-68. Et Minde om hans Krigsfærd er
efter Sagnet Kirkeklokken i Tim 
Kirke, der skal have siddet i et svensk Klokketaarn. Efter at han 
1560 havde faaet Hind og Ulvborg Herreder i Forlening, hvilke 
han beholdt til sin Død, blev han 1572 Lensmand paa Baahus,
som han 1576 ombyttede med Vestervig Kloster for saa ikke oftere 
at skifte Forlening. 1572 blev han Rigsraad og var i denne 
Egenskab ved Dronning Sophies Kroning s. A. med at bære Himlen 
over hende. Da Rigsmarskembedet 1575 blev ledigt, faldt Valget
paa ham, som naturligt var efter hans Fortid. Af de mange Hverv, 
der i de følgende Aar betroedes ham, kan foruden jævnlige 
Mønstringer af Adelens Ryttere nævnes, at han 1576 var en af de 8 
kongl. Kommissærer, der sammen med lige saa mange hertugelige 
i Kolding forhandlede forskjellige Tvisteæmner mellem Kongen og 
hans Farbroder Hertug Hans, at han 1579 som en af Kongens 
befuldmægtigede deltog i Odensemødet, hvor det slesvigske 
Lensspørgsmaal fandt sin endelige Afgjørelse, at han 1584 fulgte med 
Prinsen (Christian IV) paa hans Hyldingsrejse om i Landet, og at 
han 1586 var med at repræsentere Frederik II ved dennes
Svigermoders, Hertuginde Elisabeth af Meklenborgs, Begravelse i Güstrow. 
Halvandet Aar senere stod han ved sin egen Herres Kiste i 
Roskilde Domkirke med det store Rigssværd i Haanden.

Naar P. G. ikke fik Sæde i det Firemandsudvalg, som 
Rigsraadet 1588 betroede Rigets Styrelse under Christian IV's 
Mindreaarighed, uagtet han som Marsk indtog den næstfornemste Plads i 
Raadet, kan der have været forskjellige Grunde hertil. I Regelen,
men næppe tilstrækkelig afhjemlet hedder det, at han selv ønskede 
sig fritagen for saa byrdefuldt et Hverv; det er dog ogsaa muligt, 
at Forbigaaelsen skriver sig fra, at han ikke har været en af de 4 
ældste, og at man ved Valget netop mere har taget Hensyn til 
Alderen end til Rangen. I Aaret 1500 var han dog for en kort 
Tid et Slags extraordinært Medlem af Regeringen. 1593 nedlagde 
han, formodentlig i Følelsen af svigtende Kraft, sin Marskværdighed, 
og 25. Febr. 1594 døde han. Liget jordedes i Tim Kirke. 

Det er gaaet P. G. efter hans Død, som det i Tidernes Løb 
er gaaet saa mange af dem, der en Gang have været med at styre 
Land og Rige: Mindet om hans vistnok dygtige Virksomhed i Statens 
Tjeneste er for længst blegnet og kan nu næppe opfriskes 
uden i utydelige Omrids. I hans Hjemstavn derimod har 
Erindringen om ham og hans Færd der paa Egnen levet længe, men 
rigtignok indhyllet i Sagnenes lunefulde Fantasidragt. Timgaard, 
der ligger et Par Mil nord for Ringkjøbing, gjenopførte han som 
et prægtigt Herresæde i det 16. Aarhundredes Stil med 4 Treetagers 
Fløje og 3 Taarne, og her gjæstedes han af sin Konge i Følge 
Sagnet, der véd at fortælle, hvorledes han under de Festligheder, 
hvortil dette Besøg gav Anledning, vakte sin kongelige Gjæsts
Misnøje ved overmodig, maaske ikke uden Paavirkning fra Gaardens 
gode Vinkjælder, at tilraabe ham et «Pyt!», da han i Væddekjørsel 
naaede forbi Kongens Vogn, et Udraab, hvorfra Talemaaden: «Pyt! 
sa'e Per til Kongen,» efter den folkelige Forklaring skal have sin 
Oprindelse. Muligvis have Sagnene Ret i at fremstille P. G. som 
den kraftige, men noget hensynsløse Personlighed, det vilde i hvert 
Fald ikke være underligt, om noget af Faderens Karakter var gaaet 
i Arv til Sønnen; vist er det imidlertid, at han ikke manglede 
aandelige Interesser. Anders Vedel nævner ham som sin Velgjører, 
og det vides, at han interesserede sig for, at Mag. Hans Mogensens
Oversættelse af Ph. Comines' franske Historie skulde se Dagens Lys.

P. G. var ugift, og heri maa vel en Grund søges til, at der 
ikke efter hans Død udkom nogen Ligprædiken over ham, 
indeholdende hans Biografi, især da hans Pengeforhold ikke synes at 
have været de bedste paa det Tidspunkt, maaske som en Følge af 
hans store Byggeforetagender. Han skyldte Kongen ikke mindre
end 15000 Rdl., en for de Tider meget betydelig Sum. Foruden 
Tim havde han ejet Gaarden Bønned paa Falster, men den overlod 
han 1585 Kronen mod Gods i Jylland.

Nødskov, Beskr. ov. Thimgaard, 1787.

C. F. Bricka.



Gyldenstjerne, Preben (Predbjørn), 1548-1616, Rigsraad, til Vosborg, 
fødtes 26. Okt. 1548 paa (Gammel) Estrup og var en Søn 
af ovfr. nævnte Knud Henriksen G. (d. 1568). Allerede 1563 fik 
han Del i en Forlening, i det Han Herred blev givet ham og 2 
Søstre i Pant, men 1567 overlode de 3 Søskende dette Pantelen til 
Broderen Henrik mod at faa St. Hans Kloster i Viborg i Steden. 
1573 forlenedes han med Vestervig Kloster, og s. A. fratraadte han
sin Stilling ved Hove, hvor han i nogle Aar havde været Hofjunker. 
1576 ombyttede han Vestervig med Aastrup, i Steden for hvilket 
han 1595 fik Bøvling, som han vistnok ønskede paa Grund af dets 
Beliggenhed i Nærheden af hans Gaard (Nørre) Vosborg, og som
han da ogsaa beholdt Resten af sit Liv. Desuden var han forlenet 
med Skarpenbergs Gods paa Mors 1594-95 og med Malmøhus 
1595-97. 1588 var han med at bære Frederik II's Lig ved den 
højtidelige Begravelse i Roskilde. 1595 sendtes han sammen med 
Ove Lunge og Laurids Kruse til et Møde med russiske Afsendinger 
i Malmis i Lapland for at drøfte Spørgsmaalet om Norges Grænser 
i Nord og Højhedsretten over de der boende Lapper; men den 
lange, besværlige Rejse omkring Nordkap var forgjæves, da Russerne 
udebleve, og efter nogle Ugers Venten maatte de danske Udsendinger 
vende hjem med uforrettet Sag. Ved den store Rigsraadsudnævnelse
1596 kom P. G. ind i Rigens Raad og deltog derpaa i 
Kroningshøjtidelighederne. 1602 var han en af den danske Konges 
Repræsentanter ved dennes Søster Hedevigs Bryllup med Kurfyrsten 
af Sachsen i Dresden, og det følgende Aar ledsagede han 
Christian IV til Hyldingen i Hamborg. Under Kongens Besøg i England
1606 var han en af de Rigsraader, der førte Regeringen her 
hjemme. 1610 fulgte han Kongen og Prinsen til dennes Hylding 
i Oslo, ligesom han 1613 paa ny var i Norge som Kongens 
Ledsager til Herredagen i Skien. Som han saaledes jævnlig havde 
været om Kongens Person, træffes han endnu faa Uger før sin
Død i dennes Selskab ved et af de kongelige Drikkelag paa Rosenborg, 
trofast til det sidste i sin Herres Tjeneste. Med Døden paa 
Læberne ilede han hjem til Vosborg, hvor han drog sit sidste 
Suk o. 23. Juli 1616. I den nærliggende Ulvborg Kirke minder 
et prægtigt Monument om ham, og paa Rosenborg hænger hans Portræt.

28. Avg. 1580 ægtede han Birgitte (Steensdatter) Rosensparre, 
der allerede 2. April 1583 berøvedes ham ved Døden. 22. Juni 1589 
stod hans andet Bryllup, og det paa en saadan Maade, at det 
indbragte ham en alvorlig Irettesættelse fra Regeringen og paadrog 
ham en Bøde, i det der mod Forordningernes udtrykkelige Bud 
var blevet danset under Maaltidet, og dette var begyndt omtrent 
ved det Klokkeslæt, da det skulde have været endt. Brudens Navn 
var Mette (Eriksdatter) Hardenberg. Hun overlevede ham (d. 1629). 
(Om hende vil findes en egen Artikel.) At han var en Mand, der 
ikke blot delte sin Samtids Overtro, men ogsaa havde en mærkelig 
Lyst til at udbrede den, viste han, baade da han lod en Beretning 
om sin anden Hustrus Besættelse af Djævelen nedskrive for at 
udgive den i Trykken, og da han lod en 1614 i Limfjorden fangen 
Sild, hvorpaa man mente at kunne se Skrifttegn, afbilde og
sendte Afbildningerne omkring. -- Foruden Vosborg, der ligger ikke langt 
fra Storaaens Udløb i Nissum Fjord, og hvis Bygninger han 
forskjønnede, ejede han Vraa i Vendsyssel, Totterupholm i Faxe 
Herred, hvilken sidste Gaard 1588 tilfaldt ham eller rettere hans 
eneste Barn af første Ægteskab, Datteren Jytte G.,
og Svanholm i Skaane. Med sin anden Hustru havde
han flere Børn.

C. F. Bricka.



Gyldenstjerne, Sibylle, 1540-1611, 
var Datter af ovennævnte Hr. Mogens G. (d. 1569) og blev født paa
Lindholm Slot i Skaane 22. Marts 1540. Kun 2 Aar gammel blev hun 
sendt til Birgitte Gjøe, Herluf Trolles, i hvis Hus hun forblev i 
14 Aar, lige til sin Trolovelse med Eskil Gjøe til Skjørringe 
(ovfr. S. 65). Deres Bryllup stod i Kjøbenhavn 21. Sept. 1558. 
S. G., der allerede 23. Dec. 1573 blev Enke, vedblev at høre
til Fru Birgitte Gjøes nærmeste Kreds, og synes i det hele at have 
været en af Samtiden meget anset Frue, hvis Hus, ogsaa i hendes 
lange Enkestand, var meget søgt som en Art Opdragelsesanstalt for
unge, adelige Jomfruer, af hvilke flere havde blivende Ophold der, 
en i 26 Aar, en anden endog i 38 Aar. Ogsaa berømmes hun for sin 
Godgjørenhed mod de fattige. Hun havde den Sorg at miste de 7
af sine 8 Børn, før hun selv hensov 11. Marts 1611 i 
Sortebrødreklosteret i Næstved.

J. M. Krummerup, Ligpræd. ov. S. G.

Thiset.



Gylding, Jørgen, --1765, Maler. 
Om hans Herkomst og Ungdom vides lidet eller intet. Han var en dygtig
Emaille- og Porcellænsmaler og blev meget sysselsat af
Hoffet, fra 1757 med fast aarlig Løn. Ogsaa var han en
Tid lang knyttet til den kgl. Porcellænsfabrik. Af
hans Arbejder kan nævnes forskjellige emaillerede
Portrætter af Frederik V, en Venus, en Adam og Eva,
ligeledes i Emaille, 12 Portrætter af de oldenborgske
Konger paa Porcellæn, en «Ecce homo» med de 12 Apostle
(Rosenborg). I 1758 udførte han et stort Stykke:
Frederik V omgivet af Kunster og Videnskaber; det
sprang for ham i Ilden, og efter en Tradition, som
Weinwich har opbevaret, skal han have taget sin Død
af Sorg og Ærgrelse herover. Han døde imidlertid

først 19. Dec. 1765. Hans Enke, Amalie Christine,
fik af Kongen en liden Pension.

Meier, Fredensborg S. 181 f. 
Weinwich, Kunstens Hist. i Danm. og Norge S. 169 f. 
Weilbach, Konstnerlex. 
Nyrop, Den danske Porcellænsfabrikations Tilbliven S. 18. 26.

F. J. Meier.



Gülich, Jacob Guido Theodor, 1801-77, slesvig-holstensk Politiker, 
født 29. Maj 1801 i Flensborg, Søn af Overretsadvokat Ludvig August
G. (d. 16. Jan. 1838), studerede i Kiel, Gøttingen
og Heidelberg, tog 1823 den juridiske Doktorgrad
i Gøttingen og 1824 juridisk Embedsexamen paa
Gottorp. Aaret efter blev han 
Underretsadvokat i Flensborg, flyttede 1827 til Slesvig
og blev 1830 Over- og Landretsadvokat. Han kastede
sig tidlig ind i det politiske Liv og blev sammen
med Beseler en af Slesvig-Holsteinismens ivrigste
Talsmænd. 1840 opnaaede han i Aabenraa Valg til
Stænderne, men det var dog først i Samlingen 1842,
i hvilken han var Vicepræsident, at han ved sine
statsopløsende Forslag og sine hidsige Udfald imod alt
dansk bidrog saa væsentlig til at skærpe de nationale
Modsætninger. Det var nærmest hans berygtede «Fort
mit dem Stempel der Knechtschaft!» (om Mærket «Dansk
Ejendom» paa Skibene), som gav Stødet til, at Peter
Hiort Lorenzen talte Dansk i Stænderne. Ogsaa i
Samlingen 1844 var han Vicepræsident, ligeledes i
den slesvig-holsten-lauenborgske Advokatforening. l
Marts 1848 var han Medlem af den holstenske
Deputation i Kjøbenhavn og en Maaned efter Medlem
af 50 Mands Udvalget i Frankfurt. 1848 og 1849
sad han i den tyske Rigsforsamling som første
Præsident i Centralfraktionen Landsberg, 1849-51
i den slesvig-holstenske «Landesversammlung»,
1850 og 1851 som Vicepræsident. Udelukket fra
Amnestien efter Oprørets Undertrykkelse valgtes han
1853 til Borgmester i Buxtehude, men da den danske
Regering intervenerede, fordi han ikke var løst fra
sit Undersaatsforhold, nægtede den hannoveranske
Regering at stadfæste hans Valg. 1859 blev han
preussisk Kredsretsraad i Bergen paa Rygen, tog
1876 sin Afsked og døde der 2. April 1877. Han
har skrevet talrige Afhandlinger i juridiske
Tidsskrifter og en stor Mængde politiske Artikler i
«Kieler Correspondenzblatt», «Itzehoer Wochenblatt»,
«Hamburger Nachrichten» og «Wandsbecker Bote».

Alberti, Schlesw.-holst.-lauenb. Schriftsteller-Lex.

H. R. Hiort-Lorenzen.



Gylland, Anders Nilssøn, 1781-1833, norsk Bygdedigter. 
Han blev født 16. Febr. 1781 i Horgs Annexsogn under Størens Præstegjæld i Throndhjems Stift, hvor hans Fader var Skoleholder. Som Barn skal
han have været saa lidet lærenem, at han agtedes
næsten for en Tomsing. Men det varede ikke længe,
før han lagde baade Lærelyst og Begavelse for
Dagen, og allerede før sin Konfirmation var han
saa langt fremme, at han kunde bistaa Faderen i
hans Gjerning. 23 Aar gammel blev han Kirkesanger
i sin Fødebygd. Forskjellig Modgang -- deriblandt
forsmaaet Kjærlighed -- øvede imidlertid skadelig
Indflydelse paa hans Livsførelse; han hengav sig
til vilde Udsvævelser, der havde hans Afsættelse fra
Kirkesangerbestillingen til Følge. Siden førte han
i en hel 
Aarrække et omflakkende, lidet lykkeligt Liv. Ved Udkommanderingen 
i 1814 gjorde han Tjeneste som Underofficer og vankede senere hen 
om i de throndhjemske Bygder, snart som Køgemester, snart som 
Privatlærer. I sine sidste Leveaar, da han havde sluttet sig til 
Haugianerne, boede han paa en liden Gaardpart i sin Hjembygd, 
som hans Venner havde kjøbt til ham. Her døde han ugift 
9. Nov. 1833.

G. var Forfatter af ikke faa religiøse Sange samt en frugtbar 
Lejlighedspoet. Som saadan staar han hos den nordenfjældske 
Almue i et ikke ringe Ry, der dog næppe er ganske fortjent, for 
saa vidt som en stærk Paavirkning af Peter Dass', M. C. Volqvartz'
og Claus Frimanns Digtning næsten overalt gjør sig gjældende. 
Ulige større Originalitet udfolder han derimod i sine Skjæmteviser 
paa guldalsk Maalføre, der i spændstig Humor ikke staa tilbage 
for de bedst fortalte norske Folkeæventyr. Af hans Digte ere kun meget 
faa trykte, og de ville saaledes vistnok inden kortere eller længere 
Tid være hjemfaldne til Glemselen. Uden al Betydning for den 
nyere norske Litteratur har hans Digtning dog ikke været; i alt
Fald danner den i visse Henseender Forløberen for N. R. Østgaards 
Forfatterskab.

O. S. Hansen, Bygdefortælling, Optegnelser fra Tydalen, Tromsø 1873. 
Øverland, Fra en svunden Tid, Chra. 1888.

O. A. Øverland.



Gyllembourg, Carl Frederik (Ehrensvärd), 
1767-1815, Politiker og landøkonomisk Forfatter. 
Han blev født 7. Jan. 1767. 
Hans Forældre vare Carl Friherre Ehrensvärd, General og Chef for 
det svenske Artilleri (d. 1770) og Anna Antoinette f. Gyllenborg. 
Som landflygtig antog G. Moderens Navn, kun lidt anderledes bogstaveret. 
-- Den unge G.s Uvilje mod Gustav III's Regeringsforanstaltninger 
næredes ved Enkedronningens Hof, hvor han var bleven 
antagen som Page, og forøgedes, da han efter endt Officersexamen
kom til at gjøre Tjeneste i Artilleriet, blandt hvis Befalingsmænd 
Kongen havde nogle af sine ivrigste Modstandere. Den Del af 
Oppositionen, som mente, at Kongens Død var den eneste Frelse 
for Fædrelandet, fandt derfor et af sine villigste Redskaber 
i den unge politiske Enthusiast G. Sammensværgelsen var slet forberedt, 
men den førte dog til, at Gustav III 16. Marts 1792 saaredes 
dødelig. G. dømtes af Svea Hofret til at miste Ære, Gods og 
Livet ved Halshugning; men Højesteret formildede Dommen til
Landsforvisning og Tab af Adelskab og alle borgerlige Rettigheder, 
en Straf, der sikkert var alt for haard i Forhold til G.s Brøde, der 
kun bestod i, at han havde maattet love Oberst Liljehorn at bringe 
ham Melding om Kongens Død og var rede til at parere Ordre fra 
sin foresatte, Major Hartmansdorff, som ogsaa var impliceret i
Sammensværgelsen. -- G. forlod nu sit Fødeland med den Beslutning 
at træde i fransk Krigstjeneste; men den jakobinske Revolution 
af 10. Avg. 1792 og navnlig Septembermyrderierne holdt ham 
tilbage. Efter at G. en Tid havde styret en Gaard, en af hans 
Venner havde kjøbt i Holsten, og i Direktoriets Periode atter gjort 
en forgjæves Rejse til Frankrig for at blive ansat i Militærtjenesten, 
besluttede han at bosætte sig i Danmark. I Kjøbenhavn traadte 
han i venskabeligt Forhold til flere frisindede Forfattere som Rahbek 
og P. A. Heiberg og blev af den sidste indført i hans Hus. Dette 
skulde dog faa skæbnesvanger Betydning (s. den følgende Artikel). 

Da G. i Dec. 1801 var bleven viet til Heibergs fraskilte Hustru, 
bosatte Ægteparret sig paa den lille Gaard Ruhedal (Gyrstinge
Sogn, Sorø Amt), som G., der altid havde haft Lyst til og 
Interesse for Landvæsenet, havde kjøbt. Da Ruhedal nogle Aar efter 
brændte, flyttede de til Hovedstaden. Her var det, at G. efter 
Modtagelsen af en Præmie fra det kgl. Landhusholdningsselskab 
søgte Avdiens hos dettes Præses, Kronprinsen, rimeligvis for 
samtidig at anbefale sig. Da imidlertid Kronprinsen paa sin ligefremme, 
barske Vis svarede G., at «den, som havde været utro mod én 
Herre, ogsaa kunde være det mod en anden», indleverede G. 
en Memoire, hvori han gjennem en udførlig Beretning om Begivenhederne
i Stockholm 1792 søgte at forsvare og undskylde sit Forhold 
i Katastrofen. Efter den Tid synes G. at være stegen i den 
unge Fyrstes Gunst, og da Gustav IV's afsindige Regimente under 
Napoleonskrigene i Aarhundredets Begyndelse havde bragt Sverige 
til Undergangens Rand, og et Tronskifte af alle fornuftige Svenskere 
ansaas for aldeles nødvendigt, var G. en af Frederik VI's ivrigste 
Agenter. Skandinaviske Sympathier, der den Gang begyndte at 
røre sig i begge Landene, og Lyst til at tjene sit nye Fædrelands 
Herre turde her have været lige virksomme hos G., og det var 
ham en stor Skuffelse, at den danske Tronkandidatur blev forkastet 
af det svenske Statsraad og Rigsdagens hemmelige Udvalg. Ogsaa 
for Norges nye Konstitution nærede G. megen Interesse, og han 
var den første, der i 1814 foreslog at gjøre «Dagen for Norges nye
Skabelse til en national Højtidsdag». -- Som Ægtemand og Fader 
har han faaet det bedste Lov af sin Hustru og Stifsøn. Den Tone
for Anstand og Høviskhed, som paa G.s Tid har været raadende 
i de svenske Adelskredse, skal (efter Traditionen) i ikke ringe Grad 
have meddelt sig baade til Fru Gyllembourg og J. L. Heiberg. 
G. døde 1815.

Svenskt biograf. Lex., Ny Följd, III. 
J. L. Heiberg: Thomasine Gyllembourg og P. A, Heiberg. 
Halvorsen, Norsk Forf. Lex. II, 210.

H. Schwanenflügel.



Gyllembourg-Ehrensvärd, Thomasine Christine, 1773-1856, Forfatterinde. 
Hun var en Datter af Stadsmægler og Dispachør i 
Kjøbenhavn Johan Buntzen i hans andet Ægteskab med Anna Bolette 
f. Sandgaard, som i en Alder af 17 Aar var bleven gift med 
den 23 Aar ældre Mand. Han var en hjærtensgod, paalidelig
Karakter og tillige en højtbegavet, original Natur med mange 
Interesser uden for sin egentlige Livsgjerning, især med en Sans 
for astronomiske Studier, som gik i Arv til hans berømte Barnebarn; 
hun var af et stille, sværmerisk Naturel og hensank efter det første 
Barns, en Søns, Død i en Tungsindighed, der først spredtes, da 
Datteren Thomasine kom til Verden 9. Nov. 1773 som den ældste 
af 4 Søstre. Hun blev sine Forældres Afgud, men mistede allerede 
i en Alder af o. 8 Aar sin Moder. Faderen saa med Stolthed og 
Glæde hendes ualmindelige Evner udvikle sig og ytrede ofte: «Det
er rent galt, at hun er bleven en Pige, hun burde være en Dreng», 
hvorved han dog ingenlunde vilde antyde et maskulint Element i 
hendes Natur, men kun sigtede til hendes usædvanlige Begavelse; 
hun var tvært imod stille af Væsen, i høj Grad undselig og
blufærdig, blød af Hjærte og med en stærk Trang til at vise og 
modtage Kjærlighed. Mindet om sin Moder holdt hun fast ved med 
sværmerisk Tilbedelse, ogsaa for sin Fader nærede hun den største 
Hengivenhed, og han fortjente den ved den Omhu, hvormed han 
dels selv, dels ved Hjælp af dygtige Lærere ledede hendes
Undervisning i de forskjellige Retninger, som Tiden fordrede; ogsaa 
Musik lærte T., og hendes bløde, klare, barnlige Sangstemme 
uddannedes omhyggelig efter alle Kunstens Regler.

Som Translatør havde P. A. Heiberg jævnlig Forretninger med 
Buntzen, og deres Bekjendtskab førte til, at han blev den unge 
Piges Lærer i Tysk, Fransk og Italiensk. Da han efter et Par Aars 
Undervisning og kort efter hendes Konfirmation anholdt om hendes
Haand, blev det af Buntzen betragtet som en stor Ære at faa 
«Rigsdalerseddelens» og de udmærkede Lystspils berømte Forfatter, 
den uforfærdede Polemiker og Frihedsmand til Svigersøn, og T. 
faldt det ikke ind, at der kunde være Tale om at afslaa et saa 
hædrende Tilbud; snarest undrede hun sig over, at en fremragende 
offentlig Personlighed som Heiberg kunde have ladet sine Tanker 
falde paa en Ubetydelighed som hende. De bleve viede 7. Maj 
1790; han havde da fyldt sit 31., hun sit 16. Aar. Halvandet Aar 
efter blev Ægteparrets eneste Søn, Johan Ludvig, født.

«I de første Aar af deres Ægteskab,» fortæller Fru J. L. Heiberg, 
«støttede hun sig som et Barn tryg og frejdig op til sin 
Husbond med den Inderlighed, som var hende egen. Han glædede 
sig over hendes Ungdom, hendes Munterhed, hendes Ubevidsthed 
og en ejendommelig Naivitet, der fulgte hende hele Livet igjennem. 
Med en medfødt Ordenssans morede det hende at holde sit lille 
Hjem pænt og smukt, ligesom et Barn morer sig med at ordne sin 
første Dukkestue. Hun lyttede til sin kloge Mands Ord, saa op 
til ham som til en Herre, det nok var værd at tjene, var lykkelig,
naar han roste hende for noget, og trak sig sky og bedrøvet 
tilbage, naar han dadlede hende. Hun var stolt af hans offentlige 
litterære Virksomhed, som hun fulgte med den højeste Interesse. 
Undertiden kunde den saakaldte ubetydelige lille Hustru betænkelig 
ryste paa Hovedet over hans noget kaade og hensynsløse offentlige 
Angreb, snart i én Retning, snart i en anden, men vovede dog 
ikke i sin Beskedenhed at tale til ham herom af Frygt for, at 
hendes Mening kunde være fejlagtig, da han jo maatte forstaa 
dette bedre end hun.» Har der i dette Ægteskab været Trang 
til Fortrolighed fra hendes Side, saa er den aabenbart ikke bleven 
gjengjældt fra hans. Aldersforskjellen forklarer dette for en Del, 
Temperamentsforskjellen mellem Forstands- og Følelsesmennesket 
endnu mere, og Heibergs udad til stærkt optagne Liv gjorde 
yderligere sit til at fjærne ham fra det ægteskabelige Samlivs dybere 
Fællesinteresser. Kort efter hans Giftermaal blev den første Justitssag 
rejst imod ham i Anledning af Indtogsvisen, og i de følgende 
Aar fulgte Aktionerne Haand i Haand med hans politiske Polemik, 
hvis Skarphed forøgedes ved den Tilsidesættelse, han mente at 
være bleven Gjenstand for, da han, trods de mest udmærkede 
Anbefalinger fra alle kompetente Myndigheder, blev forbigaaet ved
Besættelsen af Embedet som Notarius publicus. Udsigten til en 
sorgfri og sikret økonomisk Tilværelse blev ham herved afskaaren, 
det litterære Arbejde kunde den Gang ikke føde en Mand, 
endsige en Familie, og Bitterheden over disse Forhold i Forbindelse 
med hans stigende Had til al avtoritær Vilkaarlighed avlede i hans
Sind en Irritabilitet, der nærmest og hyppigst fik sit Afløb i Hjemmet. 
Naar han stundum lod sin Kone høre, at han aldrig havde været 
forelsket i hende, skete dette vistnok mindre for at krænke
hende end for at vise sit aandelige Standpunkts Uanfægtelighed af 
underordnede Drifter; men naar han med sin skarpe Forstand skar 
igjennem hendes religiøse Følelse, som han antog for Uklarhed i
Begreberne, uden at have Anelse om dens Sammenhæng med 
Kvindenaturens inderste Strænge, saa ramte han dybere, end han 
vidste, og rev ned, hvad der ikke let kunde bygges op igjen. At 
de galante Franskmænd og andre republikanske Meningsfæller, som 
samledes i den bekjendte Oppositionsmands Hus, bragte dets Frue 
deres ridderlige Hyldest og fortrylledes af hendes Elskværdighed 
og Ynde, smigrede vel hendes Ægtefælle; men hans egen spartanske 
Retsindighed havde ikke Rum for den Tanke, at der kunde spire
nogen Fare frem af denne Omgang. Det gik den ellers saa skarpsindige 
Mands Øje uænset forbi, at der i Løbet af nogle Aar udviklede 
sig et stadig inderligere Fortrolighedsforhold mellem hans 
Hustru og en o. 30aarig svensk Officer, den elegante og belevne 
Baron Carl Frederik Ehrensvärd, der, forvist fra sit Fædreland, 
opholdt sig i Kjøbenhavn under Navnet Gyllembourg (s. ovfr.). Mellem 
Heiberg og ham bestod der et Venskab, som mest var fremgaaet 
af Overensstemmelse i politiske Anskuelser og efter svensk Skik 
havde antaget Form af Dusbroderskab. Et varmere Venskab knyttede 
dog Gyllembourg til den unge Kone, for hvem han var et 
velkomment Selskab i hendes mange ensomme Timer. Hendes 
Følelse sagde hende, at Venskabets stigende Varme ligesom gik 
hendes Mands Rettigheder noget for nær, og for at komme paa 
det klare med hans Opfattelse spurgte hun ham, om hendes Omgang 
med Gyllembourg foruroligede ham, da hun i saa Tilfælde 
var villig til at afbryde den: «Men vil du det, saa sig det nu, thi 
maaske vil jeg om et Aar ikke kunne det». Heiberg svarede, at 
han ikke forlangte et saadant Offer, og sluttede med at sige:
«Gjør i den Henseende, som om jeg ikke var til», ligesom han tidligere, 
da hun ængstedes over en ung Franskmands lidenskabelige 
Kjærlighedserklæringer og betroede sine Ængstelser til sin Mand, havde 
svaret hende: «Aa, ikke andet, du har din Frihed». Heibergs stolte 
Ligegyldighed, da hun søgte sin naturlige Støtte hos ham, gav 
hende større Sikkerhed i hendes Forhold til Ægtemanden og 
Tilbederen. Det blev hende klart, at enhver Tanke om, at hun var 
elsket af sin Mand, maatte bortkastes som en Illusion, og hun
besluttede da, at han for Fremtiden skulde have en Søster og Veninde 
i hende, men heller intet mere, medens hun ikke mente at krænke 
Agtelsen for ham og sig selv ved at elske Gyllembourg i al 
Ærbarhed og Stilhed.

Den forandrede Situation gik først op for Heiberg i hele sit 
pinlige Omfang, da han i sin Livsskæbnes mest afgjørende Vending 
havde størst Behov for den Samlivets Hjælp, han saa overmodig 
havde vraget. Om Aftenen 7. Febr. 1800 sagde han Farvel til 
Hustru og Barn og kjørte, ledsaget til Frederiksberg Bakke af 
Ægteparret Rahbek, ad Roskilde Landevej for over Korsør, Odense 
og Kiel at naa Hamborg og saaledes tiltræde den Landsforvisning, 
som Hof- og Stadsretsdommen af 24. Dec. 1799 havde dømt ham 
til. Hans Indbo og Bøger bleve solgte ved Avktion for at skaffe 
ham de nødvendige Midler til Rejsen, og hans Svigerfader maatte 
tage sin Datter og hendes Barn i Huset til sig. Her var ogsaa 
Gyllembourg en velset Gjæst, hvis Besøg bleve hyppigere og 
hyppigere, kun af og til afbrudte ved korte Rejser ud paa Landet i
Omegnen af Ringsted, hvor han stod i Underhandling om Kjøbet 
af Gaarden Ruhedal. Kjærlighedsforholdet mellem ham og Thomasine 
Heiberg voxede i Lidenskabelighed efter enhver saadan 
Adskillelse, og hvor megen Tilbageholdenhed de end paalagde sig i 
andres Nærværelse, blev deres Forhold dog snart bekjendt i den 
Buntzenske Kreds og delte den i Angribere og Forsvarere. Først 
11. Sept. 1801, efter mange Tilløb og Opsættelser, underrettede hun 
sin Mand, der den Gang var i Paris, om Sagernes virkelige Stilling i
et langt Brev, i hvilket hun, appellerende til «hans enthusiastiske 
Kjærlighed for Frihed og Sandhed, hans Had mod Fordomme, hans 
stolte Følelse af hans eget Værd, hans Foragt for den blinde Hobs 
Domme, hans Ædelmodighed, hans Hjærtes Godhed og endelig hans 
Venskab for hende», gjorde ham den Tilstaaelse, at hendes Hjærte 
tilhørte en anden. Efter at have rekapituleret deres Ægteskabs 
Historie i den Hensigt at vise, hvor langt det har været fra et 
sandt Samlivs Ideal, beder hun ham bryde dets Baand og skjænke
hende Friheden tilbage. «Tænk selv, kjære Heiberg! du taber intet 
ved dette Bytte. Din Elskerinde har jeg aldrig været, din Hustru 
har jeg i en Række af Aar heller ikke anset mig for at være; din 
Veninde! -- ak, det vil jeg være mere, end jeg nogen Sinde har
været det; og hvad vilde du med mig nu? Efter at have elsket 
saaledes, som jeg elsker Gyllembourg, kan jeg aldrig mere være 
din, jeg var uværdig til at være din Hustru, om jeg vilde være det,
og, tør jeg sige det, du var uværdig til at være min Mand, om du 
kunde ville det.» Heibergs Svar var helt anderledes, end hans 
Hustru havde ventet; han forsikrede hende, at han «aldrig havde 
elsket hende saa inderlig, saa usigelig som i dette Øjeblik, da han 
svævede i den grusomme Frygt for at tabe hende», at selv om 
hendes Forvildelser «vare stegne til den højest mulige Grad, vilde 
det intet koste ham at glemme og at elske hende endnu højere»;
han anraaber hende om at frigjøre sig for den Forblindelse, hvori 
hun er hildet, og han vil nedlade sig til at ansøge Regeringen om 
Benaadning for at kunne vende tilbage til hende, ja, han vedlægger
endog sin Ansøgning samt et Brev til sin Modstander Generalprokurør 
Chr. Colbjørnsen og bereder sig paa at bryde op til Hamborg 
for at være Udfaldet saa meget nærmere. Men dette lod 
sig ikke længer bøje efter hans Ønsker. Trods Bønner og Trusler,
Stolthed og Ydmygelse maatte han erkjende, at den ulykkelige 
Situation var stærkere end han, og i et fra Hamborg 30. Okt. 
afsendt Brev gav han sin Hustru hendes Frihed tilbage. Allerede 
17. Dec. næst efter blev Thomasine Heiberg Fru Gyllembourg-Ehrensvärd
og tog Bolig paa Ruhedal.

Hendes Søn, Johan Ludvig, hvem hun havde maattet fraskrive 
sig Retten til at opdrage, kom i Huset hos hendes Søster Lise 
Jürgensen, gift med en Grosserer J., der under Sagens hele Forløb 
havde taget Parti for Heiberg; Moderen havde Lov til at besøge 
ham, men den 10aarige Dreng maatte under ingen Betingelse sætte 
sine Ben i det Gyllembourgske Hus. Et halvt Aar senere blev 
hans Opdragelse betroet til Rahbeks, og han fik Bolig paa Bakkehuset, 
som han dog forlod efter 2 Aars Forløb. Efter at Gaarden 
Ruhedal i Begyndelsen af 1806 var brændt og Gyllembourgs som 
en Følge heraf flyttede til Kjøbenhavn, blev han lidt efter lidt,
alt som hans Selvbestemmelse voxede i Overgangstiden fra Barn til 
Yngling, en jævnlig Gjæst hos sin Moder, hvem han elskede med 
en sværmerisk Hengivenhed, og han paavirkedes til sin Fordel af 
den fine og noble Selskabelighed, som Huset snart vandt Ry for; 
her færdedes Gyllembourgs adelige Slægtninge samt andre svenske 
Gjæster, og til de intime Omgangsfæller hørte Oehlenschläger, Weyse, 
Brødrene Ørsted, Baggesen, senere Poul Møller og andre af Tidens 
udmærkede Mænd, ældre som yngre. Allerede inden Gyllembourgs
pludselige Død 1815 synes J. L. Heiberg endog at have været 
Medlem af sin Moders Husstand, skjønt hans Fader, der satte sin 
Stolthed i selv og uden noget fremmed Tilskud at sørge for sin
Søns pekuniære Fornødenheder, vedblev at betragte sin lykkelige 
Medbejler som sin bitreste og lumskeste Fjende. Som Enke dannede 
Fru G. ved Hjælp af den Pension paa 600 Rdl., som Frederik VI 
ædelmodig tilstod hende, da Dødsboets Status havde vist sig at
være meget mislig, sammen med sin Søn et nyt Hjem, mindre 
glimrende end det forrige, men ikke mindre tiltrækkende for 
Samtidens bedste Personligheder ved aandfuld Omgangstone og venlig 
Hygge. Under J. L. Heibergs Pariserophold (1819-22) tog Fru G. 
i Huset hos sin Fætter Grosserer Andr. Buntzen (s. III, 254) 
som Lærerinde for hans Børn, og da Sønnen 1822 blev ansat som 
Lektor i Kiel, fulgte hun ham her til. Fra 1825, da den 
første Vaudevilles gjennemgribende Succes gjorde det muligt for dens
Forfatter at danne sig en litterær Tilværelse i Hovedstaden, boede 
Fru G. for Resten af sit Liv i Kjøbenhavn og kom efter Sønnens 
Giftermaal med Johanne Pätges 1831 i Huset hos dem. De 3 hvert 
for sig usædvanlige og højtbegavede Mennesker dannede et tæt 
sammenlevet, men for deres Tids intelligenteste Bevægelser og 
Personligheder gjæstfrit aabnet Hjem, indtil Fru G., endnu aandsfrisk 
i sin høje Alderdom, døde i Juli 1856, næsten 83 Aar gammel. 
Med P. A. Heiberg var hun for længst bleven forsonet; i Paris havde 
Sønnen overbragt ham et langt, paa én Gang ydmygt og værdigt 
Brev fra hende; det besvaredes med Varme og Hengivenhed af 
ham og affødte en, om ikke hyppig, saa dog aldrig afbrudt 
Brevvexling mellem de to forhenværende Ægtefæller. Til sin 
Svigerdatter sagde P. A. Heiberg 1836, da hun bragte ham en Hilsen fra 
Fru G.: «Vil du hilse hende igjen og sige hende, at af alle Kvinder 
er der ingen, som jeg nærer en større Agtelse for end for hende». 

Af Fru G.s baade indad til og udad til dybt bevægede Liv, af 
hendes Erfaringer og Iagttagelser, af hendes Resignation ikke mindre 
end af de Kampe, den havde bragt til Ro og kunde skue tilbage 
paa, fremspirede der en sen, men til Gjengjæld saa meget mere 
moden og harmonisk Digtning, som har givet hende et stort Navn 
i dansk Litteratur og brudt en senere meget betraadt Vej, hvis 
første Spor dog ere dybere og varigere end noget af de efterfølgende. 
I hendes Livsskæbne og Oplevelser har hendes Forfatterskab sin 
Bund og Grund; dets ydre Anledning tager sig ud som en 
Tilfældighed. 1827 begyndte J. L. Heiberg paa «Kjøbenhavns flyvende
Post». Da han en Dag ikke var oplagt til at fylde Bladet og 
beklagede sig herover for hende, sagde hun: «Stakkels Ludvig, 
gid jeg kunde hjælpe dig!» «Det kunde du vist godt, i Fald du vilde»,
svarede han, tog sin Hat og gik. I den ensomme Aften sad hun 
og tænkte paa disse hans sidste Ord, og inden hun den Nat gik 
til  Hvile, var «Brevet fra en Lieutenant til Redaktionen af den 
flyvende Post» fuldt færdig skrevet. Hun sendte det afsted næste 
Morgen med det Spørgsmaal, om dette kunde hjælpe ham i hans
øjeblikkelige Nød. Brevet blev optaget og gjorde stor Opsigt. 
Saaledes fortæller Fru J. L. Heiberg Oprindelsen til «Familien 
Polonius». Det væsentlige i Beretningen er sikkert rigtigt, nemlig 
Heibergs Opfordring til Moderen, om det end kan antages, at 
Referatet er noget for sammentrængt. Brevet fra Lieutenanten stod 
at læse i det 4. Nummer af «Flyvende Post», og at Heiberg allerede 
efter Udgivelsen af et Par Numre skulde være i Forlegenhed 
for Stof, lyder lidt usandsynligt, ikke mindre end den hurtige
Affattelse af Manuskriptet, som fylder hele Bladet for 12. Jan. 1827. 
Den store Opsigt, Artiklen og dens Fortsættelse vakte, er derimod 
en ubestridelig Kjendsgjerning; i det den snildt var knyttet til et 
anonymt Avertissement i den folkelige Adresseavis, fik den et 
Aktualitetens og Virkelighedens Præg, som i høj Grad pirrede 
Kjøbenhavnernes Nysgjerrighed og holdt den fangen under hele 
Fortællingens Forløb, fordi man ikke kunde komme paa det rene med, 
om det var sine Medborgeres intime Forhold, man indviedes i, eller 
man var Gjenstand for en litterær Mystifikation. I den følgende 
Aargang af Sønnens Blad skrev Fru G. Fortællingerne «Den 
magiske Nøgle» og «En Hverdagshistorie», efter hvilket sidste, 
fortræffelige Arbejde hun fra nu af tog Forfattersignatur, i det 
hun paa Titelbladet til de følgende Skrifter kaldte sig -- med en 
tvetydig Betegnelse af Kjønnet -- «Forf. til en Hverdagshistorie». 
Under dette Mærke var Fru G. i henved en Snes Aar en virksom 
Skribentinde og en af Landets mest læste Forfattere. Et nyt Bind
Hverdagshistorier var en Begivenhed i ethvert dannet Hjem og satte 
baade den private og den officielle Kritik i Bevægelse, mest 
for at udtale en Beundring og Tilslutning, der kunde blive Bøgerne
til Del uden al Paavirkning af personlige Motiver, fordi det i lang 
Tid lykkedes at overholde en uigjennemskuelig Anonymitet og at 
føre Publikums Gisninger paa Vildspor ved adskillige aandfulde 
litterære Plaisanterier. De betydeligste af Hverdagshistorierne ere 
«Mesalliance», «De lyse Nætter», «Ægtestand», «Extremerne»,
«Jøden», «Montanus den yngre», «Én i alle», «Korsvejen» og «To 
Tidsaldre», den sidste af Novellerne, udgiven 1845. Ogsaa paa det 
dramatiske Omraade forsøgte Fru G. sig, med 4 Skuespil, af hvilke
dog kun de 2, «Magt og List» og «Sproglæreren», kom paa Scenen; 
under megen Uro faldt det første til Jorden efter 2 Opførelser 
1832, hvorimod Enaktsskitsen «Sproglæreren» gik 22 Gange i Aarene 
1832-39.

Fru G.s litterære Produktion fængslede hendes Samtids betydeligste 
Aander og fremkaldte deres Værdsættelse af denne Digtning. 
Hauch fremhævede i Oehlenschlägers «Prometheus» som en Egenskab 
ved Hverdagshistorierne, at de vare «udrundne af en aandelig 
Anskuelse, altsaa grundede paa Ideer, der ligesom lyse gjennem 
Stoffet; derved er en levende Form og virkelige Kunstværker under 
Digterens Hænder opstaaede, hvori alle Elementer, beherskede af 
det højere, organiserende Princip, inderlig have gjennemtrængt 
hverandre til et nyt helt». Poul Møller anmeldte «Extremerne» i
«Maanedsskrift for Litteratur» og bemærkede, at hvad der stiller 
denne som de tidligere Fortællinger saa højt over det meste af, 
hvad vor Litteratur ejer i samme Digtart, er «den sande poetiske 
Aandsfrihed, som hersker deri, der er lige saa langt fjærnet fra 
egoistisk Mangel paa Medfølelse som fra den ufrie Sindsbevægelse, der 
kommer af, at en Digters prosaiske Interesser have for stor 
Indflydelse paa hans poetiske Fantasier». Søren Kierkegaard udgav 1846
«En litterær Anmeldelse» (af «To Tidsaldre»), tilegnet «den 
navnløse -- og dog saa navnkundige, Forfatteren af en Hverdagshistorie»; 
han udhæver som noget sjældent og skjønt, at Forfatteren 
i 20 Aar har været sig selv og vist «den samme, næsten kvindelige 
Resignation, der dog indgyder Ærbødighed, den samme Beskedenhed
i Fremtræden, den samme Afsideshed fra Alarmen og Tidens 
Fordringer, den samme Hjemlighed og trofaste Vedhængen ved en 
dansk Læseverden; thi ogsaa dette er saa skjønt, at Hverdagshistorien 
saa godt som ikke er oversat i noget fremmed Sprog: 
en Nøjsomhedens og Selvbevidsthedens Glæde over det lille Danmark». 
Denne sidste Bemærkning har dog ikke længer fuld Gyldighed,
thi de fleste af Novellerne ere oversatte paa Svensk og 
Tysk, nogle enkelte endog paa Fransk.

Den første fuldstændige Samling af Hverdagshistorierne udkom 
i 12 Bind 1849-51. Da 2. Udgave blev paabegyndt 1866, 
havde Forfatterinden hvilet i sin Grav i 10 Aar, og hendes Navn, 
der længe havde været nævnt i Forbindelse med den anonyme 
Digtning, sattes nu officielt paa Titelbladet, samtidig med at
hendes til Sønnen henvendte «litterære Testament» meddeltes. 
Testamentet suppleres af en kortfattet, fin og sympathetisk 
Karakteristik af Fru G., skreven af hendes Svigerdatter. Den skildrer 
hendes Besindighed i Dommen om Personer og Forhold, hendes 
Frihed for al Affektation, hendes Afsky for det exalterede, hendes 
stærke Trang til at møde Kjærlighed hos sine Omgivelser. Hun 
havde en udpræget Skjønhedssans, som aabenbarede sig i de 
Fordringer til urban og elegant Optræden, hun stillede, saa vel som i 
den Sirlighed og Hygge, hvormed hun forstod at udstyre sit 
daglige Liv; hermed hænger det sammen, at hun af alle kvindelige
Dyder satte de huslige højest. Det var derfor med en vis 
Undseelse og i det skjulte, hun drev sit Forfatterskab, og det var hende 
pinligt at overraskes ved Arbejdet eller at møde Hentydninger til det.

Et Ungdomsportræt af Fru G., det eneste existerende, er malet 
af Juel; Trækkene ere runde og bløde, Munden barnligglad 
smilende, Øjnene smukke og levende. Hvad Brystbilledet ikke 
giver nogen Forestilling om, er hendes lille og spinkle Skikkelse, der i 
hendes Alderdom sank saaledes sammen, at hun ikke var større
end et Barn.

Erslew, Forf. Lex. 
Saml. Skrifter af Forf. til en Hverdags-Historie, 2. Udg., I, 1866. 
J. L. Heiberg, Peter Andreas Heiberg og Thomasine Gyllembourg, 1882. 
Breve fra Peter Andreas Heiberg, udg. af J. L. Heiberg, 1883. 
H. Jæger, En gammel Kjærlighedshistorie, Kra. 1891. 
H. Schwanenflügel, P. A. Heiberg, 1891. 
Museum 1890. 
J. L. Heiberg, Et Liv, gjenoplevet i Erindringen, I-II, 1891.

P. Hansen.



Gyllich, Svend Ludvig Valdemar, f. 1837, Theatermaler. 
G. er Søn af Fabrikant Fritz G. (f. i Strasburg 1799, d. i 
Kjøbenhavn 1872) og Vilhelmine f. Ørgaard og blev født paa 
Christianshavn 15. Dec. 1837. Efter at have besøgt Kunstakademiet fra 1855 
blev han 1858 Elev af Modelskolen og vandt i 1860 den mindre, 
i 1862 den store Sølvmedaille. Under N. Simonsens og V. Marstrands 
Vejledning uddannede han sig til Figurmaler og udstillede 1866 et 
Portræt af sin Fader. Samtidig lagde han sig efter Theatermaleri,
og efter at nogle Dekorationer, malede til de mindre Theatre, 
havde vakt Opmærksomhed, fik han i 1867 fra det Classenske 
Fideikommis og fra den Reiersenske Fond Understøttelse til en 
Udenlandsrejse. Under denne opholdt han sig navnlig i Wien og 
Paris (1868-69), hvor der var gunstigst Lejlighed til Uddannelse i 
det Fag, han dyrkede. Siden sin Hjemkomst har han virket ved 
det kgl. Theater og har dels i sit Hovedfag, Arkitekturmaleriet, dels 
i Landskaber m. m. udført en Række Theaterdekorationer, hvori 
han tit med Held har forbundet et sandt Naturindtryk med kjæk 
theatralsk Virkning. Af hans Arbejder i forskjellig Retning kan 
fremhæves: tysk middelalderlig Gade til «Mestersangerne», dansk 
Borg til Balletten «Arkona», ægyptisk Have til «Faraos Ring», Sal 
i Rokokostil til «Der var engang -» og endelig de pragtfulde, i 
Stykkets Aand smukt komponerede Dekorationer til «Aladdin». -- 
G. blev i 1875 i andet Ægteskab gift med Flora Ulrikke Wiberg, 
Datter af Agent W. (f. 1820 d. 1879).

Weilbach, Konstnerlex.

Ph. Weilbach.



Gynge, s. Gjønge.



Güntelberg, Aldo Friedrich Wilhelm Roller, 1819-91, Intendant, 
var en Søn af nedennævnte Kammerassessor Christian 
Carl Herman Frederik G. (Familien, formentlig den samme, der i 
det 16. og 17. Aarhundrede ogsaa kaldtes Gyntersberg, anerkjendtes 
som hørende til den danske Adel i 1876) og fødtes 5. Okt. 
1819 i Kjøbenhavn. Han blev Student i 1839 og deltog som 
frivillig i Krigen 1848. Allerede 30. April s. A. blev han 
Sekondlieutenant i Reserven og ansattes ved 4. Reservebataillon, hvormed 
han deltog i Kampen ved Kolding og forskjellige Fægtninger i 
Nørrejylland ved Ryes Korps samt i Slaget ved Fredericia. Han
forfremmedes derefter til Premierlieutenant, deltog det næste Aar i 
Slaget ved Isted og i Forsvaret af Frederiksstad. I Begyndelsen af 
1851 erholdt han Kapitajns Karakter. I 1852 permitteredes G. fra 
Hæren og blev derpaa i 1853 konstitueret som Regnskabsfører ved 
Ingeniørkorpset, medens han næste Aar overtog Bestyrelsen af 
Korpsets Bygnings- og Vejkasse. 1862 modtog G. Bestalling som 
Intendant og udnævntes i 1868 til Overintendant og Forstander for 
Forplejningskorpsets Skole. Som saadan udgav han sammen med 
Overintendant P. J. Nielsen «Haandbog i de for den danske Hærs 
Forplejning gjældende Bestemmelser» (1871) med senere Tillæg. 
Ved Officersskolens yngste Klasse var han Lærer i Forplejningslære 
fra 1868-81 og udgav senere (1883) «Haandbog i Bestemmelser for 
Afdelingernes Forplejning». Paa Grund af Alder forlod han Hæren
i 1889 og fik Karakter af Stabsintendant. Han døde 13. Maj 1891. 
-- G. blev 25. Marts 1854 gift med Sophie Caroline Henriette Greensteen, 
Datter af Godsforvalter Andreas G. paa Jægerslund ved Holbæk.

P. N. Nieuwenhuis.



Güntelberg, Christian Carl Herman Frederik, 1791-1842, Forfatter, 
er født 27. April 1791 i Korsør, hvor Faderen, Kommandør 
Henrik G. (d. 1817), gift med Marie Elisabeth f. de Kløcker (d. 1804), 
var Indrulleringschef og Overlods. Han blev 1821 juridisk Kandidat,
fik 1835 Titel af Kammerassessor og var 1835-41 Konsumtionsskriver. 
1818 ægtede han Louise Kirstine Kretschmer (f. 28. Avg. 
1800 d. 27. Febr. 1828), Datter af Organist ved Citadellets Kirke 
Frederik K., og døde 29. Nov. 1842. - G., der har oversat en 
stor Del franske og engelske Romaner og forskjellige Operaer
(«Hans Heiling», «Prinsen af Kina»), er navnlig bekjendt som 
Forfatter af Texten til Kuhlaus Opera «Lulu».

Erslew, Forf. Lex.

Sophus Bauditz.



Güntelberg, Peter, 1728-80, Søofficer, 
af en Familie, som har afgivet mange Søofficerer i det 18. Aarhundrede. Hans 
Forældre vare Kommandør Chr. G. (f. 1688 f 1749) og Kirstine 
Cathrine f. Raben (f. 1702 d. 1756), Datter af den bekjendte Admiral R. 
G. blev født 11. Maj 1728, indtraadte 1749 i Marinens Tjeneste 
som Sekondlieutenant, avancerede 1755 til Premierlieutenant, 1760 
til Kapitajnlieutenant, 1763 til Kapitajn og udnævntes tillige med 
flere andre 1775 til Kommandørkapitajn med Anciennitet fra 1770. 
Som ung Officer deltog han i det saakaldte «marokkanske Togt» 
1752-53, hvor 3 Fregatter udsendtes for at tilendebringe 
 tridighederne med Sultanen, som først venlig havde modtaget den 
danske Udsending, men senere ladet ham fængsle. 1755-58 gjorde 
G. Tjeneste ved den slesvigske Indrullering. 1763-65 kommanderede 
han en Afdeling Matroser, der gjorde Tjeneste paa nogle armerede
Fartøjer i de vestindiske Farvande. 1768 udgav han et Skrift: 
«Auxilium memoriæ ell. Søkrigs- og Orlogsmands-Haandbog» (2 Dele), 
paa hvis Udgivelse han erholdt Privilegium. Efter at han en kort 
Tid 1770 havde afløst Kapitajnlieutenant Vosbein som Kompagnichef, 
blev han 1771 udsendt til Middelhavet som Chef for Fregatten 
«Færø» og et Transportskib. 1777 udnævntes han til Kammerherre;
1779 var han Chef for Linjeskibet «Danebrog». Han døde 12. Juni 
1780. G. blev 1762 gift med Frederikke Louise Erland (f. 9. Dec. 
1730). Efter Mandens Død flyttede hun til Hirtsholmene, hvor hun
døde 19. Marts 1803. Ægteskabet var barnløst.

C. With.



Gyntersberg (Gyntelberg), Axel, --1570--. 
Han maa formentlig være født i 1520-Aarene, og hans Forældre angives at være 
Henrik G. af pommersk Slægt og Adelus Kruckow. 1553 fik han 
Forleningsbrev paa Rejns Kloster efter Fru Ingerd Ottesdatter Rømers 
Død (der indtraf 1555). 1560 ombyttedes dette Len med Bakke 
Kloster med Forpligtelse for ham til at fungere som Befalingsmand 
paa Stenviksholm. Under Svenskernes Indfald i Throndhjems Len 
i 1564 havde Lensherren Evert Bild (s. II, 194 f.) ligeledes taget sin 
Tilflugt til dette Slot, der maatte overgives i Begyndelsen af Marts; 
men medens Evert Bild drog til Bergen for at søge Hjælp, synes 
A. G. en Tid at være holdt fangen og derpaa at have ydet 
Svenskerne Hjælp ved Helgelands Erhvervelse. Baade i Bergen og i 
Kjøbenhavn ansaas han som Landsforræder, og endog Kongebrev 
angaaende hans og Evert Bilds Fængsling udgik; snart bleve dog 
Throndhjem og Stenviksholm (i Maj s. A.) tilbagerobrede, og den 
oprindelige Hensigt at straffe de frafaldne blev under den fortsatte 
Krig Opgiven. Imidlertid var A. G.s Len Bakke Kloster givet til 
en anden, og han erholdt nu efter et Besøg i Danmark 1565 Brev 
paa Torget paa Helgeland (til 1572). 1574 forlenedes han med 
Helgelands Len (til 1577) og 1578 med den gejstlige Jurisdiktion i 
Hardanger Len (til 1581). Han levede endnu 1584, da han 
pantsatte sin Gaard Mel i Hardanger til Ludvig Munk, men var død 1588. 
Med sin Hustru, Kirstine Benkestok, Datter af Thrond B. (II, 60 f.),
havde han 4 Sønner, af hvilke 2 døde som Børn, og 6 Døtre, af 
hvilke flere gjorde ham Sorg (jvfr. Mogens Heinesen). Fru Kirstine 
døde i Barselseng paa Torget 21. Febr. 1572.

Saml. t. d. norske Folks Sprog og Hist. 
I. Nicolaysen, Norske Mag. I. 
L. Daae, Krigen Nordenfjelds 1564. ff. 

J. Huitfeldt-Kaas.



Günther, Greve af Schwarzburg, 1529-83, Feltherre,
var født i Arnstadt 25. Sept. 1529. Efter et kortvarigt Ophold ved Universitetet 
i Erfurt tjente han i nogle Aar ved Grev Vilhelm af Nassaus 
Hof i Dillingen, drog derpaa til Kejser Carl i Wien og fik sin 
første krigerske Uddannelse i Kejserens Felttog mod Frankrig 
1552-53. Hans kæmpemæssige Skikkelse og krigerske Væsen 
gjorde ham snart til en af Tidens mest brugte Condottierer, og i 
1557 finde vi ham paa ny i kejserlig Tjeneste mod Franskmændene. 
Han deltog i Slaget ved St. Quentin og knyttede intime 
Venskabsforbindelser med Vilhelm af Oranien, hvis Søster Cathrine han 
ægtede, med Greverne Egmont og Hoorn og andre bekjendte 
Hærførere. Optagen i deres Kreds nød han stort Ry som dygtig og 
velforfaren Krigsmand, utvivlsomt større, end hans Fortjenester
berettigede ham til. Paa Kroningsrigsdagen i Augsburg 1558 gjorde 
han Bekjendtskab med den unge danske Tronfølger, Hertug Frederik, 
der sluttede sig til ham med en Varme og Inderlighed, som selv 
mange bitre Skuffelser senere ikke helt kunde udslukke. Efter 
Frederiks Tronbestigelse blev han en af den unge Konges intime 
Raadgivere og diplomatiske Korrespondenter i Tyskland. I 
Sommeren 1560 besøgte han Kongen i Odense og fik her det ærefulde 
Hverv at forhandle med Hertuginden af Lothringen om Ægteskab 
mellem Kongen og hendes Datter Renata. Forhandlingerne 
mislykkedes som bekjendt, ikke mindst paa Grund af G.s Mangel paa 
diplomatisk Talent. Da Krigen med Sverige udbrød, traadte han 
i Juli 1563 i dansk Tjeneste som Overgeneral. Man nærede store 
Forventninger til ham, og den samtidige danske Skribent Cornelius 
Hamsfort, der stod Hoffet nær, kan ikke finde stærke Udtryk 
nok til at udtrykke sin Beundring af ham. Men Forventningerne 
bleve skuffede. Den store Hær, som Kongen havde samlet, blev 
kun benyttet til Erobringen af Elfsborg, hvorefter G. gik i 
Vinterkvarter i Skaane. Erik XIV's Angreb paa Halland i Nov. 1563 
tvang ham til en ny Kraftanstrængelse, der havde Sejeren ved Mared
til Følge. Men herefter sank han tilbage i sin gamle Uvirksomhed, 
og hele Vinteren og Foraaret forløb, uden at han rørte sig af 
Stedet. Medens Svenskerne plyndre i Halland og Bleking, ligger 
han rolig i Malmø, sender store Skatte hjem til Tyskland og lader 
sin Gemalinde hente op til sig. Hun kom til Malmø ved Kyndelmisse
1564 og blev der til langt ud paa Sommeren, da hun 
sendtes hjem, rigt begavet af Kongen. Først i Juli Maaned begyndte 
G. det store Angreb paa Sverige, der havde selve Stockholms 
Erobring til Endemaal; men han naaede ikke længer end til 
Jønkøping; uden at have mødt nogen nævneværdig Modstand vendte 
han om, da han ikke kunde styre sine tøjlesløse Krigsfolk,
medførende store Skarer af Øxne, som han sendte hjem til Tyskland. 
Han vilde nu forlade Landet (i Sept.), men indvilgede dog i at 
gjøre et Tog mod Kalmar, -- efter at Bleking og Rønneby vare 
blevne plyndrede og ødelagte lige for Næsen af ham. 6 Uger bruger 
han om at naa op til Kalmar, hvorfra han strax uden Kamp vender 
tilbage, og nu faar han sin Afsked bevilget med megen Tak og mange 
Gaver. Erik XIV havde gjentagne Gange forsøgt at rokke ham i hans 
Troskab mod sin Herre, men modtog kun haanlige Svar fra 
G., hvad der taler til Ære for hans Hæderlighed og hans Trofasthed
mod Kongen.

Frederik II bevarede trods alt sit Venskab for ham, og i Sept. 
1568 kom G. paa ny til Danmark, denne Gang dog i et mere 
fredeligt Øjemed, i det Kongen forhandlede med ham om et Ægteskab 
med hans Svigerinde Juliane. Men ogsaa her viste G. 
manglende Evner. Taktløs udbasunede han sit Hverv, der selvfølgelig 
gik over Styr og bragte ham i et spændt Forhold til Kongen. Senere 
forligedes de paa ny, og i de følgende Aar fik G. store Pengesummer
udbetalt af Kongen som Tilgodehavende fra Krigen. For 
øvrigt fortsatte G. sin krigerske Løbebane, deltog i Krigene mod 
Tyrkerne, mod Wilh. v. Grumbach, førte diplomatiske Underhandlinger 
med Alba, men stadig uden Resultat. Han vides overhovedet 
aldrig at have udrettet noget nævneværdigt, men nød ikke desto
mindre en stor Tillid, der affødte mange Hverv og megen 
tilsyneladende Hæder. Han døde 23. Maj 1583 i Antwerpen.

Allg. Deutsche Biographie X, 142 f.
Hist. Tidsskr. 4. R. II, 919 ff.

Mollerup.



Günther, Andreas, 1635-98, Tolddirektør, er født 30. Nov. 
1635 i Halle, hvor Faderen, Melchior G., var Kæmner. Efter 
at have studeret og beklædt administrative Poster forskjellige 
Steder i Tyskland kom han i Tjeneste hos Statholderen i Holsten
Christian Rantzau og blev senere Sekretær hos Christoffer Gabel. 
Her blev Frederik III opmærksom paa ham, gav ham fast Ansættelse 
ved Øresundstolden og gjorde ham 6. Juni 1668 til Direktør 
ved Øresunds Toldkammer eller, som det almindelig kaldtes, Tolder 
i Øresund. Denne i hine Tider særdeles betydelige og ansvarsfulde 
Stilling beklædte han i 30 Aar. Han synes at have haandhævet 
sit Lands Interesser med megen Fasthed, men hollandske og svenske 
Diplomater beklage sig paa den anden Side over Chikanerier af 
ham mod deres Nationers Skibe, og da han dør, omtaler den 
svenske Gesandt det som et for Sverige «mycket önskligt» Dødsfald. 
G., hvem der ogsaa betroedes flere andre Hverv, saaledes 
1669 en Sendelse til Hessen-Kassel, hædredes efterhaanden med 
adskillige Udnævnelser og Tillidshverv, i det han blev 
Kammerassessor 1679, Admiralitets- og Kommerceraad 1683, Justitsraad 1689 
og virkelig Justitsraad eller Assessor i Højesteret 1693. -- G. havde 
1669 ægtet Margrethe Magdalene Hausmann, en Datter af Amtsforvalter 
i Segeberg Daniel H. Hun døde imidlertid 17. Nov. 1683, 
og han ægtede derpaa 12. Dec. 1688 Margrethe Uttermark, som 
overlevede ham og efter hans Død giftede sig med Johan Wilhelm
v. Øttken. G. døde i Helsingør 29. Dec. 1698.

Univ. Progr.

G. L. Grove.



Günther, Frederik, 1581-1655, Oversekretær i det tyske Kancelli, 
blev født 17. Marts 1581 i Helmstedt, hvor hans fra 
Holsten stammende Fader, Owen G., var Professor i Fysik; hans Moder 
hed Sibylla Dietrichs (Theodorica). Han uddannedes til lærd ved 
Studier dels i Helmstedt, dels i Padua, og hans første Embede var 
ogsaa som Professor i Græsk ved Akademiet i La Rochelle. Efter 
5 Aars Virksomhed der vendte han tilbage til Brunsvig og blev 
Raad hos Prinsesse Anna Sophie af Wolfenbüttel. Det var ved 
Christian IV's Besøg i Aaret 1615 hos denne, som var gift med 
hans Søstersøn Hertug Frederik Julius, at G. gjorde Kongens 
Bekjendtskab; han fulgte hjem med ham og blev endnu samme Aar 
ansat i det tyske Kancelli. Den lille Mand med det markerede 
Ansigt, med Ørnenæsen, den høje Pande og skallede Isse og med 
den foroverbøjede Gang og den tykke Skindfrakke tiltrak sig snart 
Opmærksomhed; man vidste, at han var velstaaende, takket være 
hans Sparsommelighed, og at han tillige var i Besiddelse af 
omfattende Kundskaber. Han gjorde et behageligt og klogt Indtryk,
men særlig fremtrædende var hans store Arbejdsevne og Hurtighed. 
Han vandt snart i høj Grad Christian IV's Yndest uden at skabe 
sig synderlig bitre Modstandere; kun snærtede man hans Lyst til 
at samle Penge og beskyldte ham til sine Tider for Bestikkelighed.

1621 blev han Oversekretær i det tyske Kancelli. Som saadan 
havde han alle de fra dette Kontor udgaaende Expeditioner under sig, 
saa vel, hvad der angik Hertugdømmernes indre Forhold, som 
Brevvexlingen med hele Udlandet undtagen Sverige og Rusland, hvilke 
sidstnævnte Stater sorterede under det danske Kancelli. Han 
modtog Kongens Ordrer til at opsætte Udkast, og i en Række af Aar 
træffes ingen anden Embedsmands Haandskrift saa hyppig som hans
i Kancelliets Akter. Ved Siden heraf betroedes der ham hyppig 
Sendelser til Udlandet, saaledes i den første Periode af hans 
Virksomhed 1623 og 1624 til Halberstadt for at arbejde paa Hertug 
Frederiks Valg til Biskop og 1628 til Holland for at faa 
Generalstaterne til at hjælpe mod Kejseren. 1629 var han Sekretær ved Fredsunderhandlingerne i Lybek. Med dette Aar begynder hans 
indflydelsesrigeste Tid; fra da af og indtil 1637 var han Kongens 
højre Haand i Ledelsen af Politikken over for Tyskland og til Dels 
over for Nederlandene. Det viste sig særlig deri, at han var den, 
hvem de hemmeligste Sendelser betroedes. Saaledes blev han i 
Sept. 1629 sendt til Wallenstein for at stemme ham gunstig for
Elbtolden, og der udviklede sig et saa venskabeligt Forhold imellem 
dem, at G. mistænktes for at være bestukken af ham. 1630 
forhandlede han i Wismar med den spanske Kommissær Gabriel de 
Roy om en Handelstraktat, der særlig skulde tjene til Fordel for 
Glückstadts Handel; efter langvarige Underhandlinger sluttedes der 
i Okt. en Overenskomst. I Febr. 1631 fik han en meget hemmelig 
Kommission til Sachsen; officielt var Talen kun om Prins Christians 
Forlovelse med Magdalena Sibylla; men G.s vigtigste Ærende var
at formaa Kurfyrst Johan Georg til at gaa ind paa en ny protestantisk 
Union med en Unionshær, i hvilken Kongens Sønner 
Frederik og Ulrik skulde spille en fremtrædende Rolle; Unionen 
skulde være rettet mod Kejseren og Ligaen, men i det den skulde
staa skilt fra disse Magters Modstander Sverige, var det i 
Virkeligheden et tredje Parti, hvis Dannelse tilsigtedes. Forhandlingerne 
herom førte dog ikke til noget Resultat. I samme Aar gik G. som 
Gesandt til Nederlandene, hvor han ogsaa opholdt sig en stor Del
af det følgende Aar som Kongens Agent. Saa vel 1633 som 1634 
og 1635 blev der overdraget ham forskjellige Sendelser til Kejseren 
og Kurfyrsterne; han skulde paa disse især virke for Samtykke til 
Elbtolden og til Hertug Frederiks Overtagelse af Bispeværdigheden
i Bremen og Verden. I og for sig vigtigst var dog Gesandtskabet 
til Kejseren 1637, der drejede sig om intet mindre end Betingelserne 
for et mod Sverige rettet Forbund. Men selve dette Gesandtskab 
betegner en Epoke i G.s diplomatiske Virksomhed. Han var ikke 
ene om Gesandtskabet, men havde Gouvernøren i Glückstadt, 
Kongens Svigersøn Christian Pentz, til Fælle, og G. var ikke saa 
indviet i Christian IV's Tanker som denne; i sine Indlæg til Kongen 
omtaler han sin Mangel paa Kjendskab til de for Pentz udstedte
Instruxer, og i Modsætning til denne udvikler han sin Ængstelighed 
for et Brud med Sverige, der vilde kunne sætte en Plet paa 
Kongens Navn som fredskjærlig Fyrste. Der er næppe heller nogen 
Tvivl om, at man fra denne Tid kan datere en Dalen i G.s 
Indflydelse; der var vel ingenlunde Tale om noget Brud mellem ham
og Kongen, men han var ikke længere saa betroet og fik særlig 
ikke længere saa betydningsfulde eller i alt Fald saa 
hemmelighedsfulde Sendelser overdragne.

I de nærmest følgende Aar træffes han kun 1638 som Gesandt 
sammen med Christian Ulrik Gyldenløve til Brandenborg og 1640 
endda kun som Sekretær hos Corfits Ulfeldt paa dennes Rejse til 
England. Han var begyndt at blive til Aars, og andre Raadgivere 
vandt Kongens Øre fremfor ham. Dog fik han i det farefulde Aar 
1644  det vigtige Hverv at gaa til Nederlandene for at modarbejde 
den svenske Indflydelse; men hermed afsluttedes ogsaa i alt 
væsentligt hans større politiske Virksomhed; kun kan det mærkes, at han
1645  under Fredsforhandlingerne i Brømsebro var befuldmægtiget af 
Hertug Frederik til at varetage hans Interesser.

Med Hensyn til hans Egenskaber som Diplomat maa Vægten 
lægges paa hans betydelige Evner som Forfatter til Indlæg og 
Instruxer; han formaaede at fremdrage de Punkter, der kunde gjøre 
Indtryk; han vidste med ikke ringe stilistisk Færdighed, med Liv 
og Vid at udmale, hvad det kom an paa, og han skyede ikke at 
anvende træffende Billeder midt i den politiske Udvikling. Men
han var vidtløftig indtil Pedanteri, mindede i sine Skriftstykker mere 
om en lærd end om den betydelige Statsmand, og særlig viste dette 
sig i hans Mangel paa Evne til at beregne Virkningen af Trusler. 
Om en af ham ført Politik kan man kun tale for Aarene 1629-37;
han har i den Tid vistnok været en Tilhænger af en Tilnærmelse 
til Spanien og Kejseren og i alt Fald været med til at give Kongens 
Politik dens mod Sverige vendte Front; han har en Del af 
Medansvaret for den tvetydige Retning i Christian IV's Handlemaade, 
som ikke skaffede ham virkelige Venner og Hjælpere paa 
noget Sted; men han var en ængstelig Natur, mere en Pennens 
end en Handlingens Mand, og han skræmmedes tilbage, da det 
trak op til Krig. 

G. overlevede sin gamle Konge og beholdt sin Stilling under 
Frederik III; men hans Alder og de nye Forhold gjorde fra 1648 
hans Indflydelse meget ringe. Han døde 30. Juni 1655. Han havde 
8. April 1619 ægtet Cathrine, en Datter af Diderik Møller; hun døde 1639.

Universitetsprogr. 1655. 
Fridericia, Danm. ydre polit. Hist. 1629-60, især I, 97 f.

J. A. Fridericia.



Gyrsting (Gørsting), Morten Jensen, 1379-1448, Rigsraad, 
var Søn af Landsdommeren i Sjælland Jens G. Allerede 1411 var M. J. 
Ridder og vidnede da i Kolding om, hvorledes Enkehertuginde 
Elisabeth af Slesvig havde lovet at overgive Dronning Margrethe Flensborg; 
da Byen kort efter virkelig kom i de danskes Hænder, blev M. J. 
nøje knyttet til den som Høvedsmand i Staden, siden tillige paa 
den stærke Borg, som Kong Erik havde opført paa Mariebjærget
uden for Flensborg. Det var en udsat og vigtig Post, og det tyder 
paa stor Dygtighed hos M. J., at han blev siddende som Lensmand 
her, saa længe Byen var dansk; de holstenske Grever førte ofte 
Klage over ham, Borgerne derimod satte Pris paa ham og optoge 
ham i deres Gilder. Hvor der med Ord skulde værnes om Sønderjyllands 
Danskhed, var M. J. altid med, 1421 paa Viborg Landsting, 
1424, da Kejser Sigismund havde sendt sin Kommissar her op for 
at undersøge Sagen. Men ikke mindre beredvillig viste han sig, 
da det gjaldt at forsvare den danske Sag med Vaaben; det første 
Hovedangreb paa Flensborg i Aaret 1427 modstod han i Forening 
med sin Svoger Biskop Gert Gyldenstjerne (s. foran S. 372), og 
Hertug Henrik maatte selv lade sit Liv under Stormen paa Byen; 
1431 fik Holstenerne Staden i deres Magt ved Forræderi, men M. J. 
forsvarede, atter sammen med den krigerske Biskop, Borgen et 
halvt Aar igjennem, og først da Hanseaternes Flaade havde spærret
Fjorden, og alle de belejredes Levnedsmidler vare medgaaede, 
overgav han 7. Sept. dette Danskhedens sidste Bulværk i Mellemslesvig.
 
Paa denne Tid havde M. J. længe været Medlem af det danske 
Riges Raad og som saadan deltaget i alle politiske Forhandlinger;
1419 havde han medbeseglet Forbundet med Polen, 1423 Forbundet 
med Hansestæderne. Ogsaa i de følgende Aars Forhandlinger med 
Holstenerne, Hansestæderne og de misfornøjede Svenskere træffe vi 
M. J.s Navn alle Vegne. Da Stormændene i Danmark begyndte 
at vende sig imod Erik af Pommern, synes M. J. at have holdt sig 
til Kongen, og denne brugte ham til Mægler over for de 
misfornøjede; men da Rigsraadet tog de afgjørende Skridt, indkaldte 
Christoffer af Bajern og opsagde Erik Troskab, finde vi baade M. J. 
og hans Broder Biskop Navne (s. ndfr.) blandt de øvrige, og 1440 
maatte Flensborgs gamle Forsvarer medbesegle den Arveforlening 
paa Slesvig, der betegnede den fulde Opgivelse af Erik af Pommerns
Kamp. Under Christoffers Regering høres der næsten intet til M. J., 
og han døde 28. April 1448; hans Gravsten findes endnu i Roskilde Domkirke.

Kr. Erslev.



Gyrsting, Navne Jensen, o.1380-1440, Biskop i Odense,
Broder til foregaaende, blev 1415 af Erik af Pommern indtrængt 
som Biskop i Vesteraas, skjønt Kapitlet havde valgt en indfødt 
svensk Mand. Han blev i dette Stift betragtet med samme 
Misfornøjelse som de andre danske, hvem Dronning Margrethe og 
Kong Erik skaffede Embeder i Sverige, og man klagede over det 
pragtfulde og kostbare Liv, han førte. Maaske har dette bidraget
til, at N. J. allerede 1421 søgte tilbage til Danmark, hvor Odense 
Bispestol var bleven ledig, og ved Ærkebiskop Peder
Lykkes Hjælp lykkedes det ham ogsaa at opnaa dette
Stift. Her roses hans Styrelse; han stiftede en
Skole til Ungdommens Undervisning og var gavmild,
især med Afladsbreve. Som Biskop deltog han i
det Provinsialkoncilium, som Peder Lykke holdt i
Kjøbenhavn 1425, og som Medlem af Rigsraadet har han
overværet Herredage og politiske Underhandlinger,
uden at man dog véd noget nærmere om, hvad Rolle
han har spillet derved. Ligesom sin Broder sluttede
han sig til det øvrige Rigsraad, da dette indkaldte
Christoffer af Bajern, men allerede i Begyndelsen
af 1440 døde Biskoppen. 

Danske Mag. III, 257 ff.

Kr. Erslev.



Gædeken, Carl Georg, 1832-1900, Læge. 
Carl G. er en Søn af Glarmester Joachim Frederik Andreas
G. og Vilhelmine Andrea f. Kretzschmer og født i
Kjøbenhavn 10. Okt. 1832. Han dimitteredes privat
til Universitetet 1850, var i 1853 Koleralæge i
Kjøbenhavn og tog Lægeexamen 1856. Efter at have
fungeret som Kandidat ved Almindeligt Hospital var
han 1857-67 Reservelæge ved Sindssygeanstalten ved
Aarhus. 1863 tog han Doktorgraden, 1866-67 studerede
han i Udlandet Kemi og Retsmedicin, 1867-68 var
han Reservelæge ved Kommunehospitalet. Efter
en Konkurrence (med O. Storck og C. Tryde) blev
han 1868 Docent ved Universitetet i Retsmedicin
og Hygiejne, 1868-71 var han tillige Prosektor
ved Kommunehospitalet, 1869 blev han Lektor ved
Universitetet, 1874 Professor ordinarius, 1880 Medlem
af Sundhedskollegiet. 1875-87 var han Overlæge ved den
nyoprettede 6. Afdeling ved Kommunehospitalet. 1875-88
var han Medudgiver af E. Hornemanns «Hygiejniske
Meddelelser og Betragtninger» og derefter af
dette Tidsskrifts Fortsættelse, «Tidsskrift for
Sundhedspleje». 1879 var nan Medstifter af «Selskabet
for Sundhedsplejens Fremme» og blev 1888 Hornemanns
Efterfølger som Selskabets Formand. Han er ligeledes
Medstifter af «Samfundet til Ædrueligheds Fremme»
og af «Foreningen for Ligbrænding». 1871-79 var
han Medlem af Direktionen for det Classenske
Litteraturselskab. Han var Medlem af Kommissionen
til Omordning af Retslægevæsenet i Anledning af den
paatænkte Indførelse af Nævningeret og af Kommissionen
for Anlæg af en Sindssygeanstalt ved Middelfart. Siden
1880 har han Bolig i Lyngby. 1862 ægtede han Ovidia
Henriette Jensine Dreier, Datter af Botanikeren
Salomon Thomas Nic. D. (IV, 334), og efter hendes Død 
(1873) Clara Marie Weis, Datter af Stiftsfysikus Hans
Christian W. i Aarhus. G. døde 8. Nov. 1900.

Carøe og Selmer, Den danske Lægestand, 6. Udg.

Jul. Petersen.



v. Gähler, Caspar Frederik, 1737-97, Officer,
født i Febr. 1737 i Kjøbenhavn, Søn af nedennævnte
Gehejmeraad Sigismund Vilhelm v. G., blev 1762
Ritmester i det s. A. oprettede Husarregiment og,
da dette 1767 ophævedes, forsat til Livregiment
Dragoner. Han var en særdeles flink Rytterofficer,
blev Generaladjudant 1769 og hørte til de udvalgte,
der i Følge Cathrine II's Ønske toge Tjeneste i den
russiske Hær for at medvirke til dennes Reform. Han
kæmpede i Tyrkekrigen under Fyrst Galizin og Romanzow
og belønnedes for sin Tapperhed med St. Georgs
Ordenen. 1773 vendte han tilbage til Danmark og
blev Oberstlieutenant ved Husarerne, da disse kort
efter gjenoprettedes, 1780 Oberst af Kavalleriet,
1788 Chef for slesvigske Regiment Ryttere og
s. A. forsat i lige Egenskab til jyske Dragoner,
1789 Generalmajor. G. var gift med Elise Lucie
Christiane v. Oertz (f. paa Kaltenhof 15. Juni 1758,
d. i Kjøbenhavn 13. Juni 1843), Datter af Landraad
v. O. til Kaltenhof, og døde 21. Okt. 1797 i Randers.

S. A. Sørensen.



v. Gähler, Peter Elias, 1718-83, Officer,
født i Kjøbenhavn, Søn af Konferensraad Caspar
v. G. (f. i Flensborg o. 1680, optagen i den danske
Adelsstand 1749, d. i Slesvig 1759), begyndte sin
militære Løbebane 1734 som Kadet i Livregiment
Dragoner, blev 1736 Kornet ved Holsteins gevorbne
Rytterregiment (senere oldenborgske Kyrasserer),
1743 Sekondlieutenant ved Neubergs gevorbne Regiment
Ryttere, vendte 1745 tilbage til Holsteins Regiment og
fik her 1746 Ritmesters Karakter, blev 1747 Kapitajn
i møenske Infanteriregiment og 1750 Kompagnichef i
Livgarden til Fods. De fleste af disse Aar tilbragte
G., der fra ung af havde en brændende Lyst til at
se sig om og lære noget, i Krigstjeneste uden for
Landets Grænser -- 1735 tjente han saaledes i det
danske Korps under General Mørner, der ved Rhinen
deltog i den polske Arvefølgekrig, 1741 i Korpset
under General Schulenburg, der sendtes England til
Hjælp i Hannover, 1744-48 i de franske Hære under
Morits af Sachsen og Valdemar Løvendal, ved hvilken
Lejlighed han bl. a. deltog i Belejringen af Bergen
op Zoom m. m. -- og erhvervede sig deri gjennem en
Erfaring og Kundskabsfylde paa mangfoldige Omraader,
der kom ham fortrinlig til Nytte senere ved hans 
Indtrædelse i den højere Administration. 1753 blev han udnævnt til 
Generaladjudant hos Frederik V og til Oberst af Kavalleriet, 1758 
til Generalmajor og 1760 til Generalkvartermester, hvilken Stilling han
beklædte, da Grev Saint-Germain 2 Aar senere stilledes i Spidsen 
for Hæren, først som Overgeneral, senere som Krigsminister.

Vanskelig kunde vel den geniale, men i sine Ideer tit fantastiske, 
i Administrationens Detailler uvidende, paastaaelige og 
overmodige franske Marskal have fundet en bedre Mand til Medhjælper 
end den bøjelige og beherskede, fint dannede og skarpt tænkende
G., der til Punkt og Prikke kjendte Tjenesten. De synes ogsaa 
at have arbejdet godt sammen og i den Grad udfyldt hinanden, 
om man saa tør sige, at det maaske ikke bliver saa let at udrede, 
hvor meget der af det, der kom frem paa det hærorganisatoriske
Omraade under Saint-Germains berømte Styrelse, skyldes Marskallen, 
hvor meget G.s Raad og smidige Pen. I Okt. 1763 ved Generalkrigsdirektoriets
Oprettelse blev G. 2. Deputeret og Chef for 2. 
Departement, under hvilket sorterede Artilleri- og Ingeniørkorpserne, 
Fæstningerne, Militærfabrikkerne og Indkvarteringsvæsenet. Samtidig 
udnævntes han til hvid Ridder og Generallieutenant af Kavalleriet. 
Da Saint-Germain 1766 for første Gang fjærnedes fra Krigsstyrelsen, 
dimitteredes G. ligeledes fra sit Embede i Direktoriet og blev ansat 
som Vicekommandant i Glückstadt, en latterlig Post for en Mand 
med hans Rang og Evner, men vendte med Saint-Germain tilbage 
Aaret efter og blev nu i. Deputeret. Ved Saint-Germains Fjærnelse 
anden Gang, i Dec. 1767, fra Direktoriet, der nu omdøbtes 
til Generalitets- og Kommissariatskollegiet, beholdt G. sin Post, og 
i Juni 1770 stilledes han i Spidsen for Kollegiet som dets Præses. 
Denne G.s Udnævnelse til Krigsvæsenets øverste Styrer faar en 
særegen Betydning, naar det erindres, at Struensees egen Udnævnelse 
til Lecteur hos Christian VII var gaaet umiddelbart forud. 
Det kan næppe være tvivlsomt, at G. var bleven haandgangen
Mand hos den endnu i det skjulte virkende Magthaver, og 
mærkbart Spor i Danmarks Historie afsatte Forbindelsen, da Grev 
Bernstorff, den væsentligste Hindring for Struensees Planer og 
Saint-Germains og G.s gamle Modstander, styrtedes 15. Sept. 1770. Som
bekjendt afgav det mislykkede Tog s. A. til Algier et belejligt 
Paaskud til Bernstorffs Afskedigelse, og G. havde selv Forsædet i 
den Kommission, der skulde undersøge, om Ministerens Forhold 
ved denne Lejlighed ikke maatte paadrage ham Tiltale og Straf. 
Samme Dag, Bernstorff fjærnedes, indtraadte G. som Medlem af 
Gehejmekonseillet. Da dette ved Struensees
Kabinetsordre hævedes i Dec. s. A., blev han
Formand i den af 6 af Statens højeste Embedsmænd
sammensatte «Konferens», der var at anse som et
Slags Surrogat for Konseillet, og som havde at afgive
sine Vota til Kongen om visse af Struensee forelagte
Spørgsmaal. Saaledes var G. nu paa samtlige Omraader,
militære som civile, Statens første Embedsmand næst
Struensee og dennes nærmeste Raadgiver. Rimeligvis
var dog paa dette Tidspunkt hans Indflydelse hos
Struensee allerede i Aftagende og ikke svarende til
hans Stilling. Han synes tvært imod at have haft
nok at gjøre med at værge denne mod den personlig
i langt intimere Forhold til Struensee staaende
Grev Rantzau-Ascheberg, der var G.s Undermand
saa vel i Kollegiet som i nævnte «Konferens»,
men følte sig kaldet til at indtage første Plads,
og i Begyndelsen af 1771 fik G. en ny Medbejler
til Magten i den fra Rusland hjemkaldte Oberst
Falkenskjold. Det vil derfor næppe være rigtigt at
tillægge G. direkte Ansvar for den nu med stærke
Skridt sig nærmende Katastrofe. Ganske vist hedder
det i den senere Anklage mod ham, «at Struensee
idelig havde Omgang med ham, sjælden foretog
sig noget uden hans Raadførsel og fast overalt
fulgte hans Planer og Forsøg», men der er tilføjet:
«navnlig i den første Tid». G. bemærkede selv ved
sin Arrestation, at Arbejde havde han vel haft fuldt
op af, men i næsten et helt Aar ikke høstet andet
«als lauter Chagrin». Ogsaa vides det med Vished, at
G. indtrængende advarede Struensee mod at nedlægge de
2 Elitekorpser, Livgarden til Hest og Livgarden til
Fods, hvilken Foranstaltning mere end nogen anden
blev den skæbnesvangre Draabe, der bragte Bægeret
til at flyde over.

Uadskillelig knyttet til G.s Livsførelse og maaske
den mægtigste blandt de Faktorer, der bragte ham til
Rangstigens Top, er hans Hustru, Christine Sophie
f. Ahlefeldt (f. 1745, d. 1792), Datter af Oberst
Henrik A. (d. 1765) og Indehaver af Enkedronningens
Orden (1765) og Caroline Mathilde Ordenen (1771),
hvem G. ægtede 1762. Denne unge Kvinde virkede som
fortryllende paa alle ved sin yndefulde Skjønhed, sit
sprudlende Liv og sarkastiske Lune, og ved Christian
VII's Hof -- hvor hun sammen med Fruerne Bülow
(f. Danneskjold-Samsøe) og Grevinde Holstein dannede
dets «3 Gratier» -- var hun lige saa uundværlig, naar
Kongen havde sine daglige Spillepartier med Greverne
Brandt og Holstein, som naar Caroline Mathilde
kjørte Sommer i By til Hørsholm eller Frederiksborg
med sine Hofdamer, ledsagede af galante Tilbedere,
medens Mændene
bleve hjemme. Hendes Rygte kunde under disse Omstændigheder 
ikke blive pletfrit, uvist dog om med Føje, thi hendes fornemste 
Lidenskab synes at have været at bringe sin Mand frem, og, 
saaledes som det træffende er bleven bemærket, hun gav dem, der 
kunde gavne ham, Fortrinnet i sin Gunst.

Natten mellem 16. og 17. Jan. 1772 arresteredes Ægteparret i 
sit Hjem af Oberst Køller og Major Berbandt af falsterske 
Regiment og førtes til Citadellet. Begge toge det med Ro. 
Generalindens gode Humør fornægtede sig ikke, og spøgende sagde hun 
til Majoren, at det kun kunde være hende en Fornøjelse at gjøre 
sin Mand Selskab, og at det blot ærgrede hende, «dass dieser Tort 
nicht zu repariren stünde». Da deres lille Søn hørte om 
Fængslingen, skal han have sagt: «For Papa er jeg ikke bange, han har 
nok set sig for, men for Mama er jeg meget bange». Drengens
Anelse slog ikke til, i det Undersøgelseskommissionen hurtig kom 
til det Resultat, at intet kunde lægges hende til Last, og i Maj 
blev hun ved kgl. Resolution frikjendt, dog med Advarsel for 
«udvist uforsigtig, ubetænksom og strafværdig Omgang». G., hvis 
Brøde vel i Virkeligheden ikke var større, blev derimod i Juni 
afskediget fra alle sine Embeder med Forbud mod at opholde sig 
i Sjælland, Fyn og Slesvig, hvorimod der tilstodes ham og hans 
Hustru hver 500 Rdl. om Aaret. Den rige Generalmajor J. F. 
Classen, en af Fru G.s mange Beundrere, traadte nu paa en smuk
Maade hjælpende til, i det han strax udstedte en Forskrivning til 
G. og Hustru paa 1200 Dlr. aarlig, der skulde udredes af hans 
Gods Korselitse og udbetales dem, saa længe de levede, og efter 
deres Død til Sønnen Frederik Julius Chr. v. G. (f. i Kjøbenhavn 
2. Avg. 1765) og dennes mandlige og kvindelige Descendenter. G. 
og Frue boede et Aars Tid i Vejle og flyttede derpaa til Itzeho, 
hvor G. døde 2. Maj 1783. Enken ægtede 1792 Grev C. A. v. d. Goltz
(s. ovfr. S. 142). Sønnen benyttede ikke en ham given Tilladelse til 
at indtræde i den danske Hær, men gik først i fransk, derpaa i 
tysk Krigstjeneste og har i Bajern forplantet Slægten.

Politik og Historie II, 318.
C. Nyrop, J. F. Classen.

S. A. Sørensen.



v. Gähler, Sigismund Vilhelm, 1706-88, Overpræsident i Altona, 
Broder til den foregaaende, født i Haag 20. Okt. 1706, 
studerede udenlands, blev 1734 Stabssekretær ved det Hjælpekorps, 
der under General Mørner stødte til den tyske Rigsarmé ved Rhinen,
Kancelliraad, 1747 Generalkrigskommissær i Slesvig og Holsten, 
Konferensraad, 1757 Envoyé extraordinair i Konstantinopel, i hvilken 
Egenskab han gjennemførte Afslutningen af en Traktat mellem Danmark 
og Porten, 1767 Overpræsident i Altona, s. A. Ridder af 
Danebrog, 1768 Gehejmeraad, 1770 dekoreret med l'union parfaite, 
1771 tillige Kommissarius ved Tallotteriet, død 28. Dec. 1788. Gift 
1728 med Jeanne Antoinette de la Mare (d. 20. Juli 1780). Han
roses for sin velvillige Karakter og sin Omsorg for Altonas Opkomst. 

Personalhist. Tidsskr. V, 55. 
Ny kgl. Saml., Fol, Nr. 744. 
Wichmann, Geschichte Altonas S. 208. 
Altonaische Addres-Comtoir-Nachrichten 1789, Nr. 2.

G. L. Wad.



Gøde, Henrik Clausen, --1676, Bogtrykker og Avisudgiver, 
er kjendt som Bogtrykker i Kjøbenhavn fra 1654. Ved Ægteskab 
(Nov. 1660) med kongl. og Universitetsbogtrykker Peder Morsings 
Enke Sophie fik han dennes Bestillinger og forenede lidt efter lidt 
paa sin Haand sin Formands Privilegier paa at trykke de ugentlige 
Aviser paa Dansk og Tysk (1663), danske Almanakker (1666) og 
Skolebøger (1667). Af Aviser har han dog kun udgivet tyske, først 
«Europäische wochentliche Zeitung», siden «Ordinarie Postzeitung». 
De udkom 2 Gange om Ugen med Postrytteren til Vignet, men 
bragte næsten kun udenlandske Nyheder. Almanakprivilegiet, som 
han maaske paa lidt snedig Vis havde vidst at trænge den tidligere 
Besidder ud af, havde nær kommet ham dyrt at staa. Tvært imod 
Recessen af 1643 skulde han have trykt Almanakkerne uden Censur 
og med de den Gang i dem almindelige Spaadomme. Generalfiskalen 
paastod ham dømt til Forbrydelse af Privilegier og Boslod
og til Arbejde i Jærn paa Holmen for Livstid, men Højesteret 
frikjendte ham (Avg. 1672), da Recessen kun gjaldt de her i Landet 
beregnede Almanakker, ikke de fra Tysk oversatte, med Hensyn til 
hvilke G. havde forsyndet sig. Sidst i Aaret 1670 havde han paa 
Grund af Svagelighed afstaaet sine Privilegier som Kongens 
Bogtrykker til sin ndfr. nævnte Broder Jørgen, medens han dog som 
kongl. Betjent fik Frihed for Byens Skatter og Lov til at svare for 
Hofretten. G. var ved sin Død 10. Avg. 1676 vist en meget 
velstaaende Mand; foruden sin Gaard i Løvstræde ejede han Frøslevgaard
i Stævns Herred. Hans Enke satte ham og sin første Mand 
et Epitafium i Trinitatis Kirke.

Stolpe, Dagspressen i Danm., især I, 202 ff.

P. Stolpe.



Gøde, Jørgen Clausen, --1676, Bogtrykker og Avisudgiver. 
Efter 20. Dec. 1670 at være bleven udnævnt til Kongens Bogtrykker 
ægtede han i Sommeren 1671 Dorothea Cassube, Datter af den 
velhavende Boghandler Christian C. (III, 421). Ved sin ovfr. nævnte 
Broder Henriks Død 1676 blev han tillige Universitetsbogtrykker, 
men døde allerede sidst i 1676 (begr. 6. Dec.). Sin Betydning har 
han som Udgiver af den første danske Ugeavis: «Ordinarie 
Posttidende», som fra Nov. 1672 udgik 2 Gange om Ugen, men fra 
Marts 1673 kun hver Onsdag som «Ordinære Posttidinger». Den 
bestod af 2 smaa Kvartblade og var efter Tidens Lejlighed ret vel
forsynet med indenlandske Nyheder. Desuden trykkede han Bordings 
«Mercurius», udgav en dansk Maanedsavis og fortsatte 
Broderens «Ordinarie Postzeitung».

Stolpe, Dagspressen i Danm., især II, 206 ff.

P. Stolpe.



Gølnitz, Abraham, --1640--, Rejsende og Politiker,
var født i Danzig. Hans Navn er fortrinsvis bekjendt ved den interessante 
Beskrivelse af Nederlandenes og Frankrigs Geografi og Historie, 
som han udgav 1631 under Titel af: «Ulysses Belgico-Gallicus»; 
ogsaa af en geografisk Lærebog var han Forfatter. 1639 traadte 
han i Christian IV's Tjeneste, blev Sekretær i det tyske Kancelli 
og forfattede strax efter et Forsvarsskrift for Kongens Optræden 
lige over for et nederlandsk Gesandtskab. 1640 ledsagede han som 
Sekretær Hannibal Sehested til Spanien, hvorfra han kom tilbage 
1641; kort efter har han vistnok opgivet sin Stilling i dansk Tjeneste. 
Hans Dødsaar kjendes ikke.

Allg. Deutsche Biographie IX.

J. A. Fridericia.



Gøricke, Adolph Wilhelm Theodor, 1798-1885, Læge,
var en Søn af Præst ved den danske Legation i Paris, senere ved 
Frederiks tyske Kirke paa Christianshavn, Christian Georg Wilhelm 
G. og Sophie Elisabeth f. Cappaun og blev født i Paris 1. Febr. 
1798. Han kom til Kjøbenhavn med Forældrene 1810 og 
dimitteredes 1817 fra Metropolitanskolen; 1822 absolverede han den 
medicinske Examen. Efter at han i 1824 havde taget Doktorgraden i 
Kiel, foretog han en længere Studierejse gjennem Tyskland, Frankrig 
og England og nedsatte sig efter Tilbagekomsten her fra som
praktiserende Læge i Odense, hvor han 1830 tillige blev Læge 
ved Graabrødrehospitals Daareafdeling og 1831 ægtede Julie Marie 
Massmann, en Datter af den fortjente Præst ved Frederiks tyske 
Kirke Nicolaus Hinrich M. og selv den sidste af Slægten M. i 
Danmark (d. 14. Okt. 1883). Ved sin Virksomhed i Odense 
erhvervede G. sig Anerkjendelse og Anseelse, og da Klagerne over 
Forholdene i St. Hans Hospital paa Bistrupgaard i 1831 gjorde 
sig saa stærkt gjældende, at Anstaltens hidtidige Overlæge, Kirurgen
Seidelin, foranledigedes til at fratræde, henvendtes Opmærksomheden 
paa G. som den eneste danske Læge, der var kvalificeret til at 
overtage den ledige Stilling. I Slutningen af 1831 modtog han 
ogsaa Udnævnelse og søgte i den følgende Tid at hævde og styrke 
sin Avtoritet ved publicerede Redegjørelser for Hospitalets Virksomhed 
ligesom ogsaa ved enkelte andre psykiatriske Afhandlinger af 
mere videnskabelig Karakter, der navnlig tryktes i «Bibliothek for 
Læger» og senere i «Hospitalsmeddelelser», af hvilket Tidsskrift 
han var Medudgiver. Som et officielt Tegn paa Anerkjendelse 
tildeltes der ham 1847 Professortitelen.

Hans milde, humane Aand gav sig hurtig efter hans Ansættelse 
paa St. Hans Hospital Udslag i Forbedringer af de sindssyges 
Vilkaar, navnlig Afskaffelse af en Del af det tidligere anvendte Tvangs-
og Straffesystem, og hans udmærkede Hustru støttede ham i disse 
menneskekjærlige Bestræbelser. Men i den, ganske særlig paa 
Sindssygevæsenets Omraade, saa urolige og reformivrige Periode, 
hvorunder hans Funktionstid som Overlæge indtraf, formaaede han dog
ikke ret at hævde sin Avtoritet eller tilfredsstille de Krav, der 
stilledes til ham fra Reformatorernes Side. Allerede tidlig blev 
hans Virksomhed og særlig hans Mangel paa Energi lige over for 
sin foresatte, den kjøbenhavnske Fattigdirektion, Gjenstand for
nærgaaende Angreb i Avisartikler og særskilte Brochurer. Af den 
Komité, der nedsattes 1857 til en Reorganisation af Hospitalet, var 
han vel et selvskrevet Medlem, men det var hans tidligere 
Lægekandidat og senere skarpe Kritiker Selmer, der her gjorde 
Psykiatriens nye Synspunkter og Krav avtoritetsmæssig gjældende. Ved 
Slutningen af 1862 trak han sig tilbage fra Overlægestillingen,
hvorefter han udnævntes til Etatsraad og privatiserede i Kjøbenhavn. 
Under sit Ophold her var han fra Diakonissestiftelsens Oprettelse 
i 1863 et virksomt Medlem af dennes Bestyrelse og Leder af
Diakonissernes Uddannelse, ligesom han ogsaa var Medlem af 
Repræsentantskabet for det kjøbenhavnske Asylselskab og af Centralkomiteen. 
Han døde i Kjøbenhavn 2. Okt. 1885.

Erslew, Forf. Lex. 
Carøe og Selmer, Den danske Lægestand, 6. Udg. 
Aarsberetning for St. Hans Hospital 1885.

Jul. Petersen.



Gørsting, s. Gyrsting.



v. Gørtz, Carl Friedrich Adam Greve v. Schlitz kaldet,
1733-97, Officer. 
Hans Fader, Grev Johan, var Besidder af Rigsgrevskabet Schlitz 
i Franken (nu i Storhertugdømmet Hessen); Moderen, Grevinde
Friederike, var af samme Slægt, men af Linjen
Rittmarshausen. Født 21. Dec. 1733 nød G. Undervisning
ved Collegium Carolinum i Brunsvig og traadte 1750 ind
i den hessiske Armé. Han var stegen til Oberst, da han
i Marts 1762 blev kaldet til Danmark og med samme Grad
og Anciennitet fra 1760 ansat ved Generalstaben af den
paa Rigets Sydgrænse mobiliserede Hær; s. A. udnævntes
han til Kammerherre og 1763 til Chef for fynske
gevorbne Dragonregiment. G. omtales som en Æventyrer
med «et sort Hjærte og en tom Pung»; hans smukke
Ydre og vindende Væsen skaffede ham imidlertid snart
indflydelsesrige Forbindelser, hvis Tal forøgedes
ved hans Ægteskab (15. Juni 1764) med Charlotte
Louise Komtesse Knuth (f. 1745 d. 1812), Datter af
Stiftamtmand E. C. Greve K. og dennes 1. Hustru,
f. Monteleone-Gyldensten. Under Christian VII kom
G., hvis lette, frivole Konversation morede Kongen,
til at høre til dennes intime Kreds. Lige saa yndet
var han af Feltmarskal, Grev Saint-Germain, hvad der
dog tyder paa, at G. ikke har været uden Dygtighed
som Militær, og da Marskallen i Marts 1767 for anden
Gang blev sat i Spidsen for Generalkrigsdirektoriet,
kaldtes G. til Deputeret i dette samt til Kommandør
for «den kombinerede Livgarde til Hest og til Fods»;
inden Maaneden var omme, var han dog atter fjærnet
fra begge disse høje Poster. Sammen med en anden af
Kongens Favoriter, den preussiske Gesandt v. Borcke,
havde G. nemlig indladt sig i Intriger for at faa
J. H. E. Bernstorff fortrængt fra Udenrigsstyrelsen,
netop som denne var ved at bringe Forhandlingerne om
den foreløbige Mageskiftetraktat med det gottorpske
Hus til Afslutning. For at skaffe G. af Vejen fik
Bernstorff ham saa akkrediteret som Minister ved
Hoffet i Berlin, og da G. gjorde Vanskeligheder ved
at forlade Kjøbenhavn, blev han paa Foranledning
af den russiske Minister v. Saldern tvungen dertil,
hvorhos Udnævnelserne til Deputeret og til Kommandør
for Garden tilbagekaldtes. Derimod fik G. sit
Dragonregiment igjen og anvendtes ikke længe efter som
Kommissær ved nogle opløste Regimenters Indlemmelse
i bestaaende Afdelinger. Men henimod Aarets Slutning
styrtedes Saint-Gerrpain for anden Gang, og G. blev
10. Dec. uden Pension afskediget fra sin militære,
2 Dage senere fra sin diplomatiske Stilling. Han
traadte nu i Tjeneste hos Frederik II af Preussen,
blev snart persona grata hos denne og benyttet ved 
fortrolige Sendelser til forskjellige Hoffer; det var
ogsaa ham, der forestillede den landflygtige Mirabeau
for Kongen. 1777 blev G. Generalmajor og Chef for
et Kyrasserregiment, 1786 Generallieutenant og 1795
General af Kavalleriet. Han døde 24. Avg. 1797 i sin
Garnison Ohlau i Schlesien.

Allg. Deutsche Biographie IX. 
Hist. Tidsskr. 2. R. IV, 580 f.; 4. R. III, 102 ff. 
Vedel, Den ældre Grev Bernstorffs Ministerium S. 292 ff.

H. W. Harbou.



v. Gørtz, Georg Heinrich Friherre v. Schlitz kaldet, 
1668-1719, holsten-gottorpsk og svensk Statsmand. 
Hans Fader, Philip Friherre v. G., var
Hauptmann i den frankiske Kreds; Moderen var en
Minnigerode. G. studerede i Jena, hvor han mistede
sit ene Øje i en Duel. Ved Anbefaling af en Onkel,
der tidligere havde været Hofmester hos Hertug
Frederik IV af Gottorp, opnaaede han Stillingen som
Kammerherre i gottorpsk Tjeneste. Enkehertuginde
Hedevig Sophie gjorde ham til Gehejmeraad, og
endnu større Indflydelse naaede han efter hendes Død
(1708), da Administratoren, Christian August, der
under den unge Hertug Carl Frederiks Mindreaarighed
var Regent i Holsten-Gottorp, i længere Tid lyttede
mere til hans Raad end til nogen andens. Men for
at vinde denne Stilling sikkert maatte han have en
Mand af Vejen, der i en Række Aar havde været den
betydeligste af de gottorpske Statsmænd, nemlig den
gamle Gehejmeraad Wedderkopp, og det lykkedes ham
ikke blot at faa denne styrtet, men ogsaa at faa ham
sat i Fængsel i Fæstningen Tønning (1709). Skjønt
Wedderkopp havde været en bitter Fjende af Danmark,
overgik G. ham maaske i sin Iver for alle Vegne, hvor
han kunde, at træde i Vejen for vort Fædreland. I
Sverige haabede han at finde den nødvendige Støtte,
og vi se ham derfor i Aaret 1706 rejse til Carl XII
under dennes Ophold i Altranstädt for at drage Gavn
af hans velkjendte Kjærlighed til den gottorpske
Slægt. G. var i høj Grad et snildt Hoved, og han var
lige saa hensynsløs i sine Midler som utrættelig i
Kombinationer; men uheldigvis holdt han for meget af
det kunstlede, og det upaalidelige i hans Karakter
vakte baade personligt Had mod ham hos adskillige
af dem, han fik at gjøre med, og skabte Mistillid
imod ham som Diplomat og Statsmand. I det han i en
Række Aar gjorde det til sin Hovedopgave at bekæmpe
den danske Regering, søgte han at forværre enhver af
de jævnlige Stridigheder, som i hin Tid fandt Sted
mellem den og Gottorperne, saaledes den i og for sig
latterlige Frakturstrid, 
*&#596;: en Strid, om man ved de Forordninger, der udstedtes i Fællesskab 
af den danske Konge og den gottorpske Hertug, skulde trykke 
begge Navne med lige store Frakturbogstaver eller ikke. Men især 
gik hans Tragten ud paa at faa, hvad der endnu var tilbage af
Fællesregering, ganske ophævet.

Carl XII's Nederlag ved Pultava (1709) og de Trængsler, som 
derefter kom over Sverige, vare lidet til Gavn for denne Politik 
og gjorde visse Hensyn til Danmark nødvendige. Hvis den Alliance, 
som Frederik IV af Danmark nu knyttede med Zar Peter og 
August II af Sachsen, førte til Sveriges Ydmygelse, var Støtten for 
Gottorps Sikkerhed borte. Næppe har nogen derfor med opmærksommere 
Øje end G. fulgt Krigens Gang, især da den i 1711 og 1712 
fik Nordtyskland til Hovedskueplads. Da Stenbock efter sin Sejer 
ved Gadebusch trængte ind i Holsten for at forfølge de danske, og 
Russerne og Sachserne droge efter ham, kom et kritisk Øjeblik 
for G. som Leder af den gottorpske Politik. Samtidig med at 
Administratoren skriftlig havde lykønsket Stenbock til hans Sejer,
havde G. personlig i Flensborg givet Kong Frederik højtidelige 
Forsikringer om, at Gottorp vilde bevare Nevtraliteten. Men det 
var dog netop dette, G. og den gottorpske Regerings andre 
Medlemmer ikke gjorde, da det kom til Stykket. For at hjælpe 
Stenbock, der var i Fare for at blive omringet fra alle Kanter og 
allerede var naaet til Frederiksstad, besluttede de at imødekomme 
hans Ønske om, at Fæstningen Tønnings Porte maatte blive 
aabnede for ham. Der sluttedes en hemmelig Traktat med ham 
herom (af Dato 23. Jan. 1713); men for at Frederik IV ikke skulde 
kunne opfatte det som et Nevtralitetsbrud, lavede man en falsk 
Ordre, som den umyndige Hertug Carl Frederik ovre i Sverige, 
hvor han opholdt sig, skulde have skrevet 23. Juli 1712. Ved den 
blev det befalet Kommandanten i Tønning, under Straf af Ære
og Liv, i paakommende Tilfælde at optage Stenbock og hans 
Tropper i Fæstningen. G. og hans Kolleger haabede, at Kommandanten 
skulde rette sig herefter, og at man saa bag efter, naar de 
danske klagede over Nevtralitetsbrud, kunde kaste Skylden paa ham 
som den, der havde adlydt en umyndig Fyrstes Ordre. Men 
uheldigvis slog Fiffet fejl. Da to holstenske Gehejmeraader overbragte 
Kommandanten denne Ordre, nægtede han at adlyde, med mindre 
han fik Befaling af Administratoren dertil. Denne Befaling maatte
de da rykke frem med, og hermed havde den Gørtzske fine Plan 
faaet et Knæk. Fik de danske en Gang alle Aktstykkerne i deres 
Haand, vilde den gottorpske Regering komme til at staa som den, 
der havde brudt sin Nevtralitet. Imidlertid gik det efter 
Overenskomsten med Stenbock, der 14. Febr. 1713 blev optaget i Fæstningen.

Strax herefter lod Frederik IV de gottorpske Lande besætte 
og sekvestrere. Dog lykkedes det G. med megen Snildhed at gjøre 
ham vaklende i sin Opfattelse af, at Gottprp havde brudt 
Nevtraliteten, og Kongen lovede at give Slip paa disse Landskaber,
hvis G. ved sin Mægling fik Svenskerne til at rømme Tønning 
paa en Maade, der fandt Kongens Bifald. Men G. gik underfundig 
til Værks, Frederik IV kasserede hans Mægling, og Stenbock maatte 
kapitulere (16. Maj 1713), uden at G. havde opnaaet noget.

Denne opgav dog ikke Spillet, I Forening med den svenske 
Statsmand og General Wellingk vilde han prøve paa at faa Preussen 
til at træde op imod Frederik IV. Han fik 22. Juni 1713 
sluttet en Traktat med Frederik Vilhelm I af Preussen, hvorefter 
preussiske og gottorpske Tropper skulde besætte Stettin og Wismar
og sikre de svensk-tyske Landes Nevtralitet, Preussen skulde virke 
for Gottorps Restitution og skaffe Sverige en antagelig Fred, medens 
det til Vederlag ved den endelige Fred skulde have Forpommern 
indtil Floden Peene. Desto værre for G.s Plan vilde den svenske
Kommandant i Stettin ikke rømme denne By, og derpaa trak 
Frederik Vilhelm sig tilbage. Saa søgte G. at skille Frederik IV 
fra hans allierede. Han traf Aftale med den russiske General 
Menzikof og den sachsiske General Flemming om, at de skulde 
erobre Stettin, og om at, naar det var sket, sachsiske Tropper i
Forbindelse med et Par i gottorpsk Sold staaende Regimenter skulde 
besætte Byen; Sachsen skulde da paatage sig at hjælpe Gottorp 
imod Danmark. Men næppe havde Svenskerne maattet forlade 
Stettin, førend Frederik Vilhelm meldte sig som lysthavende, og 
det maatte indrømmes ham at lade Tropper rykke ind i Byen. 
Han fik den som foreløbig Besiddelse indtil Freden, imod at han 
skulde sikre de svensk-tyske Landes Nevtralitet. Tillige var det 
Meningen, at han skulde tage Gottorp under Armene. Man havde 
imidlertid gjort Regning uden Zar Peter, hvem Frederik IV fik til 
at forkaste den sluttede Overenskomst. Herved var Frederik 
Vilhelm løst fra sin traktatmæssige Forpligtelse til Gottorp, og da 
Carl XII ikke vilde finde sig i, at han havde faaet sine Tropper 
ind i Stettin, førte Forholdene til, at den preussiske Konge blev 
Frederik IV's egen allierede. G.s Finesser havde kun voldt 
ham selv Nederlag. Han var ikke heldigere med andre Forsøg, 
han gjorde paa at faa fremmede Magter til at hindre den danske 
Konge i at faa Bugt med Tønning, som de danske stadig holdt 
blokeret. 7. Febr. 1714 maatte Byen kapitulere ved Sult, og nu 
kom de for G. og hans Kolleger i den gottorpske Regering højst
kompromitterende Aktstykker for en Dag, hvorved Nevtralitetsbruddet 
klart kunde godtgjøres. Oven i Kjøbet blev Zar Peter saa 
forbitret ved at høre derom, at han afbrød nogle Forhandlinger, 
G. ved Hjælp af en gottorpsk Diplomat, Bassewitz, havde aabnet 
med ham for at faa ham til at tage sig af Hertug Carl Frederik. 
Om denne Underhandling, saaledes som det har været paastaaet, 
har sigtet til at sætte Gottorperne paa Sveriges Trone i Steden for 
Carl XII, maa staa uafgjort hen. Et gjensidigt Bombardement af 
injurierende Skrivelser imellem G. og Bassewitz var Efterspillet til 
Underhandlingen. Da G. tillige skrev bidende Flyveskrifter imod 
Kongen af Preussens Ministre, forbød P'rederik Vilhelm ham 
Adgang til sit Hof.

Det var kun en krank Lykke, G. hidtil havde haft; men hans 
vidunderlige Elasticitet svigtede ham dog ikke. Da Carl XII kom 
hjem fra Tyrkiet til Stralsund og lod ham kalde til sig i denne 
By (1715), forstod han saaledes at vinde den svenske Konge, at 
denne fattede en næsten blind Tillid til ham. Han var i de sidste 
Aar af Carl XII's Regering baade hans vigtigste Diplomat og hans 
alt formaaende Raadgiver paa Finansvæsenets Omraade. I det 
enkelte vedrører hans Virksomhed som svensk Statsmand os ikke. 
Men naar i Almindelighed de Skridt, hvorved han søgte at 
oparbejde Kong Carls Sag, maatte faa Betydning for den dansk-norske 
Stats Magtstilling, saa gjaldt det særlig om den Plan, han lagde 
paa at skille Zar Peter fra Frederik IV. Med Kløgt benyttede han 
sig af den Spænding, der i Aaret 1716 havde udviklet sig imellem 
disse 2 Fyrster; han opnaaede under Zarens Ophold i Holland i 
Vinteren 1716-17 en Samtale med ham paa Slottet Loo, hvor de 
første Grundlinjer til en Overenskomst rimeligvis bleve dragne. 
Senere fik han i Aaret 1718 under de tit omtalte, men endnu ikke 
nøjagtig kjendte Forhandlinger paa Aalandsøerne Lejlighed til at 
arbejde for sin Plan. Men hans Tanke at skulle skaffe en Fred 
til Veje, hvorved Sverige gjorde Afstaaelser imod Øst til Rusland,
imod at det fik Vederlag i Norge, var allerede af den Grund 
uigjennemførlig, at Carl XII ingen Afstaaelse vilde gjøre til Rusland. 
Snart efter gjorde Kongens Fald fuldstændig Ende paa G.s 
Virksomhed baade som Diplomat og i andre Retninger. Den 
Hensynsløshed eller rettere Voldsomhed, hvormed han i det
aldeles udpinte Sverige havde skaffet Kongen de
finansielle Midler, han behøvede til sine sidste,
fortvivlede Anstrængelser, havde vakt en saadan
Forbitrelse imod G,, at han efter en Rettergang af
meget tvivlsom Retfærdighed maatte bestige Skafottet
20. Febr. (g. St.) 1719. v. G. ægtede 1704 Christine 
Magdalene Reventlow (d. 27. Juni 1713), Datter af 
Geheimeraad Ditlev R. (d. 1701) (XIV, 50) og Enke 
efter Geheimeraad Cai Rantzau til Nienhaus 
(f. 1650 d. 1704).

A. Hojer, Friedrich IV glorwürdigstes Leben. 
Hist. Tidsskr. 4. R. VI og 5. R. III. 
Allg. Deutsche Biographie IX.

E. Holm.

 s. Gjordsen.">

Gørtze, s. Gjordsen.



Gøtzsche, Henning Christopher, 1788-1872, Præst,
Søn af Sognepræst Hans Philip G. (f. 1752 d. 1829) og
Sophie Amalie f. Plesner (f. 1750 d. 1793), er født i
Jyderup 21. Sept. 1788, dimitteret fra Slagelse 1805
og tog theologisk Embedsexamen 1810. I 4 Aar var
han derefter Lærer ved Artillerikadetinstituttet,
til han 1814 blev Lektor i Dansk i Kiel. 1822 blev
han Sognepræst i Finderup i Holbæk Amt, og her virkede
han til Slutningen af 1868. Han døde 27. Maj 1872. Han
ægtede 1814 Johanne Marie Jacobsen (f. 1792 d. 1864),
Datter af Sognepræst Chr. Fred. J. i Stifts-Bjærgby. --
G. har skrevet et af Landhusholdningsselskabet med
dets 2. Guldmedaille belønnet Skrift: «And. Johansens
eller den brave Bondes Liv og Levned, fortalt af ham
selv» (1819), om hvilket det træffende blev sagt,
at de Personer, det handlede om, vare alle «Saadanne
gode, kjærlige, elskelige Væsener, de gjøre alle saa
megen Gavn, ere saa flittige, dydige og gudsfrygtige,
saa man tror sig ved Læsningen hensat paa en anden
Klode». Et andet Skrift af ham, «Forsøg til en
Læsebog for Almueskolerne» (1822), oplevede mange
Oplag (1863 udkom 9. Oplag).

Erslew, Forf. Lex.

L. Koch.

 1833-1901, Præst">

Gøtzsche, Karl Viggo, 1833-1901, Præst, 
Søn af den foregaaende. Født 15. Jan. 1833 blev han Student
fra Slagelse 1849 og theologisk Kandidat 1855. Efter
i nogen Tid at have været theologisk Manuduktør og
efter at have foretaget en Udenlandsrejse blev han
1861 Kateket i Fredericia og 1868 Sognepræst til
Sæby og Gjershøj paa Sjælland; i 1875 vendte han
tilbage til Fredericia som Sognepræst til Michaelis
Kirke med Annexet Erritsø, i hvilket Embede han
endnu virker. G. maa nærmest siges at tilhøre «Indre
Mission», men han hører til dem, som bestræbe sig for
ikke at være Partimænd, og som have arbejdet for,
at de forskjellige folkekirkelige Retninger kunne
mødes i Enighed. Til dette Formaals Fremme 
udgav han 1867-68 «Kirkeligt Maanedsblad». Han er Forfatter 
af «Det babyloniske Fangenskab, ti bibelske Foredrag» (1883), og 
af «Vor Herres Jesu Christi Gjenkomst, Bibellæsninger over Matth. 
24.» (1888); han har tillige været Medudgiver af «Forslag til 
Fornyelse af Salmebogens rituelle Del», 2. Udg. (1888). -- I 1861 
ægtede han Ane Marie Pouline Hjort, en Datter af Herredsfoged, 
Justitsraad S. C. F. H.; hun døde 18. Febr. 1885.

Elvius, Danmarks Præstehist. 1869-84 S. 125.

V. Schousboe.

 s. Gjøe.">

Gøye, s. Gjøe.


*


Haack, August Christian Wilhelm, 1788-1821, Skuespiller. 
Aug. H. fødtes 20. Dec. 1788 i Kjøbenhavn, hvor hans Fader, 
August Wilhelm H. (d. 1828) var Bud og Fyrbøder ved Hof- og
Stadsretten. Faderen ønskede, at Sønnen skulde gaa den 
akademiske Vej, men saa snart den dramatiske Skole oprettedes i 
1804, meldte denne sig der, blev antaget og debuterede ved Skolens 
2. offentlige Forestilling paa Hoftheatret 15. Maj 1806 som 
Aagerkarlen Puf i Ewalds «Harlekin Patriot». Den ikke almindelige
Evne for nøjagtig Fremstilling af Gammelmandsvæsen, han her 
viste, skaffede ham hurtig mange Roller, saa vel i dette som i 
andre Fag. I 1810 udførte han saaledes med Glans Per Degn i 
«Erasmus Montanus», ansattes s. A. som kgl. Skuespiller, og fra 
nu af voxede hans Evner med hver ny Rolle; i Sommeren 
1819 besøgte han med offentlig Understøttelse tyske og franske 
Theatre. Den danske Scene nød ikke længe Gavn af de paa 
denne Rejse indvundne Kundskaber, thi den Tilbøjelighed for 
Flasken, som længe havde været at spore hos ham, tog nu saa stærkt 
til, at han jævnlig forsømte sine Theaterpligter; Overskou fortæller,
at han i 1820 for en Tjenesteforsømmelse af denne Grund idømtes 
Blaataarnsstraf, og at denne Ydmygelse ganske undergravede hans 
Viljeskraft. 11. Jan. 1821 spillede han Mester Jacob i «Den gjerrige», 
det blev hans sidste Optræden; d. 15. om Aftenen fik han
pludselig heftige Krampeanfald, og d. 18. døde han.

H.s Kunstnerfysiognomi synes præget af en hurtig Forstand, 
der i ungdommelig Selvtillid tror sig sine Omgivelser ikke lidt 
overlegen; denne Selvbevidsthed lod sig nemt anvende baade i 
Komediens og Tragediens Ramme, og den forklarer baade hans 
Fortrin -- den originale Opfattelse -- og hans Fejl -- den 
karikerende Overdrivelse. I Komedien krængede han Selvtillidens 
Vrangside frem, f. Ex. til Per Degns fedtede Degnekaglen i 
«Erasmus Montanus», til Jeronimus' forhippede Rangsyge i «Den 
honnette Ambition», til Don Ranudos dumstolte Fødselshovmod; i 
Tragedien derimod højnede og forædlede han Selvbevidstheden, 
f. Ex. til kjæk Trofasthed hos Hamund i «Hagbart og Signe», til 
alvorstung Værdighed hos Aanden i «Hamlet», til viljestærk 
Mandighed hos Macduff i «Macbeth».

H. ægtede 23. Avg. 1813 Jomfru Anna Sophie Aubertin (f. 24. Okt. 
1787); hun ansattes 1812 ved Theatret som Sangerinde, men opnaaede 
ingen Debut, da hun mistede Hørelsen, og afskedigedes ved 
Udgangen af Theateraaret 1820-21. Hun døde 1860.

Thaarup, Fædrenelandsk Nekrolog 1821-26. 
Overskou, Den danske Skueplads IV.

Arthur Aumont.



Haagen, Christian Wilhelm, 1792-1871, Bankdirektør,
en Søn af nedennævnte Politidirektør Hans H., fødtes i Kjøbenhavn 
21. Febr. 1792, blev 1809 privat dimitteret til Universitetet, tog 1812
theoretisk og 1813 praktisk juridisk Examen, var fra 1815-38 
Overretsprokurator i Kjøbenhavn og nød som saadan almindelig Tillid, 
blev 1836 Repræsentant i Nationalbanken, var fra 1838-69 en af 
Bankens Direktører, blev tillige 1841 Kurator for Waisenhuset, var 
fra 1854-59, da Missionskollegiet ophævedes, Medlem af dette, og 
fra 1854 til sin Død, 24. Jan. 1871, Meddirektør for Waisenhuset. 
Desuden var han fra 1851 indtil sin Død Medlem af Administrationen
for Kreditkassen for Husejere i Kjøbenhavn og fra 1860 til sin Død 
Medlem af Direktionen for det almindelige Brandassurancekompagni 
for Varer og Effekter. Ogsaa i det kommunale og det politiske 
Liv tog han til sin Tid virksom Del. Saaledes var han 
Borgerrepræsentant i Kjøbenhavn fra 1840-46, valgtes fra 1834 
gjentagne Gange til Stænderdeputeret for Kjøbenhavn og virkede i 
denne Egenskab bl. a. ivrig for Tallotteriets Ophævelse. 1842 blev 
han Etatsraad, 1862 Konferensraad. I sine yngre Dage nærede han
liberale Anskuelser, var Repræsentant for Selskabet til Trykkefrihedens 
rette Brug og gjorde sig særlig bemærket ved sit Defensorat for 
Professor David i den mod denne anlagte bekjendte Generalfiskalsag 
1835 (IV, 214). Men allerede i Slutningen af Christian VIII's 
Regering gik hans Anskuelse i mere konservativ Retning, og han blev 
efterhaanden en heftig Modstander af alle frie Rørelser. Det var 
derfor ganske naturligt, at han under det Ørstedske Ministerium i 
1854 blev konge valgt Medlem af Rigsraadet, en Stilling, som han 
beholdt indtil 1866. Han er Forfatter dels til et Par Lystspil, dog 
uden blivende Værd, dels til nogle politiske og finansielle Afhandlinger. 
21. Febr. 1820 blev han gift med Elise Agathe Ketty Kornerup 
(f. 17. Dec. 1798 d. 20. Jan. 1878), en Datter af Justitsraad, Kontorchef 
i General-Toldkammeret Christian K. og Anna Frederikke f. Müller. 

Erslew, Forf. Lex.

G. Kringelbach.



Haagen, Hans, 1754-1815, Politidirektør, 
er født 19. Dec. 1754 paa Christianshavn; hans Fader, Johannes H., var islandsk 
Kjøbmand og Brygger, hans Moder var Christiana Marthina f. 
Kjærulff. Han blev Student 1770, 1782 Prokurator, 1788 Søkrigsprokurør
og 1800 Politimester i Kjøbenhavn. 1804 blev han Etatsraad. 
I hans Tid indtraf Slaget paa Reden 1801 og Bombardementet 
1807, under hvilke han viste sig sin Post voxen, og navnlig under 
Bombardementet var han uafladelig paa Færde uden at tage Hensyn
til sig selv. Paa Grund af en Klage fra den preussiske Chargé 
d'affaires over, at 2 arresterede preussiske Skippere vare blevne 
ledsagede til ham af Politibetjente, og da H. paa sin Side ikke vilde
tage imod Udenrigsdepartementets Irettesættelse, modtog han 
Tilkjendegivelsen af Kongens allerhøjeste Misbilligelse og indgav 
derpaa sin Begjæring om Afsked, der bevilgedes 13. Jan. 1809, men 
14 Dage efter blev han udnævnt til Ridder af Danebrog og 1812 
til Generalavditør i Søetaten. Derpaa deltes Politimesterens 
Forretninger, saaledes at der blev en særlig Justitiarius i Politiretten, 
og Chefen for det exekutive Politi fik Titel af Politidirektør. 1814 
blev H. Politidirektør, men døde 3. Juli 1815. Han var en udmærket 
dygtig, hæderlig, elskværdig, tarvelig og godgjørende Mand, der var 
meget afholdt; derfor kunde hans Personlighed afholde Kjøbenhavnerne
fra Krænkelser mod General Peymann i Anledning af 
Overgivelsen 1807. Han blev 1786 gift med Anne Cathrine Mengs 
(d. 1836), hvis Fader, C. V. M., var Protokollist.

Erslew, Forf. Lex. Rubin, 1807-14 S. 618. 
Personalhist. Tidsskr. I, 297 ff.

O. Nielsen.



Haas, Johan Jacob Georg, 1756-1817, Kobberstikker,
3. Søn af nedennævnte Jonas H., var født i Kjøbenhavn 1756 (døbt 23. Juli). 
Han skulde være Kobberstikker ligesom Faderen og 2 ældre Brødre 
og besøgte allerede som Barn Akademiet, hvor han hurtig gjorde 
saa store Fremskridt i Kunsten, at han i 1776, mellem 20 og 21
Aar gammel, vandt den store Guldmedaille. Dermed fulgte der 
Ret til at komme til Udlandet som Akademiets «Pensionær», men 
Rejsestipendierne lode stundum vente længe paa sig og vare baade 
faa og smaa, for H.s Vedkommende saaledes kun 100 Rdl. K. aarlig 
i 2 eller 3 Aar. Skjønt man i Paris ikke skulde komme langt med 
denne ubetydelige Sum, gav H. sig dog trøstig paa Vejen til 
Frankrigs Hovedstad, ankom der til og opnaaede hurtig at komme
under den berømte N. de Launays Haand, hvor Clemens nogle 
Aar før havde været. Efter i 1781 at have faaet sit knappe Stipendium 
forøget og forlænget studerede H. kraftig videre og fuldendte 
i 1782 et vakkert Stik efter J. B. Pierres «Thracerkongen Diomedes 
opædes af sine egne Heste». Paa dette Stik blev H. Medlem af 
Akademiet i Paris og ligeledes (Jan. 1783) af Akademiet i Kjøbenhavn, 
til hvilken By han omtrent samtidig dermed vendte tilbage.
-- At være Medlem af 2 Akademier var nu meget godt og hæderligt 
-- det var end ikke vor Kunstskoles Direktør --, men nu 
gjaldt det for H. om at finde Sysselsættelse. Men det havde sine 
Vanskeligheder hermed, thi Tiden var kølig lige over for Kunst og 
Kunstnere, og Kobberstikkeriets gyldne Dage vare forbi. Tilmed 
var der ingen Mangel paa Kobberstikkere her hjemme, og det større 
Kunstnere end H. (Clemens, Preisler). H. søgte forgjæves om et 
Professorat ved Modelskolen, forgjæves om Pladsen som Arkivtegner 
efter Søren Abildgaard, forgjæves om Fribolig paa Charlottenborg; 
intet vilde i Begyndelsen lykkes for ham. Vel fik han Titel af 
Hofkobberstikker og en aarlig Understøttelse af Kongens Kasse, 
men med Arbejde var det kun saa som saa, og hans Kaar vare og 
bleve trange. I 1810 lykkedes det ham at blive Professor ved 
Modelskolen, ja han sejrede her endog over en Medansøger som Clemens
-- hvem H. stedse stod temmelig uvenlig lige over for, og med 
hvem han som Kunstner ingenlunde kunde maale sig --, men denne 
sene Medbør forbedrede ikke hans Kaar, han var fattig og blev 
fattig. Af hans Arbejder kan foruden ovenfor omtalte Diomedes 
nævnes hans «Elisa og den sunamitiske Kvinde», Lægen Winsløws 
Portræt efter Juel og hans «Udsigt over Store Bælt», efter P. Cramer. 
Hans Stik til Jfr. Biehls Oversættelse af «Don Quixote» og efter 
C. A. Lorentzens norske Landskaber ere af meget underordnet 
Betydning, skjønt navnlig de sidste i sin Tid sattes højt. -- H. var 
allerede en ældre Mand, da han i 1809 fik Tid og Raad til at 
gifte sig. Hans Hustru hed Johanne Christine f. Sønderup. H. døde 
i Kjøbenhavn 10. Maj  1817. Enken døde først 1835.

Kjøbenhavns Skilderie 1830, Sp. 739.
Weilbach, Konstnerlex. 
Meier, Wiedewelt S. 193.

F. J. Meier.



Haas, Johan Meno, 1752-1833, Kobberstikker, 
ældste Søn af nedennævnte Jonas H., var født i Hamborg 30. Maj 1752, men 
kom, 1 Aar gammel, med Forældrene til Kjøbenhavn, hvor han i 
en ung Alder frekventerede Akademiet og nød sin Faders og J. M. 
Preislers Undervisning. H. blev en frugtbar, men middelmaadig
Kunstner. De fleste af hans Stik her hjemme fra ere smaa beskedne 
Portrætter og Prospekter. I 1782 eller 1783 drog han til Paris, hvor 
han i nogen Tid arbejdede under N. de Launay, men kaldtes i 
1786 til Berlin, af hvis Kunstakademi han i 1793 blev Medlem efter 
et Par Aar før at have fuldendt sit bekjendte Stik «Hagars 
Forstødelse». H. opnaaede en meget høj Alder. Han døde i Berlin 
16. Okt. 1833. Hans Hustru, Birgitte Cathrine (f. 1758), var det 5. 
af den ypperlige holbergske Aktør M. U. Hortulans 7 Børn.

Kjøbenhavns Skilderie 1830, Sp. 740. 
Weinwich, Kunstens Hist. i Danm. og Norge S. 230. 
Weilbach, Konstnerlex.

F. J. Meier.



Haas, Jonas, 1720-75, Kobberstikker, 
var født i Nürnberg og fandt, efter i en Del Aar at have arbejdet i Hamborg (til 1752), 
som flere andre nürnbergske Kunstnere: Preisler, Tuscher, Wust, 
Keil, Regenfuss, Vejen til Kjøbenhavn, hvortil han ankom i 1753. 
Skjønt han var en meget maadelig Kunstner -- den ingenlunde 
kræsne eller forvænte Sandvig kalder hans Christian VI i 8° «et 
hæsseligt Stykke» og erklærer hans Poul Løvenørn, efter Brünnich, 
for «H.s Mesterstykke» --, slog han dog godt an her hjemme, 
blev meget sysselsat og ikke længe efter sin Ankomst her til 
udnævnt til Universitetets Kobberstikker (1755). Foruden en stor 
Mængde mindre Portrætter af samtidige eller afdøde Personer stak 
han til Thurahs «Bornholm», til Pontoppidans «Danske Atlas», 
Vignetter til Fr. Nordens Rejse o. m. Han havde i Hamborg ægtet 
Anna Rosine Fritsch, Datter af den bekjendte Kobberstikker F.; 
med hende havde han 4 Børn, af hvilke de 3, Meno, Jonas og 
Johan Jacob H., bleve Kobberstikkere. H. døde i Kjøbenhavn 
10. April 1775.

Weinwich, Kunstens Hist. i Danm. og Norge S. 142. 
Kjøbenhavns Skilderie 1830, Sp. 738. 
Weilbach, Konstnerlex.

F. J. Meier.



Haase, John Vilhelm Nicolai Anton Angelo, f. 1838, Redaktør. 
Angelo H. er født 3. Juli 1838 i Roskilde. Faderen, 
Joachim Christoper H., gift med Johanne Gotfrede f. Angelo, var først
Kjøbmand i Roskilde, senere konstit. Kancellist i Statsbogholderiet. 
Sønnen blev 1857 Student fra Metropolitanskolen. Hans juridiske 
Studier afbrødes ved Indkaldelse til Militærtjeneste i 1864, og efter 
Krigens Ophør ansattes han som Lærer ved de offentlige Skoler i 
Kjøbenhavn, i hvilken Stilling han endnu virker. 1870 ægtede han 
Julie Emma Biilmann (f. 21. Marts 1845). -- Allerede i 1863 var 
H. kommen ind paa journalistisk Virksomhed, i det han -- bl. a. 
sammen med Ungdomsvennen Vilhelm Topsøe -- stiftede det 
illustrerede Ugeblad «Sværmere»; kort efter ansattes han ved «Folkets
Avis», hvis Redaktionssekretær han var i 6 Aar, og i 1874 overtog 
han Redaktionen af Vittighedsbladet «Punch», som han nu har 
ledet i 18 Aar. Adskillige Oversættelser skyldes H. (R. Baumbachs 
«Guldmagerne» og «Krønniker»), og i 1888 udgav han «Historiske
Anskuelsesbilleder», der s. A. præmieredes paa den nordiske Kunst- 
og Industriudstilling i Kjøbenhavn og senere have vundet Anerkjendelse 
paa forskjellig Maade.

Sophus Bauditz.



Haastrup, Lauritz Nielsen, 1773-1866, Gaardejer, Digter, 
er født 6. Marts 1773 i Millinge, Svanninge Sogn (Fyn), hvor 
Faderen, Niels Rasmussen, var Fæstebonde. Han blev Soldat 1795, 
men opholdt sig hjemme den Tid, han ikke var i Tjenesten. 1801
indkaldtes han og deltog i Slaget 2. April. Han skrev da 3 
Krigssange, der vidne om, at han har været en mere end almindelig 
opvakt Karl; de bleve ogsaa paaskjønnede, i det Kronprinsen 
tilstod ham Afsked af Tjenesten og 100 Rdl. Grundtonen i dem er 
angivet i de to Linjer:

 «Saa giv du os i Sinde at stride mandelig,
 og skal vi Døden finde, saa giv os Himmerig.»

Han maa allerede da have været paavirket af den herrnhutiske 
Vækkelse, thi det næste Aar antoges han af kristelige Venner 
og Præster som Kolportør i Sjælland. 1803 nedsatte han sig 
efter Opfordring af Præsten U. C. Boesen som Bogbinder og 
Boghandler i Faaborg, hvor han blev Borgerrepræsentant, og 1818 
forpagtede han Vonsild Præstegaard i Slesvig. Præsten her, S. C. 
Salling, hørte ligesom Boesen til Herrnhuternes Venner. 1821 kjøbte
H. Gaarden Riglandseg i Ødis Sogn (Haderslev Amt) og 1842 en 
Gaard i Aagaard, Starup Sogn (Vejle Amt); her døde han 12. Marts 
1866 som Aftægtsmand hos sin Søn, Rigsdagsmand Andreas H. -- 
Han havde 1803 ægtet Maren Nielsen Møller, og 1829, samme Aar 
som hun døde, Ane Jensen Slaug, begge Gaardmandsdøtre, den 
første fra Millinge, den sidste fra Vorbasse. -- H. vedblev hele sit 
Liv at skrive Vers; baade ved Krigene 1807 og 1848 udgav han 
Krigssange, og 1801 lod han trykke et Hæfte «Aandelige Sange» 
(7. Opl. 1844). De ere skrevne paa flydende, let læselige Vers, men 
med mange Reminiscenser fra andre Salmer, i en noget herrnhutisk
Tone med stærk Fremhæven af Jesu Blod. Men baade Salmerne 
og Krigssangene vidne om, at han har været en ualmindelig begavet 
og oplyst Bonde.

Erslew, Forf. Lex.

L. Koch.



Haberdorph, Matthias Albert, 1698-1762, Præst, 
fødtes i Kjøbenhavn. Hans Forældre kjendes ikke. Han deponerede fra 
Frederiksborg 1717, tog Attestats 1723 og prædikede til Dimis 1724, 
men fik et Testimonium fra H. Gram saa slet, som det var muligt. 
Det kan derfor være rimeligt, at han har ført et vildt Studenterliv, 
og at et Ar, han bar til sin Dødsdag, hidrørte fra en Duel. Han 
gik ubefordret til 1730, da han ved en Ansøgning paa Vers erholdt 
Konrektoratet i Bergen og fik Præsteembedet ved Hospitalet forenet 
dermed. 1741 blev han resid. Kapellan til Domkirken, 1747 Sognepræst 
til Nykirken og 1749 Konsistorialraad samt 1755 Professor 
theol. extraordinarius. 1759 blev han Stiftsprovst i Christiania, i 
hvilket Embede han døde pludselig 22. Juli 1762. H. banede sig 
Vej til Embede ved Giftermaal (1730) med Maria Laurentia Müller 
(f. 1708 f 28. Okt. 1766), Datter af Mag. Ditlev M., Sognepræst til 
Birkerød, hvis Broder, Marcus M., var Biskop i Bergen. Han slog
sig til Pietisterne, men det var ikke af Fromhed, da han i alle 
sine Embeder i Bergen og Christiania laa i uafbrudt Strid med 
overordnede, Embedsbrødre og Menighederne, der maatte lide 
meget under hans idelige Misbrug af sin Myndighed. Gjentagne 
Gange fik han skarpe Irettesættelser fra General-Kirkeinspektionen
og Biskopperne, men de havde ingen Virkning, -- maaske fordi 
han havde mægtige Velyndere. Han siger saaledes i et Digt over 
Grevinde Holstein, at han havde været Gjæst ved hendes Bord. 
Han skal have været en begavet Taler og fik 1747 et meget 
anbefalende Vidnesbyrd for Dygtighed af Biskop Bornemann. Pietismen 
synes han at have holdt fast ved til det sidste, og endnu Aaret før 
sin Død ansøgte han om, at Pontoppidans Salmebog maatte 
indføres til almindelig Brug i Rigerne -- eller dog i det mindste i 
hans Provsti. Medens han efter sin sidste Biskops Erklæring «hel 
forargeligen forsømte sit Embede », vidste han altid at passe sine 
Indtægter, saa han ved sin Død efterlod den betydelige Formue 
20000 Rdl. Hans Liv og Gjerning er et af de tristeste Billeder fra 
Pietismens Dage. Hans Navn er forsvundet, men en ikke liden 
Efterslægt efter ham lever i Norge. Den bekjendte Oberst L. F. 
Brock (III, 92) var hans Dattersøn.

Kirkelig Kalender, Kra. 1876, S. 160 ff. 
(Norsk) Hist. Tidsskr. 2. R. II, 113 ff. 
Luth. Ugeskrift 1877, II, 29. 

D. Thrap.



Hack, Anders, d. 1534, s. Gyldenstjerne (ovfr. S. 370).



Hack, David Thorstensen, --1302, Drost. 
D. T. var vistnok en Søn af Thorsten H., der nævnes 1241; en Broder til ham 
var rimeligvis Ærkebispen Thrugot Thorstensen, og man ser ogsaa, 
at han stod i Frændskab til Grev Jacob af Halland. Han fremtræder
allerede i Erik Glippings Tid; efter dennes Drab sluttede 
han sig nøje til det kongetro Parti og blev en af Dronning Agnes' 
vigtigste Raadgivere under Erik Menveds Mindreaarighed. Da Drost 
Peder Hoseøl blev taget til Fange af Hertug Valdemar under et 
Sammenstød i Foraaret 1289, udnævntes D. T. til Drost; som
saadan lod han s. A. den norske Sørøver Alf Erlingsen henrette ved 
Helsingborg; 1292 traadte han dog atter tilbage for Peder Hoseøl. 
Ved Forliget med Norge 1295 blev han tiiskikket til at være 
Voldgiftsmand mellem Kongen og Hertug Erik af Halland; 1299 hørte
han til dem, der gik i Borgen for Lejdebrevet for Jens Grand. 1302 
døde han, «tro mod sin Konge», som det hedder i Esromaarbogen. 
-- Det vides af en samtidig Aarbog, at D. T. i 1288 var forlovet 
med Frøken Ingrid i Sverige, en Datter af Svantopolk Knudsen, 
Valdemar Sejers Sønnesøn; i Marts Maaned i det nævnte Aar blev 
Ingrid imidlertid bortført af Vestgøtalagmanden Algots Søn Folke, 
der flygtede med hende til Norge. Denne Daad er bleven besunget
i Folkeviser, der kjendes baade fra Danmark, Norge og Sverige, 
og det er sandsynligt, at naar Visen om Mindrealfs Endeligt 
fortæller, at Alf blev kjendt og fængslet af sin gamle Skolefælle 
«Bendit Rimaardsen», saa har her oprindelig staaet D. T.s Navn; 
det vilde derved blive forstaaeligt, at Aarbøgerne saa stærkt betone 
Drostens Rolle ved Alfs Henrettelse. 

Grundtvig, Danm. gml. Folkeviser Nr. 180-81. 
(Svensk) Hist. Tidskr. 1891, S. 294 ff. 

Kr. Erslev.



Hack, Erik, d. 1536, s. Gyldenstjerne (ovfr. S. 370).

 --1555> Mathematiker og Musiker">

Hack, Mads, --1555> Mathematiker og Musiker, 
dansk af Fødsel, blev 1539 ansat som Lektor i Mathematik ved Kjøbenhavns 
Universitet, i hvilken Egenskab han tillige holdt Forelæsninger over 
Musikken. Ved Universitetet afholdtes ogsaa praktiske musikalske 
Øvelser med de studerende og Drenge fra Latinskolen, og det ses, 
at H., der samtidig skal have forestaaet det kongelige Kantori, 
med et efter den Tids Forhold ret talrig besat Kor har opført 
Musikstykker af egen Komposition ved højtidelige Lejligheder, 
saasom i 1540 ved Dronning Dorotheas Kirkegang efter Hertug Magnus' 
Fødsel. Et enkelt Vidnesbyrd om hans Færdighed i Kompositionen, 
en «Fuga» (o: Kanon) for 5 Stemmer, findes endnu bevaret 
i Kantoriets Nodebøger. H. havde studeret i Wittenberg, ved hvis 
Universitet han blev indskreven i Vinterhalvaaret 1532-33, og
formodentlig var det ogsaa her, at han erhvervede sig Magistergraden; 
i Nürnberg udgav han 1537 et lille versificeret latinsk Skrift af 
astronomisk Indhold. For at tilegne sig grundigere Kundskaber 
rejste han i 1545 atter til Udlandet, hvor han strax efter sin 
Ankomst til Wittenberg blev angreben af en farlig og langvarig 
Sygdom. Det følgende Aar havde han dog overstaaet denne og fortsat 
sin Rejse. Hjem til Danmark kom han ikke mere, men døde udenlands 1555.

Rørdam, Kbhvns Universitets Hist. 1537-1621 I, 563 ff.

V. C. Ravn.



Hack, Niels, --1508, til Hikkeberg i Skaane, Rigsraad,
Søn af Mogens H. til Hikkeberg og Lene Rønnov, deltog 1481 i 
Mødet i Kalundborg i Anledning af Kong Hans' Valg, nævnes i 
det mindste fra 1487 af som Rigsraad og forekommer hyppig i 
Tidens Statsakter. Han var gift med Tale Brostrup, Datter af 
Hans B. til Tommerup, Broder til Ærkebiskop Jens B., efter hvis 
Død 1497 han strax kom i en heftig Fejde med dennes Eftermand,
Birger Gunnersen (s. ovfr. S. 311), i Anledning af Kirkens Ejendomme, 
som N. H. med stor Voldsomhed synes at have bemægtiget sig og 
lagt dels til Hikkeberg, dels til Børringe Kloster, som han havde 
i Forlening af Kong Hans. I Aaret 1501 indgav Ærkebispen en 
voldsom Klage over ham og Poul Laxmand efter forudgaaede heftige 
Scener paa Helsingborg Slot i Kongens Nærværelse. Den Beskyldning 
for Højforræderi, som Ærkebispen fremsatte mod Hr. Laxmand og den 
rige Oluf Stigsen (Krognos) til Bollerup med flere for Ytringer under 
et Møde 1500 paa Sølvitsborg, netop som P. Laxmand og N. H. 
kom tilbage fra Kalmar, synes ogsaa at have omfattet N. H. Dog 
havde denne netop i Avg. - Sept. 1501 i et Brev opfordret Sveriges
Raad til ikke at gjøre Oprør, før Sagen først havde været indanket 
for alle 3 Rigers Raad. 1502 deltog N. H. tillige med Ærkebispen 
ogsaa i Rigsraadsdommen over den myrdede Poul Laxmand og blev 
omtrent paa denne Tid forlenet med Holbæk. 1505 deltog han i 
det store Kalmarmøde, hvor det danske og norske Rigsraad fældede 
Dom over Sten Sture og det svenske Rigsraad. -- Sammen med 
Poul Laxmand og Oluf Stigsen havde N. H. omtrent 1501 kjøbt en
Broderlod i Mogenstrup, der ellers tilhørte hans Fætter, «unge Niels 
Hack»; men den voldsomme Mand skulde faa et brat Endeligt. 
Til 6. Jan. 1508 var han tillige med Ærkebispen, det øvrige 
Rigsraad og en stor Del Skaanske Adelsmænd tilsagt til Møde med 
Kongen paa Helsingborg Slot; men 8. Jan. kom Kongens Fodermarsk, 
den afdøde Oluf Stigsens Svigersøn Anders Bille, «for Skade» 
og slog ham ihjel. Stridens Aarsag kjendes ikke. Hans Frænde 
Henrik Krummedige overtog Værgemaalet for Enken og Børnene, 
og Anders Bille maatte kjøbe sig Fred af Slægtningerne med en 
umaadelig Bøde i Penge og Jordegods, der tyngede paa ham i en 
lang Aarrække. Sagen med Slægtningerne afgjordes først 1513 paa 
det store Møde i Kjøbenhavn, hvor Christian II's Haandfæstning 
udstedtes, samtidig med at Poul Laxmands Slægtninger ogsaa søgte 
at bevise dennes Uskyld. Med Kong Hans og Kirken (Ærkebispen)
havde And. Bille tidligere faaet Fred, men Straf havde han ikke 
lidt. Naar menige Danmarks Raad i Anledning af den nye 
Haandfæstnings Vedtagelse i Juli 1513 klager over Kong Hans: «Nogle 
af vore Medbrødre ere komne paa Kongens Skrivelse og mistede 
Halsen derover, og ingen Ret er eftergangen», sigtes der herved 
ikke blot til Poul Laxmand, men ogsaa til N. H. og maaske flere. 
-- Hans Datter Helle H. blev gift med Rigsraad Holger Ulfstand 
til Skabersø, der saaledes blev Ejer af det store Hikkeberg.

Danske Mag. 3. R. II. 
Skånska Herregårdar III: Häckeberga. 
Brasch, Gl. Eiere af Bregentved S. 84 ff. 113 ff. 
Saml. t. Skånes hist. II (1874), 4 ff.; III (1875), 159 ff. 
Ældste Archivregistraturer IV, 291 ff.

A. Heise.



Hack, Niels, --1524, Søn af David H. til Mogenstrup,
var Fætter og Svoger til Ovenstaaende «gamle Niels H. til Hikkeberg», 
i det ogsaa han var gift med en Datter af Hans Brostrup. Raa, 
voldsom, ødsel, forfalden til Spil og Væddemaal satte «unge N. H. 
til Mogenstrup» efterhaanden sine Ejendomme over Styr. 1512 
solgte han Mogenstrup til den voldsomme Torben Oxe, dog med 
Tilbagekjøbsret inden en vis Frist; imidlertid beholdt han Gaarden 
i en Slags Forlening. Da han imidlertid paa ny solgte Gaarden
til sin mægtige Frænde Hr. Henrik Krummedige, der forstrakte 
ham med Penge, inden han var løst fra sine Forpligtelser til Torben 
Oxe, fulgte heraf en langvarig Rettergang og aaben
Fejde mellem alle 3 Adelsmænd, hvorunder N. H. snart
sluttede sig til den ene, snart til den anden, men
hvoraf Følgen blev, at Henrik Krummedige beholdt
Gaarden. 1515 truede Torben Oxe ham endog paa Livet,
og 1517, kort før Torben Oxes Fald, maatte N. H. ogsaa
afstaa til ham sit store Pant i Lindholm Slot,
hvormed han var bleven forlenet allerede af Kong
Hans. Imidlertid havde N. H. i høj Grad forbitret den
Skaanske Adel og Gejstlighed ved 1514 at tage Almuens
Parti mod Adel og Prælater i Anledning af Brugen
af de store Skaanske Almindinger og havde ved sine
Breve og Vidnesbyrd fremkaldt en for Almuen gunstig
Afgjørelse af Christian II. I Strid med sine jævnlige
sluttede han sig til Christian II, begav sig ved
Kongens Flugt 1523 til Malmø, foretog i Spidsen for
Malmø Borgere og Bønder et Overfald paa den Skaanske
Adel, der var forsamlet paa Skabersø, blev i Byen
under den følgende Belejring og vedblev at staa i
Forbindelse med den landflygtige Konge. 10. Avg. 1523
dømte Rigsraadet derpaa hans Breve og Vidnesbyrd fra
Almindesagen for løgnagtige og magtesløse. Ved Malmøs
Overgivelse i Jan. 1524 søgte han Tilflugt i et af
Byens Klostre uden at hylde Frederik I inden den
givne Frist. 26. Febr. dømte Rigsraadet ham derfor
fra Livet; et indtrængende Brev, hvori han havde
søgt Beskyttelse for sig, sin Hustru og sine Børn
hos sin Frænde og Fjende Henrik Krummedige, forblev
uden Virkning. Først 1. Avg. skal han dog være bleven
greben i Malmø og henrettedes derpaa 6. Avg. 1524
i Kjøbenhavn. Allerede Samtiden betragtede ham som
et politisk Offer for hans Standsfællers Had, og
Eftertiden har godkjendt denne Dom.

Danske Mag. 3. R. II, 132. 135 ff. 
(hvor dog gamle og unge N. H. paa en uheldig Maade ere forvexlede). 
Allen, De tre nord. Rigers Hist. IV, 2, 185 ff. 558.

A. Heise.



Hack, Peter, d. 1659, s. Hake.



Hack, Thrugot Thorstensen, d. 1280, s. Thorstensen.



Hacquart, Philip, o.1616-1698, Livkirurg, 
efter sit Navn og sin katholske Trosbekjendelse at dømme
utvivlsomt en Udlænding, blev 1655 ansat som Badskær
paa Holmen, i Tøjhuset og Provianthuset og 1658 som
kongelig Livbarber, i hvilken Stilling han skulde
følge Kongen paa Rejser. Under Christian V kaldes han
Livkirurg. Han har vistnok ogsaa været i Christian
IV's Tjeneste, da han siges at have tjent 3 danske
Konger. Han omtales som en dygtig 
og meget brugt Kirurg; for øvrigt vides kun lidet om
ham. Med sin Hustru,Catherine Hedevig Lorentzen, havde
han adskillige Børn, af hvilke 5 Døtre og 1 Søn 1692
opholdt sig udenlands. Han døde 23. Maj 1698, 82 Aar
gammel, i Kjøbenhavn, hvor han Tid efter anden havde
ejet forskjellige Gaarde. 

Ingerslev, Danmarks Læger og Lægevæsen II, 91.

G. L. Wad.



v. Hadersleben, Jens, s. Løvenklau.



Haderup, Victor Frants Nachtegall, f. 1845, Læge. 
H. er en Søn af Dr. med. Ernst Julius H. og
Therese Rasmine f. Nachtegall (Adoptivdatter af
Professor V. V. F. F. N.) og fødtes i Vesterborg paa
Laaland 25. Juli 1845. Dimitteret fra Nykjøbing Skole
i 1863 tog han Lægeexamen i 1871, var derpaa Kandidat
paa Kommunehospitalet og virkede i de følgende
Aar som praktiserende Læge forskjellige Steder paa
Øerne. Efter at have uddannet sig som Tandlæge i
Berlin og Kjøbenhavn oprettede han her i 1878 en
Klinik for Mund- og Tandsygdomme, blev i 1880 Medlem
af Kommissionen for Tandlægeexamen, 1881 Formand for
Dansk Tandlægeforening, 1884 Læge i sit Specialfag
ved Poliklinikken for ubemidlede og Medlem af sammes
Bestyrelse, 1885 Medlem af Kommissionen for Ordning af
Tandlægevæsenet i Danmark, var i flere Aar Medredaktør
af «Skandinavisk Tidsskrift for Tandlæger», blev i
1888 Leder af den theoretiske Undervisning ved den
nyoprettede Tandlægeskole og tog s. A. Doktorgraden,
Han foretog flere Studierejser og repræsenterede
sit Specialfag ved forskjellige internationale
lægevidenskabelige Kongresser. I sit Specialfag,
ligesom ogsaa paa andre lægevidenskabelige Omraader,
har han publiceret forskjellige Afhandlinger. Han
indgik Ægteskab 1. (1872) med Moderens Adoptivsøster
Mathilde Valborg Nachtegall (f 11. Febr. 1880), Datter
af nævnte Professor N., 2. (1882) med Michaela Johanne
Meincke, f. Bartholin, Datter af fhv. Forpagter,
Fideikommisbesidder C. G. B. Eichel og Enke efter
Forpagter, Cand. jur. C. J. M.

Carøe og Selmer, Den danske Lægestand, 6. Udg.

Jul. Petersen.



Haelwegh, Albert, --1673, Kobberstikker, 
var trods Navnets Form sandsynligvis af dansk Familie, da det
forekommer adskillige Gange i den nærmest foregaaende
Tid, navnlig i Roskilde og Omegnen deraf. Han maa
sikkert være født ved Aarhundredets Begyndelse,
men hans Fødselsaar kjendes lige saa lidt som hans
Forældre. Umuligt var det ikke, at den ndfr. nævnte
Læge Esben 
Nielsen Halveg var hans Fader. H. har uden Tvivl i Udlandet 
tilegnet sig den udmærkede Dygtighed i Kobberstikkerkunsten, der 
gjør ham til en af Datidens, ikke blot her i Danmark, fremtrædende
Mestre, medens hans Betydning for Fædrelandet tillige er saa 
overordentlig i personalhistorisk Henseende ved den Række Portrætter 
af samtidige Stormænd, hans dygtige Gravstik har gjengivet. 1647 
blev han kongelig Kobberstikker og s. A. tillige Universitetets, og 
fra 1655 fik han 200 Rdl. d. K. aarlig, mod at han, uden yderligere 
Arbejdsløn, skulde udføre alt Kobberstikkerarbejde, Kongen maatte 
ønske. I 1670 havde han, som var gift med Anne Hansdatter, en 
Søster til Maleren Wuchters' Kone, en langvarig Strid med denne 
sin Svoger, dels om gjensidigt Udlæg, dels om en Arv efter Wuchters' 
afdøde Hustru. H. nævnes sidste Gang i de kgl. Regnskaber 
under 15. Marts 1673 for et Tilgodehavende af 28 Rdl. Omtrent 
et halvt Aar efter er han død, thi under 4. Sept. 1673 meddeles 
kgl. Tilladelse til, at hans Lig efter Datidens Skik maa begraves 
om Aftenen. H. har i Tiden 1643-72 stukket 91 Blade, til Dels 
i stort Format, næsten udelukkende Portrætter efter Malerne Carl 
van Mander, Wuchters, H. Ditmar o. fl., samt Kobberne til Simon 
Paullis «Flora Danica» og et anatomisk Blad (Værk?). Portrætterne 
nævnes i Suhms Nye Samlinger til den danske Historie IV. 

Kjøbenhavns Skilderie 1830, Sp. 402 ff. 
Weilbach, Konstnerlex.

Ph. Weilbach.



Haffner, Adam Mogens Wenzel, 1774-1844, Officer, 
Søn af Oberstlieutenant Reinhold Jacob H. (f. i Slesvig 1733, d. l806) og 
Vibeke Margrethe f. Wildenradt (f. 1744 d. 1817), er født i Kjøbenhavn 
5. Marts 1774 og blev Artillerikadet 1782, Stykjunker 1788,
Sekondlieutenant 1791 og Premierlieutenant ved Artillerikorpset 1794. 
Gjennem sin 4 Aar ældre Broder Wolfgang H. (s. ndfr.), hvem han 
i lang Tid fulgte fra Stilling til Stilling, kom han omtrent ved dette 
Tidspunkt i Berøring med Kronprinsen, hvis Yndest han vandt ved 
sine gode Kundskaber, sin overordentlige Flid og den noget 
omstændelige Grundighed, hvormed han søgte at trænge til Bunds i 
de ham overdragne Forretninger. 1800 fik han Ansættelse ved 
Landkadetkompagniet som Tegnemester, afløste 1801 sin Broder 
som Aide-Generalkvartermester og blev 1802 samtidig med 
Udnævnelsen til Kapitajn ansat som Lærer i Artilleri og Fortifikation ved
Artilleriinstituttet. I Tiden mellem 1802 og 1806 foretog han 3 til Dels 
længere Udenlandsrejser for at sætte sig ind i Tjenesten ved 
fremmede Hære. Om alt, hvad han paa disse Rejser oplevede, holdt 
han med den største Samvittighedsfuldhed Kronprinsen underrettet 
i vidtløftige Rapporter, i Regelen ledsagede af Uddrag af alle mulige 
Reglementer og Forskrifter og med hans egne hertil knyttede
Bemærkninger og Forslag. Ved Krigens Udbrud i 1807 var han 
ansat i Hovedkvarteret i Holsten, men sendtes efter Katastrofen ved 
Kjøge til Castenschiolds Korps som Stabschef, blev 1808 Major og 
Overkvartermester i Generalstaben og attacheredes Marskal 
Bernadotte samt udnævntes i 1810 til Chef for Toldlinjen paa Holstens
Grænse og tillige til Kommandant i Altona. H.s Evner forsloge 
ikke til Bestridelsen af denne Post, der ved Hamborgs Indlemmelse 
i det franske Kejserrige var bleven af Vigtighed, og hvis Betydning 
i betænkelig Grad forøgedes, da vor avtokratiske Styrelse ikke skyede 
at lade Postens Indehaver være direkte Mellemmand mellem sig og 
de fremmede Statsmyndigheder paa Grænsen. Det var ikke paa 
Flid, det skortede. De omfangsrige Brevskaber, egenhændig skrevne 
i hans knudrede, ubehjælpsomme Stil, som han næsten hver Postdag 
afsendte til Kjøbenhavn, bære noksom Vidne om det utrolige 
Slid, han paalagde sig, men han savnede Overblik, forstod ikke at 
begrænse sig og synes tvært imod at have fundet et vist forfængeligt 
Behag i at spille en Rolle og at blande sig i Sager, der kunde
have været ham uvedkommende. Saa længe den franske 
Magtstilling var uantastet, gik det dog nogenlunde, men da i 
Begyndelsen af 1813 de russiske og svenske Hære nærmede sig 
Nedreelben, og Pendulen i den danske Regerings Politik begyndte at 
svinge mellem Forbund, Nevtralitet og Fjendskab med Frankrig, 
tabte han Fodfæstet. Gjentagne Gange kom han til at handle stik 
imod Kongens Ønsker og til paa det alvorligste at krydse Regeringens 
Planer, og i Slutningen af Maj blev han afsat fra sin Post og kaldt 
til Kjøbenhavn. Han fik her Valget mellem at stilles for en Krigsret 
eller tage imod Straf efter Kongens Afgjørelse, foretrak det sidste, 
og idømtes en kortvarig Fæstningsarrest. 

H., der 1812 var forfremmet til Oberstlieutenant, indtraadte nu 
som tjenstgjørende Generalkvartermester-Lieutenant i Generalstaben
og blev her Oberst 1816, Kommandør af Danebrog 1822. Nogle Aar 
havde han Sæde i Militærkommissionen i Frankfurt. 1823 
udnævntes han til Chef for Artillerikorpset, og 1828 fik han Generalmajors
Rang. H., som i over 20 Aar ikke havde gjort Tjeneste i 
det Vaaben, for hvilket han nu var Chef, synes at være bleven 
fremmed for dets Tarv. Hans Bestyrelse gav i hvert Fald 
Anledning til Misfornøjelse, i den Grad endog, at 16 Artilleriofficerer 
indgave Klage derover til Frederik VI. Der blev nedsat en 
Undersøgelseskommission, hvis Resultater dog ikke kjendes, men Sagen 
foranledigede H. til at søge sin Afsked, og Aaret efter (1832) stilledes 
han à la suite i Armeen med Ventepenge. 1840 tildelte Christian VIII 
ham Storkorset.

H. blev Kammerherre 1815. Han var 2 Gange gift: 1. med 
Cathrine Vendelia f. Møller (døbt i Kjøbenhavn 28. Juli 1773, d. i 
Frankfurt 2. Sept. 1820), Datter af Hofkonditor Johan Matthias M. 
og Christiane Henriette Marie f. Berling; 2. med Anna Lucretia f. 
Lytton (d. 1842), Enke efter Skifteforvalter paa St. Thomas Christian 
Tøger Carl Wormskjold (f. 1790 d. 1829). Han  døde i Kjøbenhavn 
19. Marts 1844.

Erslew, Forf. Lex. 
C. Th. Sørensen, Kampen om Norge I, 70 ff. 
Medd. fra Krigsarkiverne II-V. 

S. A. Sørensen.



Haffner, Johan Wolfgang Reinhold, 1770-1829, Officer,
Broder til foranstaaende, er født 24. Jan. 1770, blev i ung Alder 
optaget som Kadet i Artillerikorpset, her Stykjunker, 1786 
Sekondlieutenant, 1787 Premierlieutenant, 1794 Kapitajn. 1799 indtraadte
han i Generalkvartermesterstaben, hvortil han nu saa godt som 
udelukkende forblev knyttet i Resten af sin Tjenestetid, som 
Aide-Generalkvartermester og udnævntes 1801 til Generalkvartermester-Lieutenant,
1807 til Major. Under Troppesamlingen 1805 forrettede
han Tjeneste som Adjudant hos Kronprinsen og var samtidig Chef 
for det ridende Kompagni i den danske Artilleribrigade. 1808 blev 
han Generalkvartermester-Lieutenant (Oberstlieutenant) i den nye 
Generalkvartermesterstab, 1809 Oberst, Generalkvartermester for 
Hæren samt Chef for Guidekorpset og Medlem af Defensionskommissionen,
1812 Generalmajor, 1817 Storkors af Danebrog, 1829 
Generallieutenant.

Som Generalkvartermester var H. altsaa sammen med og næst 
efter Generaladjudant Frants Bülow (III, 281) Kongens fornemste 
militære Raadgiver under den sidste Del af Krigsperioden 1807-14. 
Hans Virksomhed har dog nærmest været den rent faglige, som 
ligefrem fulgte af Stillingen, og naar undtages en større Opsats, 
skreven af ham i Juli 1809, hvori han for Prins Christian Frederik 
fremsætter sine Tanker om Landets, særlig Sjællands, Forsvar, efter 
at den gunstige Lejlighed i den forløbne Vinter til at gaa angrebsvis 
til Værks var bleven forsømt, ses det ikke, at han har fundet 
Anledning til at give sig videre af med Planer til Krigsførelsen, eller 
at han har haft nogen paaviselig Indflydelse paa Kongen i saa 
Henseende. Stærkt Beslag paa hans Tid i hin Periode lagde det 
med Generalkvartermesterstaben i 1810 forbundne Bureau for Armeens 
Forplejning. Som Chef herfor havde han under Landets fortvivlede 
Pengeforhold et brydsomt Arbejde, fornemmelig i 1813 med at 
proviantere Fæstningen Gluckstadt og end mere i 1814, da en ny Krig ved 
Christian Frederiks Vægring ved at opgive Norge stilledes i Udsigt, 
og det var overdraget ham i Forening med Prins Frederik af Hessen 
at forberede Hærens Gjenopstilling i Fyn og i Hertugdømmerne.

H. blev Kammerherre 1810. Han var gift med Anna Margrethe 
f. Kaasbøll (f. 1789 d. 22. Juli 1849). Ved Kjøb blev han 1812 Ejer 
af Hovedgaarden Egholm i Kjøbenhavns Amt, og af denne med 
tilliggende Gods oprettedes 1831 et Stamhus for hans Descendenter. 
Han døde 10. Avg. 1829.

S. A. Sørensen.



Haffner, Wolfgang, 1810-87, Politiker, 
var Søn af sidstnævnte og født 10. Sept. 1810 i Valby. I H.s Liv træder baade 
det militære og det politiske Element stadig i Forgrunden. Men 
medens hans Hovedinteresse laa paa det militære Felt, er det som 
Politiker, han har sin Betydning i Danmarks Nutidshistorie. 15 Aar 
gammel traadte han ind i Militæretaten som Sekondlieutenant à la 
suite ved Livregimentet Kyrasserer, hvorfra han 3 Aar senere, efter 
i Mellemtiden at være bleven Kammerjunker, gik over til Hestgarden 
i samme Stilling. Længere end til Ritmesterchargen naaede 
H. dog ikke, da Bestyrelsen af Stamhuset Egholm kaldte ham bort
fra Officersbanen. Han tog sig med Iver af Godsets Administration 
og afløste i Aarene 1844-49 Hoveriet, altsaa før dettes Afløsning 
ved Lovene af 1850 blev Gjenstand for Lovordning. Samtidig 
var han et virksomt Medlem af Stedets kommunale Raad, i hvilke
han bevarede sit Sæde i en lang Aarrække, efter at han havde 
faaet en videre Arbejdsmark i Regering og Rigsdag, uden at 
Maalestokken fra Ministerialbygningen og Christiansborg Slot syntes i 
hans Øjne at trykke Forholdene i Sæby Kommune og Gamle 
Roskilde Amt ned til mindre Dimensioner end tilforn. I den 1. 
slesvigske Krig deltog H. som frivillig i Egenskab af Anfører for 
en Eskadron Herregaardsskytter. I det politiske Liv traadte han i 
denne Periode kun for saa vidt op, som han fra 1840 var Suppleant 
til Roskilde Stænderforsamling og senere Medlem af Bestyrelsen for 
den godsejerlige Grundejerforening. 
Først efter Grundlovsrevisionen gik H. ind i
Rigsdagen, i det han i Okt. 1866 valgtes som
Landstingsmand for 2. Kreds, hvilket Hverv han
fastholdt indtil sin Død. Da Estrup 22. Sept. 1869 gik
af fra Indenrigsministeriet, overtog H. denne Post
i Svogeren Grev Frijs' Kabinet, men var knap kommen
ret til Sæde i denne vidt forgrenede Administration,
før Ministeriet Frijs opløstes (28. Maj 1870). H. gik
da som Krigs- og Marineminister over i Ministeriet
Holstein. Store Ting fik H. dog ikke udrettet. Han fik
vel lagt Grunden til de Forsvarsplaner, som senere
bragtes frem, og som i forskjellig Skikkelse have
været Stridsæmner her i Landet i 20 Aar, men før
Sagen var moden til at forelægges for Rigsdagen,
var H. traadt ud af Ministeriet (23. Dec. 1872)
paa Grund af stærk personlig Uenighed med sin Slægtning 
Finansminister Krieger. Ved Ministeriet Estrups Dannelse 
11. Juni 1875 overtog H. atter de 2 militære Portefeuiller. 
Uden Held søgte H. nu at gjennemføre Forsvarsplanerne
(s. IV, 611), og i Reformeringen af den militære
Retspleje, som dannede en anden væsentlig Opgave
for hans Ministerier, naaede han heller ikke ud over
Forsøgenes Stadium, I Samlingen 1876-77 fremtraadte
der i denne Sag en principiel Uenighed imellem ham
og Landstingsudvalget, der ikke vilde gaa ind paa
det af Ministeren ønskede omfattende Fællesskab i
Straffelovgivningen for Hæren og Flaaden. Samtidig
havde H.s Helbredstilstand og navnlig hans aandelige
Friskhed vist en -- som det senere saas, dog kun
forbigaaende -- Tilbagegang, som hos indviede
fremkaldte Betænkeligheder. 28. Juli 1877 tog han
sin Afsked. Først efter dette Tidspunkt har H.s
Hovedbetydning gjort sig gjældende. Han har haft det
til fælles med sine 2 Svogre Frijs og Krieger, at den
Indflydelse, som de have udøvet uden for de øverste
ledende Stillinger, har været større end det Arbejde,
som de have udført i disse. I den halve Snes Aar,
som gik hen siden H.s sidste Demission, stod han i
første Linje iblandt Rigsdagens ledende Politikere, og
i Landstinget var han vel hverken mere eller mindre
end Tingets første Mand. Hans sociale Stilling,
politiske Fortid og personlige Egenskaber forenede
sig om at hæve ham til en saadan Position. Ikke at
H. var et lyst Hoved, udrustet med en talentfuld
Parlamentarikers blændende Egenskaber. Tvært imod,
der var noget tungt, tørt og træet over hans Optræden
og Tale. Men han var grundig, moralsk og intellektuelt
vederhæftig som faa, gjennem-nobel og en diametral
Modsætning til alt, hvad der hedder Uklarhed og
Forvrøvlethed. Bag det tillukkede Ydre boede der ogsaa
et Temperament, som kunde slaa ud i Flamme, naar den
rette Lejlighed var der. Og den rette Lejlighed var
for H. Landets Forsvar og den skandinaviske Tankes
Fremgang. For en Mand med H.s Egenskaber af ydre
og indre Art var der god Brug i denne Nydannelsens
Periode, da Højre organiserede sig i og uden for
Rigsdagen. H. blev baade Formand for Landstingets
Højregruppe og for Højres Repræsentantskab, og begge
Stillinger udfyldte han ikke blot af Navn, men af
Gavn.


H. udnævntes 1877 til Storkors af Danebrog;
Kammerherre var han siden 1847, 1871 blev han
General à la suite, og 1880 tillagdes der ham
Rang i 1. Rangklasse. Han døde 28. April 1887 i
Kjøbenhavn. 8. Nov. 1832 indgik han Ægteskab med
Sophie Wilhelmine Caroline Krieger (f. 21. Dec. 1807 d.
26. Avg. 1889), Datter af Kommandørkapitajn Johan K.

Illustr. Tid. XXVIII, Nr. 32. 
Nutiden Nr. 555. 
H. Wulff, Den danske Rigsdag. 
Swalin, Det danske Statsraad 1800-81.

M. P. Friis.



Hafstrøm, Salomon Maurits Krusenstjerna, 1847-1905, Præst. 
M. H. er født 23. Maj 1847 i Helsingør,
hvor hans Fader, H. L. H., var svensk-norsk
Vicekonsul. I flere Aar var han ansat paa et
Kontor og tog 1867 dansk-juridisk Examen; sit
Ønske om at blive Student fik han opfyldt 1872,
og 1877 blev han theologisk Kandidat. I 3 Aar
gjorde han Tjeneste som Kapellan, og i 3 Aar var
han Sognepræst i Kragelund og Funder, hvorfra han i
1884 forflyttedes til sit nuværende Embede som Præst
ved Horsens Tugthus. Han er Formand for Horsens
Fængselsselskab. H. har udfoldet en ret betydelig
Virksomhed som Forfatter, navnlig paa det særlige
Omraade, hans Stilling fører ham ind paa. Ved Siden af
en Række meget læseværdige Artikler i «Fra Bethesda»
(«Drikfældighed og Forbrydelse», 1887; «Religion og
Moral i Forbryderverdenen)), s. A.; «Optegnelser
om Forbryderes Straf, Paavirkning og Redning»,
1888; «Bj. Bjørnsons Engifte og Mangegifte»,
1889) skal her nævnes «Rapport presenté au congrés
pénitentiaire international», St. Petersborg 1890
(paa Dansk i «Nord. Tidsskr. f. Fængselsvæsen» 1890);
fremdeles «Optegnelser fra Horsens Straffeanstalt»
(1890) og «Om Sædelighedsforholdene i det danske
Folk, særlig i Bondestanden og Almuen» (1888). I
Polemikken mod Romerkirken har han deltaget med
«Det romersk-katholske hemmelige Skriftemaal» (1888)
og «To romersk-katholske Indlæg belyste» (1889). Han
har leveret talrige Bidrag til «Diakonissestiftelsens
Almanak», «Kirkeklokken», 
«Søndagsbladet»  o. fl. St. -- I Aaret 1882 ægtede han
Caroline Frederikke Marie Dreyer, Datter af Skovrider
Chr. D. H. døde 29. April 1905.

Elvius, Danmarks Præstehist.  1869-84 S. 216.

V. Schousboe.



Hage, Alfred Anton, 1803-72, Handelsmand, Politiker,
blev født i Stege 31. Dec. 1803 af en oprindelig
hollandsk Slægt og var en Søn af Christopher
Friedenreich H. (d. 15. Avg. 1849 i en høj Alder) og
Christiane Arnette f. Just. Han kom som Barn i Huset
hos Præst (senere Provst) D. P. Smith i Horslunde for
at forberedes til den studerende Vej, men hans Lyst
hendrog ham til det praktiske Liv, og han var kun
16 Aar gammel, da han indtraadte i Faderens efter
Datidens Forhold betydelige Handelsforretning,
og i 1828 blev han Faderens Partner. I 1832
gik han i Kompagni med Svogeren H. Puggaard og
nedsatte sig først i Nakskov, hvor han tillige
overtog Vicekonsulater for England, Sverige-Norge og
Hannover (herfra stammede den Konsultitel, som siden
fulgte ham), men flyttede i 1842 til Kjøbenhavn. De
2 Handelsfæller supplerede i denne deres første
Virksomhedstid paa en heldig Maade hinanden; Puggaard
var utrættelig virksom for at skaffe Forretninger
og skyede ingen Møje for at aabne nye Forbindelser,
medens H. besad det store Overblik og havde den
virkelige Kjøbmands lykkelige Evne til at beregne
og gribe de store Chancer. Det var den opadgaaende
Tid, som da begyndte for Landbruget, Kornavlen tog
et mægtigt Opsving baade i Kvantitet og Kvalitet,
og Ophævelsen af Kornlovene i England aabnede et
rigt Marked for de Kornsorter, som gave Overskud til
Udførsel. Det var overvejende Kornhandel, som Firmaet
beskæftigede sig med, og Handelshuset indtog snart
en fremragende Stilling i vor Forretningsverden,
som det bevarede i længere Tid. Det tjente i Løbet
af ikke mange Aar en meget betydelig Formue, saa
at begge Kompagnonerne senere kunde trække sig ud
af Forretningerne som Millionærer, men Huset, hvis
Soliditet og Paalidelighed var almindelig anerkjendt,
havde tillige Ord for at være strængt nøjeregnende
og forretningsmæssigt uden andet Hensyn.

Gjennem sine Brødre Johannes og Hother var H. tidlig
kommen i Forbindelse med de national-liberale
Politikere, og andre Familieforhold knyttede ham endnu
nærmere til disse, ligesom hans egen Aandsretning
og hans Begejstring for de engelske Friheds- og
Frihandelsideer maatte drage ham til denne Side. Paa
«Fædrelandets» Kontor var han en jævnlig Gjæst,
og inden for sit faglige Omraade 
var han Bladets Medarbejder. Jo nærmere det kritiske
Øjeblik kom, desto større blev hans politiske
Interesse. Da den slesvig-holstenske Deputation
sendtes til Kjøbenhavn i Martsdagene 1848, og da dens
Sikkerhed paa et Hotel mulig kunde være truet, indbød
H. den til sit Hjem i Kronprinsessegade, og her afgav
Studenterkorpset en (for øvrigt ganske overflødig)
Beskyttelsesvagt for den. Handelsforretningerne optoge
den Gang H. for stærkt, til at han kunde eller vilde
deltage i det aktive politiske Liv, men han havde en
alt for naturlig Kaldelse til dette til længe at kunne
holde sig tilbage; ved et Suppleringsvalg 1. Okt. 1851
stillede han sig i Kjøbenhavns 2. Kreds, men blev
slaaet af Blixen-Finecke, som da ligeledes var en
ny Mand i Politikken. Aaret efter, 4. Avg., valgtes
han dog i denne Kreds og vedblev at repræsentere
den under de i hin Periode hyppige Valg, flere Gange
med C. A. Broberg som Modstander, indtil han i 1858
faldt for Overavditør Lange; han vandt sig dog i
1859 en ny Kreds i Mariager, og da han 1867 ogsaa
fortrængtes her fra, valgtes han 1868 i Roskilde, som
han vedblev at repræsentere til sin Død. I Rigsraadet
efter Forfatningen af 2. Okt. 1855 sad han som et
af de for Folketinget valgte Medlemmer. Hans særlige
parlamentariske Omraade var Toldtariffen, finansielle
og nationaløkonomiske Spørgsmaal, men af og til tog
han ogsaa Ordet under de storpolitiske Debatter;
ligesom han havde noget engelsk over sin Person og
Optræden, saaledes stræbte han ogsaa som Taler at
efterligne engelske Mønstre, og han gjorde det med
Talent. Hans Foredrag vare korte, men indholdsrige,
holdte med en naturlig Simpelhed og Jævnhed, kun
skæmmede af en ikke ubetydelig Læspen. Imellem
Partierne stod han med en vis Uafhængighed, og
skjønt han vedblev nærmest at være knyttet til de
national-liberale, havde han Tilknytningspunkter
ogsaa med andre Grupper, selv med Bondevennerne. Hans
politiske Betydning laa dog maaske mere uden for
Rigsdagssalen end i den. I sit rige og gjæstfrie Hjem
forstod han at samle Mænd af forskjellige Anskuelser
og at bringe dem i social Berøring med hinanden;
i de stærkt bevægede Aar 1853 og 1854 gav han i sit
store Hus paa Christianshavn de eneste politiske
Aftenselskaber, som vi have kjendt her hjemme -- netop
Saadanne, som der ofte har været drømt og talt om,
at Tingenes Formænd skulde arrangere. I Gaarden paa
Kongens Nytorv og paa Landstedet Stokkerup ved Sundet
udfoldedes der ved alle forefaldende Lejligheder
(skandinaviske Sammenkomster, de franske Journalisters
Besøg, den 
arkæologiske Kongres osv.) en fyrstelig Gjæstfrihed. Endnu større 
Betydning havde dog de mindre Kredse, som hyppig, næsten daglig, 
samledes hos ham, og hvor ikke blot fremragende danske Mænd 
mødtes, men hvor ogsaa svenske Gjæster stadig fandtes, thi H. var 
efterhaanden bleven en af Sveriges større Ejendomsbesiddere og 
stod i levende Forretningsforbindelse med navnlig det skaanske
Aristokrati. Kunsten og Videnskaben vare ikke mindre repræsenterede 
end Politikken i H.s Hus, som i det hele har været Skuepladsen 
for meget betydningsfulde Begivenheder i vor indre Historie.

H. var gift med Frederikke Wilhelmine f. Faber (f. 18. Febr. 
1810), Datter af Krigsraad, Fyrinspektør F. paa Nakkehoved og 
tidligere gift med Kateket, senere Provst, M. C. W. Michelsen. En 
Datter af hans Hustrus første Ægteskab blev gift med Redaktør
Ploug, en anden med Billedhuggeren V. Bissen; hans egen, eneste 
Datter ægtede Komponisten P. Heise. Af de 3 Sønner, hvoraf de 
2 ældste deltoge i Krigen 1864, blev den mellemste, Christoffer, 
saaret ved Dybbøl 18. Marts og døde paa Broager Lasaret. En
Uforsigtighed paadrog H. en Lungebetændelse, som i kort Tid endte 
hans Liv 6. Marts 1872; ved Jordefærden i Frue Kirke holdt Monrad, 
der havde hørt til Husets faste Venner, en karakteristisk Ligtale 
over ham. Hans Enke døde 23. Dec. 1891.

Barfod, Rigsdagskal. 
Erslew, Forf. Lex. 
Søndags-Posten 1872, Nr. 429.

C. St. A. Bille.



Hage, Christopher Friedenreich, f. 1848, Handelsmand og Politiker. 
H., født 28. Nov. 1848 nær ved Nakskov, Søn af nedennævnte 
Vicekonsul Christopher Th. Friedenreich H., blev 1867 
Student fra Nykjøbing og 1869 Lieutenant i Artilleriet (indtil 1887),
men studerede desuden Statsvidenskaberne, blev 1871 Kandidat og 
vandt 1874 Universitetets Guldmedaille for en Afhandling om J. Stuart 
Mill. 1875 nedsatte han sig som Kjøbmand i Nakskov. Han tog 
tidlig Del i Drøftelsen af de politiske Spørgsmaal og altid fra et 
selvstændigt Stade. Saaledes dadlede han i 1877 skarpt Venstres 
hele Færd, men samtidig den provisoriske Finanslov, naar Regeringen 
ikke dermed løste Hovedspørgsmaalet, Forsvarssagen. 
Ligeledes tog han i 1879 varmt til Orde for en Toldreform paa 
Frihandels Grundlag og for et Toldforbund med Sverige og Norge. 
I Jan. 1879 søgte han forgjæves Valg til Folketinget i Maribo Amts 
4. Kreds. Han flyttede s. A. til Kjøbenhavn som Grosserer og 
rejste 1880 selv anden til det vestlige Sibirien for at undersøge 
Muligheden af et Handelssamkvem med dette fjærne Land (udgav 
ved sin Hjemkomst et lille Skrift herom). 1881 valgtes H. til 
Medlem af Grosserersocietetets Komité og fjærnedes først 1888
her fra af politiske Grunde. I Maj 1881 blev han Folketingsmand 
i Kjøbenhavns 7. Kreds og viste sig snart som en ypperlig Taler, 
vittig i sin Form og med megen Sagkundskab i finansielle og 
økonomiske Spørgsmaal. Men allerede i Okt. 1882 skilte han
sig fra sit tidligere Parti, gav en skarp Kritik af Regeringens 
finansielle og politiske Styrelse og indtog i de følgende Aar baade 
i Forsvars- og i Toldsagen en Mellemstilling som Talsmand for et 
uafhængigt Højre. Han deltog i Dannelsen af den liberale 
Vælgerforening (1883) og gjenvalgtes 1884, som Oppositionsmand, men søgte 
derefter forgjæves at holde igjen mod Venstreflertallets stærke 
Beskæringer af Finansloven og saaledes hindre det politiske Brud 
1885. Ved Valgene 1887 faldt H. igjennem, men valgtes paa ny 
baade 1890 og 1892 og sluttede sig nu nærmere til Venstre, ja gik 
1891 endog sammen med dettes yderlige Fløj. Om flere vigtige 
Love var H. Ordfører i Folketinget, saaledes i Sagen om Frihavnen, 
og valgtes derefter (1891) til Medlem af Kjøbenhavns Havneraad. 
1890 begyndte han Udgivelsen af en omfattende «Haandbog i Handelsvidenskab ».

Emil Elberling.



Hage, Christopher Theodor Friedenreich, 1819-72, Handelsmand, 
yngste Broder til ovennævnte Alfred H., var født i Stege 9. Marts 
1819. Han kom 1837 til Nakskov, hvor den nævnte Broder ledede 
Handelshuset Puggaard & H., hvis Styrelse C. H. overtog ved 
Broderens Afrejse til Kjøbenhavn. 1847 optoges han som Associé 
saa vel af dette Firma som af Firmaet H. Puggaard & Co. i Kjøbenhavn, 
ligesom han senere overtog Ledelsen af det af hans Fader 
stiftede Firma C. Hage & Søn i Stege. I Nakskov var han engelsk
Vicekonsul. Puggaard & H. i Nakskov med Filial i Bandholm drev 
i stor Stil Kjøbmandsforretning, navnlig en omfattende Kornhandel 
og Skibsrederi, samt Virksomheder, der stode i Forbindelse med
Kornhandelen, saasom Maltgjøreri, og var i lang Tid vistnok den 
største danske Provinsforretning. Ved Siden af sin omfattende 
Forretningsvirksomhed tog H. ivrig Del i det politiske Liv, og da 
han i en sjælden Grad nød sine Byfællers Tillid, kom han ogsaa 
til at spille en fremtrædende Rolle i Nakskovs kommunale Styrelse. 
Han blev 1857 Medlem af Borgerrepræsentationen og var i en Del 
Aar dennes Formand. Efter Kommunalbestyrelsens Omordning var 
han til sin Død Medlem af Byraadet. End videre var han Medlem 
af Havnebestyrelsen og ledede Bestyrelsen af det i 1861 anlagte 
Gasværk. 1844 ægtede han Nancy Amalie Margrethe Hammerich, 
Datter af Byfoged i Nakskov, Justitsraad Carl H. I Efteraaret 1871
maatte han paa Grund af Sygdom forlade Nakskov, og efter at 
have tilbragt Vinteren i Kjøbenhavn rejste han til Bellaggio, hvor 
han døde 9. Maj 1872. 

E. Meyer.



Hage, Edvard Philip Hother, 1816-73, Politiker og Jurist, 
Broder til ovennævnte Alfred H., blev født i Stege 9. Jan. 1816, 
sendtes til Roskilde Skole, hvor hans ældste Broder, ndfr. nævnte 
Johannes H., den Gang var Overlærer, blev Student 1833 og tog
juridisk Examen 1838. I nogen Tid var han Fuldmægtig hos 
Overretsprokurator Nyholm, men foretog 1840-42 en længere Rejse i 
Tyskland, Schweits, Frankrig, Italien og England, hvor han navnlig 
studerede Nævningesystemet, som han hele sit Liv igjennem 
omfattede med den største Interesse og havde gjort til sin 
juridisk-politiske Specialitet. Hans egne Tilbøjeligheder og Familieforbindelser 
knyttede ham tidlig til den lille Kreds af liberale Politikere,
og da denne efterhaanden voxede til det store national-liberale 
Parti, indtog han i dette en hædret Plads blandt Førerne i anden 
Række. Han var med ved det berømte Møde i H6tel d'Angleterre
paa Frederik VI's Dødsdag, hvor han første Gang saa Monrad, der 
her debuterede som Politiker, og i Deputationen til Christian VIII. 
I 1840 var han Medstifter af Studentersamfundet. I de første Aar 
af Søren Kierkegaards Forfatterskab var han en ivrig Beundrer af 
ham og stod i et personligt Forhold til ham. Efter at have 
deltaget i det første skandinaviske Studentertog til Upsala 1843 blev
han Fuldmægtig hos Orla Lehmann, der var gift med hans Søsterdatter, 
og fik ved dette Familieskab Tilnavnet «Onkel Hother», 
der fulgte ham gjennem mange Aar. Efter Monrads Udnævnelse til 
Præst overtog han 1847-48 Redaktionen af Trykkefrihedsselskabets
Ugeblad «Dansk Folkeblad». I Jan. 1848 valgtes han til Roskilde 
Stænder for de sydsjællandske Kjøbstæder og deltog i Sessionen 
April-Maj, hvor Valgloven til den grundlovgivende Rigsforsamling 
vedtoges; han var Medlem af Udvalget om dette Lovforslag og 
udtalte, at han vilde have foretrukket en lav Census, men gik dog
som alle de øvrige Medlemmer ind paa den almindelige Valgret. 
Han stillede sig til Valg paa sin Fødeø, men faldt igjennem for 
Fred. Barfod, og det var som kongevalgt. Medlem, at han sad i 
Rigsforsamlingen, hvor han var Medlem af Grundlovsudvalget. Hans 
nærmeste Venner vare Krieger og Georg Aagaard, og gjennem dem 
var han nøje knyttet til den hele Falanx af unge national-liberale
Politikere, som den Gang stode i deres fulde Glans; det er ogsaa 
imellem dem, at Constantin Hansen har anbragt ham paa sit saa 
ypperlig grupperede store Billede af den grundlovgivende 
Rigsforsamling. Derimod bragte Udviklingen ham stedse længere bort 
fra Tscherning, med hvem han i Aarene før 1848 saa levende 
havde sympathiseret. H. H., i hvis hele Liv den nationale Følelse 
var Grundstemningen, hørte som Politiker til den maadeholdent 
liberale, noget doktrinære og temmelig idealistiske Skole, som den
Gang var fremherskende over hele det vestlige Evropa;Alexis de 
Tocqueville var hans egentlige Ideal, og dennes Værker havde 
han studeret grundig; Richard Cobden og hele Frihandelsbevægelsen 
havde hans fulde Tilslutning, og i den irske «Repealer» Dan. 
O'Connell saa han Mønsteret for en Folkefører. Det var i det hele 
væsentlig engelske og franske Forbilleder, som han fulgte, og i sin 
parlamentariske Optræden, i sine Foredrag søgte han at efterligne 
de bedste Mønstre fra Deputeretkammeret og Parlamentet. Den 
højere Flugt af Veltalenhed var ham nægtet, han kunde ikke
begejstre eller rive hen, og han blev let trættende ved en vis Maner 
og Bredde; men hans Taler vare altid indholdsrige, hans Argumentation 
var klar, baaren af en sikker Overbevisning, og undtagelsesvis 
kunde han løfte sig til en friere Flugt. Paa Rigsdagen som uden 
for det politiske Liv nød han alles Højagtelse og fortjente det i 
fuldeste Maal for sin grundhæderlige Karakter, sin redelige 
Overbevisning og sin varme Fædrelandskjærlighed, ligesom hans personlige
Elskværdighed gjorde ham almindelig afholdt.

Efter Grundlovens Givelse fulgte der nogle Aar, hvor H. stod 
uden for den aktive Politik. Han havde i 1845 Haft en dyb 
Hjærtesorg, da hans forlovede, Harriet Hyllested, døde, og hans eget 
Helbred var ikke stærkt; han fulgte derfor i 1849-50 en Syg Søster
til Madeira og kom, aandelig og legemlig styrket, tilbage fra 
Opholdet paa denne skjønne Ø. Han stillede sig i Sept. 1850 ved 
et Suppleringsvalg i Lyngby, men faldt igjennem; ved de almindelige 
Folketingsvalg i Avg. 1852 valgtes han i Aarhus og gjenvalgtes 
efter den første Opløsning i Febr. 1853, men trak sig tilbage ved 
Valget efter den anden Opløsning i April, valgtes saa samme 
Efteraar i Hjerting og holdt denne Kreds ved flere senere Valg; i 1856 
valgtes han af Folketinget til Medlem af Rigsraadet efter 
Forfatningen af 1855. Fordreven ogsaa fra Hjerting opnaaede han i 
1861 Valg paa Møen og indbragte i Folketinget sit Lovforslag om 
Nævninger, som dog aldrig kom videre end til Forhandling. I 
Samlingen 1867-68 indbragte han paa ny sit Forslag, men tog det 
tilbage for derved at undgaa en Dagsorden, som henviste hele
Sagen til Regeringens Initiativ og krævede ogsaa den civile 
Rettergang inddragen under Reformen; han blev Medlem af den store 
Proceskommission, som nedsattes 28. Febr. 1868 under A. F. Kriegers
Forsæde, men den Retning, Kommissionens Arbejder toge, beredte 
ham en dyb Skuffelse, da han følte, at Indførelsen af Nævninger i 
Strafferetssager derved udsattes for en uberegnelig Tid. -- Møen 
havde i Marts 1864 sendt ham ogsaa til Folketinget af Rigsraadet 
efter Forfatningen af 18. Nov. 1863, men i Juni s. A. faldt han 
ved et Rigsdagsvalg. Han var i 1853 bleven Grundejer paa Øen, 
hvor han havde kjøbt Gaarden Marielyst nær ved Stege, hvilken han 
gav Navn af Nøbbelegaard, og i Marts 1859 blev han Byfoged 
i Stege og Herredsfoged i Møens Herred. 20. Juni 1856 ægtede 
han Emmy Tutein (f. 4. Okt. 1832, Datter af Hofjægermester P. A. T. 
paa det nærliggende Marienberg), som nogle Aar efter hans Død 
ægtede Biskop D. G. Monrad. Som Embedsmand var H. i høj 
Grad afholdt og strængt pligtopfyldende; hans allerede noget svagelige 
Helbred fik et uopretteligt Knæk ved Strandingsforretninger 
efter Stormfloden 13. Nov. 1872, under hvilken 40 Skibe strandede 
paa de 3 Sider af Møen, og 9. Febr. 1873 døde han paa sin
ovennævnte Gaard. 19. Juli 1875 afsløredes et smukt Mindesmærke for 
ham paa Stege Kirkegaard med en Tale af hans gamle Ven og 
Kampfælle Carl Ploug.

Barfod, Rigsdagskal. 
Erslew, Forf. Lex. 
Illustr. Tid. VII, 41. 
Fædrelandet 23. Juli 1875. 

C. St. A. Bille.



Hage, Johannes, f. 1842, Politiker. 
Han er en Søn af ovfr. nævnte Godsejer Alfred Anton H. og fødtes 26. Maj 1842 i Emdrup. Efter at være bleven Student 1860 studerede han Nationaløkonomi 
og deltog derefter som frivillig i den slesvigske Krig 1864, under 
hvilken han saaredes 29. Juni paa Als. Han forfremmedes paa 
Grund af sit Forhold i Krigen til Lieutenant. 1865-72 ejede han 
Kallehave Færgegaard, og efter Faderens Død arvede han Nivaagaard
(Frederiksborg Amt), Dyrehavegaard (Kjøbenhavns Amt) og 
Sirekøping (Skaane). Han har siden 1876 med stigende Flertal været 
valgt til Fredensborg-Kredsens Repræsentant i Folketinget, hvor 
han har sluttet sig til Højre. I Tinget har H. arbejdet med Liv og 
Friskhed uden at tragte efter eller naa nogen ledende Stilling. 
I Overensstemmelse med Navnet Hages Traditioner har han været 
en bestemt Modstander af de senere Aars protektionistiske 
Strømninger, og ligeledes har han stillet sig skeptisk over for den nyeste 
Tids socialpolitiske Lovgivning. Det private Initiativs Opgave paa 
dette Omraade har han derimod hævdet ikke blot i Ord, men ogsaa 
i Gjerning, bl. a. ved paa Nivaagaard at oprette et Hospital for 
kroniske Patienter fra Frederiksborg Amt. Siden 1879 har han været 
Medlem af Frederiksborg Amtsraad og navnlig virket for Havneanlæg 
til Brug for Fiskeribefolkningen. H. har paa talrige Folkemøder 
været en frejdig og slagfærdig Talsmand for den konservative 
Sag og har en væsentlig Andel i, at Landbefolkningen i 
Frederiksborg Amt, som en Tid lang kraftig bearbejdedes af Berg, har 
bevaret sit politiske Præg. 

M. P. Friis.



Hage, Johannes Dam, 1800-37, Overlærer, Redaktør. 
H., Broder til ovennævnte Alfred Ant. H., blev født i Stege 2. April 
1800. Han besøgte først Latinskolen i Nykjøbing paa Falster og 
fulgte der fra med Rektor S. N. J. Bloch, i hvis Hus han var, til
Roskilde Skole, hvorfra han 1817 dimitteredes til Universitetet. 
Efter at han havde taget 2. Examen, gik han en Tid lang sin Fader til 
Haande ved Forretningen og blev derpaa Huslærer hos Fru Bartholin-Eichel 
paa Svanholm i Horns Herred. Det var i disse to Stillinger, 
at H. lagde Grunden til den omfattende kommercielle og landøkonomiske 
Viden, hvoraf han senere viste sig at være i Besiddelse;
i øvrigt havde han ved en overordentlig Flid, der virkede svækkende 
paa hans Helbred, erhvervet sig omfattende Kjendskab til 
den klassiske Litteratur og de moderne Hovedsprog, ligesom han 
ogsaa havde gjort indtrængende historiske og geografiske Studier. 
Efter at han havde forlovet sig med Frøken Charlotte Bolette
Bartholin, en Broderdatter af Godsejerindens afdøde Mand, bestemte 
han sig til at tage en Embedsexamen, og han valgte da, uden at 
føle noget egentlig Kald til det, det theologiske Studium. Han 
absolverede 1824 den theologiske Embedsexamen. Svag, som han 
var af Helbred, vendte han atter tilbage til Huslærervirksomheden 
paa Svanholm, men flyttede det følgende Aar til Kjøbenhavn, hvor 
han var bleven Alumnus paa Borchs Kollegium. Blandt de 
Ungdomsvenner, han her omgikkes, kunne Bindesbøll, Brammer og 
Velschow fremhæves. I en Disputats, som H. i Følge Kollegiets 
Regler maatte skrive, anvendte han nogle Udtalelser, der bleve 
betegnende for den senere Politiker. Han karakteriserede deri den 
hellige Alliance som et Forbund, der i Modsætning til sit Navn 
traadte alle guddommelige og menneskelige Rettigheder under 
Fødder, hvad der vakte Anstød hos Avtoriteterne og paadrog ham 
en Irettesættelse af Kollegiets Ephorus, Etatsraad Hurtigkarl.

I Aaret 1827 udnævntes H. til Adjunkt ved Roskilde 
Kathedralskole med Historie og Geografi som Hovedfag, og 3 Aar senere 
blev han Overlærer, efter at han havde taget den filologiske 
Embedsexamen. H., der 1828 havde gjort en Udflugt til Tyskland og 
Schweits, tiltraadte 1831, efter 16. Sept. s. A. at have ægtet sin 
forlovede, med offentlig Understøttelse en Udenlandsrejse, der dog 
blev afbrudt af den den Gang herskende Koleraepidemi. Han var 
en samvittighedsfuld Lærer, men den pædagogiske Virksomhed laa 
ikke rigtig for ham, og han havde en Tendens til at behandle 
ubegavede Disciple med en vis Haan. Ved Siden af Skolegjerningen 
syslede han med naturvidenskabelige Studier og udgav 1833 «Grundtræk
af den rene Geografi». Men samtidig nærede han en levende 
Interesse for politiske, statsøkonomiske og kommunale Spørgsmaal 
og fulgte med den største Opmærksomhed Begivenhederne i 
Udlandet. Han var en erklæret Tilhænger af Folkesouverænitetens 
Princip, saaledes som dette var kommet til Gjennembrud i den 
franske Julirevolution, og han havde et skarpt Blik for de 
skrøbelige Sider ved Frederik VI's politiske System, der havde haft saa 
ødelæggende økonomiske Virkninger for Landet. Da H. følte en
stigende Trang til at optræde som aktiv Politiker i den periodiske 
Litteratur, en Trang, som Kongens Løfte om Indførelsen af Stænderinstitutionen
1831 gjorde endnu intensivere, foreslog han Professor 
David Udgivelsen af et Ugeskrift, der skulde behandle 
historisk-politiske, statistiske og statsøkonomiske Spørgsmaal. I Sept. 
1834 udkom det af David redigerede Ugeblad «Fædrelandet», ved hvilket 
H. først var en virksom Medarbejder og fra Sept. det følgende Aar 
Redaktør. Overlærerembedet, i hvilket han siden Foraaret 1835 
havde holdt Vikar, fratraadte han i Okt. 1836 og helligede sig fra 
nu af den journalistiske Virksomhed, samtidig med at han var et 
ivrigt Medlem af Trykkefrihedsselskabets Bestyrelse. Til «Fædrelandet» 
leverede han en Række grundige og velskrevne Artikler 
om Bank-, Told-, Konsumtions-, Assurance- og Kommunikations-væsen
og gav deri Vink, der bleve tagne til Følge af Avtoriteterne. 
Da H. særskilt udgav en «Oversigt over Evropas Historie i 1835»
(1836), der til Dels havde staaet i Form af Artikler i «Fædrelandet», 
anlagde Kancelliet Sag imod ham for Fornærmelser mod fremmede 
Magter. Han frifandtes ved Hof- og Stadsretten, men idømtes ved
Højesterets Dom af 26. Juni 1837 Mulkt og livsvarig Censur. Som 
en Følge deraf fratraadte han Stillingen som «Fædrelandets» 
ansvarlige Redaktør. Sagens Udfald vakte hans Harme og forøgede 
den Melankoli, hvortil han især efter sin Hustrus Død i 1834 havde 
været hengivet. H. skulde ikke længe overleve Højesterets 
Kjendelse. 16. Sept. 1837 døde han efter Hjemkomsten fra en Rejse til 
Holsten. Han havde endnu Dagen forinden skrevet paa en Artikel 
til «Fædrelandet». Han var en skarp og talentfuld politisk 
Oppositionsfører, hvis ærlige Vilje blev anerkjendt af Modstanderne, selv 
af Kong Frederik VI. Det er H.s Fortjeneste, at han har staaet 
i første Række af vore Forkæmpere for den konstitutionelle Frihed. 

H. Hage, Johs. Hage, 1854. 
Erslew, Forf. Lex.

A. Thorsøe.



Hage, Johannes Philip, 1796-1863, landøkonomisk Forfatter, 
fødtes 18. Okt. 1796 paa St. Croix; hans Forældre vare Justitsraad 
og Grosserer Jens Friedenreich H. (d. 1831, en Broder til den ovfr. 
S. 452 nævnte Christopher Friedenreich H.) og Gertrud f. Heitmann. 
Han blev privat dimitteret til Kjøbenhavns Universitet 1815 
og ansattes 1817 som Lieutenant ved de dansk-vestindiske Tropper; 
3 Aar efter forsattes han til det sjællandske Lansenerregiment; 1830 
udnævntes han til Regimentskvartermester ved 1. Livregiment til
Fods og Overkrigskommissær. Han tog sin Afsked 1835 og bosatte 
sig i Pedersborg ved Sorø. 10. Okt. 1822 ægtede H. Christiane 
Caroline Erike Sundt (f. 1802 d. 1857), Datter af Generallieutenant 
Chr. Ulr. S. og Sophie Louise f. Bülow. Han døde 23. April 1863. 
-- H. interesserede sig for alt, hvad der vedrørte Landbruget. 
Specielt kastede han sig over Hesteavlen, han var Medudgiver af 
«Maanedsskrift for Hesteavl og Hestehold», 1.-3. Bd. (1831-32) 
og Eneudgiver af dets 4.-5. Bd. (1833). Dels i selvstændige 
Artikler, dels i Oversættelser behandlede han hippologiske Forhold;
1836 oversatte han saaledes fra Engelsk «Vejledning til Væddeløbshestens 
Behandling og Trænering». Paa Opfordring af Landhusholdningsselskabet 
beskrev han Kjøbenhavns Amt (1839) og Ny Maribo 
Amt (1844), og til Halds «Tidsskrift f. Landøkonomi» har han 
leveret forskjellige Afhandlinger; bl. a. har han beskrevet «Englands 
og Skotlands fortrinligste Kvægracer». 

Erslew, Forf. Lex.
Personalhist. Tidsskr. 2. R. IV, 70 f.

H. Hertel.



Hage, Laurids (Lars), --1612-- , Bondelensmand. 
Under Kalmarkrigen forsøgte Oberst Alexander Ramsay
at føre et for svensk Regning hvervet Korps paa
3 à 400 slet bevæbnede Skotter gjennem Norge til
Sverige. Efter at være landet i Romsdalen drog han
uden at øve nogen Slags Vold over til Gudbrandsdalen,
hvor Bønderne efter Foranstaltning af Fogden
Laur. Gram (ovfr. S. 183) samlede sig for at hindre
Gjennemmarchen, et Foretagende, der kun var tænkeligt
i et Bjærg- og Skovland. Lensmændene L. H. i Vaage
(bosat i Dovre, Annex til Lesje) og Peder Randklev
(Ravnklev) i Ringebo anførte den Skare paa 4 à
500 Bønder fra den nordlige Del af Gudbrandsdalen,
som tog Post ved Kringelen i Sel, Annex til Vaage,
og hvem det lykkedes 26. Avg. 1612 dels at ødelægge og
dels at fange den hele Afdeling, hvad der selvfølgelig
indbragte dem megen Hæder, den de imidlertid selv
forringede ved sin unødige Grusomhed, i det de den
følgende Dag, trods Førernes Modstand, nedskøde
og dræbte over 100 af Fangerne under det Paaskud,
at Kongen havde nok med at føde dem, de sparede,
hen ved en Snes Mand, hvoriblandt Obersten og
et Par lavere Officerer, hvilke samtlige sendtes
til Akershus og til Dels gik i Kong Christian IV's
Tjeneste. Den ene af Kapitajnerne , George Sinclair,
var falden ved Kringelen for et Skud af Bonden
Berdon Seielstad fra Ringebo. De to Lensmænd bleve af
Kongen i 1613 indkaldte til at møde ved Herredagen
i Skien i Sept. s. A. og fik tillige med Berdon
Seielstad Gavebreve af Kongen paa de af dem beboede
Gaarde i Gudbrandsdalen, hvilke hidtil havde været
Krongods. L. H. levede endnu ind i 1640-Aarene. De
senere norske Traditioner have overalt, hvor de kunne
kontrolleres, vist sig helt upaalidelige.

T. Michell, Hist. of the Scottish expedition to Norway in  1612.

H. J. Huitfeldt-Kaas.



v. Hagedorn, Seneca Christophersen, o.1680-1750, Søofficer.
Hans Fader, Christopher Nielsen (d. 1684) var Præsident i Fredericia 
og gift med Anna Elisabeth v. Hagedorn (d. 1692); først 1690 antog 
han sin Moders Efternavn og Vaaben. H. er født 1680 eller 81, 
indtraadte i Marinen som Sekondlieutenant 1700, avancerede derefter 1705
til Premierlieutenant, 1709 til Kapitajnlieutenant,
1710 til Kapitajn, 1712 til Kommandørkapitajn,
1715 til Kommandør, 1727 til Schoutbynacht og 1734
til Viceadmiral; 1747 erholdt han Titel af Admiral,
men var forinden (7. Jan. 1736) udtraadt af 
Tjenesten. Som ung Officer var han i udenlandsk Tjeneste
for at uddanne sig, men kom hjem, inden den store
nordiske Krig udbrød. 1710 nævnes han som Chef for
Orlogsskibet «Tumleren» i Viceadmiral Rabens Eskadre,
der, efter at have jaget Fjenden ud af Farvandene
sønden for Øerne, konvoierede Kornskibe til Norge;
Aaret efter (1711) førte han Orlogsskibet «Prins
Vilhelm» i Gyldenløves Eskadre, hvorfra han senere
detacheredes til Kattegat for at hjælpe den kjække
Kommandørkapitajn H. Knoff mod en overlegen svensk
Styrke; ud paa Eftersommeren stødte han atter til
Hovedflaaden, med hvilken Gyldenløve forgjæves
søgte at hindre de svenskes Troppetransporter til
Pommern. I Sept. s. A. deltog han i en løbende
Fægtning, de 2 Flaader havde med hinanden. 1715 var
han paa ny Chef for «Prins Vilhelm» i Gabels Eskadre,
deltog med denne 24. April i Slaget paa Kolberg Red
og udmærkede sig ved denne Lejlighed saa meget, at
han forfremmedes til Kommandør. Senere s. A. var han
med i Rabens Flaade og deltog i dennes Kamp under
Rygen. Efter en Del flere Chefskommandoer indtil
1720 erholdt han dette Aar Division. 1728 indtraadte
han i en Kommission, som havde til Formaal at sætte
en Stopper for den iblandt Søfolkene om sig gribende
Desertion. 1731 var han Eskadrechef. I sin Egenskab
af Flagmand indtraadte han 1727 i Admiralitetet. Det
fremgaar paa flere Maader, at her, under Danneskjolds
i øvrigt saa fortjenstfulde Styrelse, har hersket en
Del Intrigeren og Angiveri. Herunder kom H., der ved
en Lejlighed (1735) havde udtalt sig nedsættende om
den nye Dok, til at lide, i det hans Udtalelser bleve
forebragte Kongen, som i Admiralitetskollegiet lod ham
tildele en Reprimande. Aaret efter tog H. sin Afsked
og trak sig tilbage til Gaarden Hindema paa Fyn,
hvilken han ejede tillige med Jerstrup og Krumstrup,
og hvor han døde 27. April 1750. Han var gift med
Elisabeth Birgitte f. Rantzau, Datter af Palle R. og
Ingeborg f. Seefeldt og Enke efter Otto Schack,

C. With.



Hagemann, Gustav Adolph, f. 1842, Fabrikant og Kemiker. 
Han er født 16. Maj 1842 paa Rodstenseje ved
Aarhus; hans Forældre vare Godsejer Otto Valdemar
H. og Sophie Marie f. Poulsen. I sin Opvæxt var
han paa Grund af en Rygsygdom en Tid fængslet til
Sengen, kom derefter i Skole i Aarhus og tog her
1859 Realafgangsexamen. 1860 blev han Examinand ved
den polytekniske Læreanstalt, og 1865 tog han dens
Afgangsexamen i Kemi med 
Udmærkelse. Allerede Aaret før var han bleven Kemiker ved 
Kryolith-Sodafabrikken Øresund ved Kjøbenhavn, og i 1865 drog han 
i Kryolithmine- og Handelsselskabets Tjeneste til Sodafabrikken 
Natrona ved Pittsburgh i Pennsylvanien, der da anlagdes, for at 
kontrollere Kryolithafleveringen ved den. Han blev tillige Kemiker ved 
Pennsylvania salt manufacturing company, fandt og undersøgte flere 
nye Mineralier i Kryolithen, af hvilke et blev kaldt Hagemannit. 
For egen Regning byggede han (1867-68) Bromfabrikkerne Tarentum 
i Pennsylvanien og Pomeroy i Ohio. I Saltværkernes Moderlud 
og i Petroleumskildernes Vand fandt han nemlig Brom og grundede 
herpaa en Tilvirkning af o. 80000 Pund Brom aarlig. 1870 
vendte han tilbage til Danmark og blev Medejer af den ovfr. nævnte
Sodafabrik Øresund, men slog desuden ind i nye Virksomheder. 
Hans Navn er saaledes sammen med Drewsen & Sønners knyttet 
til et Patent af 1872 for Fremstilling af Træcellulose og til Anlægget 
af en Træcellulosefabrik i Hinnerup; men væsentlig knyttedes han 
til de danske Sukkerfabrikker. 1872 byggede han Sukkerfabrikken 
i Odense, 1878 planlagde og byggede han Fællessukkerkogeriet paa 
St. Croix, 1880 blev han Direktør for de danske Sukkerfabrikker 
og projekterede og byggede 1882 Sukkerfabrikken i Nakskov ligesom 
1883 Fabrikkerne i Assens, og Stege. Foruden denne sin praktiske 
Virksomhed har han syslet med Bestemmelsen af Vindens 
Hastighed og konstrueret en Vindmaaler ligesom ogsaa udfoldet en 
ikke ubetydelig litterær Virksomhed; han har saaledes skrevet en 
Række Smaaskrifter om Varmetransmissionsforsøg (1883), om 
Volumenforholdet ved de kemiske Forbindelser (1886), om den kemiske 
Energi (1886-88) osv.; de fleste af disse Skrifter ere udkomne paa 
Tysk i Berlin som Led i en international Diskussion. Fra 1880 
har han været Borgerrepræsentant i Kjøbenhavn og fra 1890, 
Medlem af Jærnbaneraadet; han er tillige Medlem af Bestyrelserne for 
Tuborg Fabrikker og de danske Spritfabrikker. -- 1. Febr. 1873 
ægtede han Mathilde Bruun (f. 27. Sept. 1846), Datter af Kjøbmand 
og Sparekassedirektør i Assens, Vicekonsul Bertel B. og Margrethe 
Sophie f. Brasch.

Nord. Convers. Lex., 3. Udg.

C. Nyrop.



Hagemann, Jaspar Lützow, 1784-1858, Officer, 
Søn af daværende Major i akershusiske Dragonregiment Christian H., fødtes 
1784 (døbt 15. Nov.) i Norge, blev 1798 Kadet, 1802 Fændrik, 1803 
Sekondlieutenant ved Landkadetkompagniet og afgik her fra 1805 
til Tjeneste ved danske Livregiment. 1808, i hvilket Aar han 
forfremmedes til Premierlieutenant, indtraadte han som Adjoint i 
Generalstaben og gjorde nu uafbrudt Tjeneste her i 40 Aar. 1812 blev 
han Kapitajn og Divisionsadjudant og stillet i extraordinært Nummer 
som Divisionskvartermester, 1825 Major, 1829 Oberstlieutenant, 1833 
Divisionskvartermester, 1834 Overadjudant, 1839 Generaladjudant-Lieutenant 
og i Slutningen af s. A., da Prins Frederik Ferdinand
blev kommanderende General, Chef for dennes Stab, 1840 Oberst. 
1848 ved Krigens Udbrud stilledes han à la suite i Armeen med 
Generalmajors Rang, i det det tillige overdroges ham indtil videre 
at fungere som Kommandant i Kjøbenhavn. 1855 afskedigedes han
af Krigstjenesten som Generallieutenant. H. blev Kommandør af 
Danebrog 1841, Storkors 1852 og fik Kammerherrenøglen 1836. 1820 
havde han ægtet Harriet Hobarth (f. 8. Avg. 1796 d. 27. Dec. 1868), 
Datter af Generalgouvernør H. Han døde 10. April 1858 i Kjøbenhavn.

S. A. Sørensen.



Hagemann, Jørgen Christopher, 1783-1850, Officer,
født i Nykjøbing paa Mors 24. Dec. 1783 (i Følge 6. Bataillons Stambog), 
Søn af Kapitajn i Infanteriet Hans Jacob H. og Marie f. Sørensen, 
blev Landkadet 1794, Fændrik ved Prins Frederiks Regiment 1799,
Sekondlieutenant ved Marinekorpset 1803 og vendte som Premierlieutenant 
1808 tilbage til sin oprindelige Afdeling (1806 Christian 
Frederiks Regiment, 1839 Kongens Regiment, 1842 6. Linjeinfanteribataillon),
hvor han nu udelukkende havde Ansættelse, fra 1812 
som Kapitajn, fra 1825 som Major, fra 1833 som Oberstlieutenant, 
fra 1840 som Oberst og næstkommanderende, fra 1842 som Chef, 
indtil han i 1848 kort efter Krigens Udbrud fik Kommandoen over
2. Infanteribrigade. Denne førte han i Slagene ved Nybøl 28. Maj 
og Dybbøl 5. Juni. I Slutningen af 1848 forfremmedes han til 
Generalmajor, men fik det følgende Aar sin Afsked paa Grund af 
Svagelighed og døde 29. April 1850 i Kjøbenhavn. Han var gift med 
Julie Cathrine f. Schleisner (f. 6. Okt. 1806 d. 19. Okt. 1867), Datter 
af Kattunfabrikør Fritz S. i Lyngby.

S. A. Sørensen.



Hagemann, Moritz, 1810-84, Godsejer, 
født 3. Marts 1810 nær ved Rensborg paa holstensk Grund, blev 1830 Student i Kiel, 
hvor han drev rets- og statsvidenskabelige Studier, og kjøbte 1838 
Godset Ohrfeld (egentl. Udmark) ved Kappel. Han var 1839-53
Distriktsdeputeret for det 1. angelske Godsdistrikt og 1840 Medlem 
af den slesvigske Stænderforsamling. Under Oprøret 1848 viste H. 
aabent sin Troskab mod Danmark, sendte det indkaldte Mandskab 
fra Egnen nord paa og bar dansk Kokarde. Han blev derfor 1852 
Landkommissær i Slesvig og fik Politiforvaltningen i det nævnte
Godsdistrikt samt udnævntes til Etatsraad. 1859 blev han kongevalgt 
Medlem af Rigsraadet og stemte 1863 for Novemberforfatningen. 
 1864 blev H. afsat fra sine Embeder, men blev boende i Slesvig 
som dansk Undersaat indtil 1869; da solgte han sit Gods, kjøbte 
1872 Fabrikken Östanå i Skaane og døde her 19. Marts 1884.

Schlesw.-Holst. Jahrbücher I (1884).

Emil Elberling.



Hagemann, Peter Christian, 1810-53, Arkitekt,
blev født i Itzeho 20. Marts 1810 og døde ugift i Kjøbenhavn 22. Avg. 1853 
af Kolera. Han kom her til som Mursvend, gjennemgik 
Kunstakademiet og vandt efterhaanden de 2 Sølvmedailler samt 1843 den
Neuhausenske Præmie for et Projekt til Toldbodens Forskjønnelse. 
H. var ikke meget Kunstner, men en dygtig og energisk Mand, 
som forstod at vinde Indflydelse hos Avtoriteterne; det skal siges 
til hans Ære, at han har en ikke ringe Skyld i den senere Tids 
hyppigere Anvendelse af Arkitekter ved Privatbygninger. Blandt 
hans Arbejder maa nævnes de 4 Kommuneskoler: Østre og Vestre 
Betalingsskole, Vestre Friskole og Friskolen paa St. Hans Torv 
(1846-52), Slagterboderne ved Nicolai Kirke og paa Graabrødretorv, 
de første Jærnbygninger her til Lands, og en Mængde Privatbygninger, 
mest for Smaafolk. Blandt hans Elever og Medhjælpere 
var Stillmann den betydeligste.

Weilbach, Konstnerlex.

Erik Schiødte.



Hagen, s. Hakon.



Hagen, Carl Harald, 1816-71, Skuespiller.
H., som var en Søn af den i en ung Alder afdøde Lieutenant i Marinen Peter 
Andreas H. og Christine Cathrine f. Blom, var født i Kjøbenhavn 
25. Febr. 1816 og kom som ganske ungt Menneske ind paa det
kgl. Theaters Konservatorium, hvor han forblev til sit 20. Aar. Han 
skulde have debuteret som Sanger paa det kgl. Theater, men lod 
sig friste af et fordelagtigt Engagementstilbud fra Bergens Theater 
og virkede i 2 Aar i de norske Provinser, hvorefter han fik fast
Ansættelse ved Theatret i Christiania. Her fik han Lejlighed til 
at udvikle sine betydelige dramatiske Evner, og her ansaas han 
med rette for en af den norske Scenes betydeligste 
Karakterskuespillere, der paa Grund af sit ædruelige, aldrig
chargerede Spil, sin Humor og sin brede, elskværdige
Komik stod i stor Gunst hos hele Publikum, saa
at den norske Regering endog i 1847 gav ham et
Rejsestipendium, for at han i Wien yderligere kunde
uddanne sig i sin Kunst. Imidlertid længtes han
bestandig stærkt efter sit Fædreland, og da Erik Bøgh
som Leder af Kasino i 1856 tilbød ham et fordelagtigt
Engagement paa 10 Aar, greb han med Glæde denne
Lejlighed til atter at komme tilbage til Danmark. Paa
Kasino debuterede han i 1856 som den gamle Skrædder i
«Skrædderen og Nabobben» og spillede ikke længe efter
med stor Elskværdighed og Elegance den gamle Adelsmand
i det lille Lystspil «Et Parti Piquet». Allerede disse
Roller lagde for Dagen, hvilket betydeligt Talent
Kasino havde erhvervet i ham, men hans Betydning
som Komiker fik Publikum dog først ret Øjnene op
for, da han (1857) fik Tilladelse til at optræde
10 Gange i en af sine Glansroller fra Christiania,
nemlig som Holbergs Jeppe. Denne Præstation var
i alle Retninger saa fortræffelig, at daværende
Kultusminister Hall tilbød ham kgl. Ansættelse ved
det kgl. Theater. Han kunde dog ikke blive løst fra
sine Forpligtelser over for Kasino, hvis Repertoire
ikke svarede til hans Forventninger, og han tog
sig det meget nær, at han saaledes hindredes i at
virke paa en Scene, hvor hans rette Forum var. I
1867 forlod han Kasino, var i 2 Aar Direktør for
Odense og Aarhus Theatre og tog derpaa Engagement
ved Folketheatret, hvor han ogsaa vandt sig et stort
Publikum. Men hans tidligere Sikkerhed, Fantasi og
Lune havde tabt sig noget ved Tidernes Ugunst, og om
han end viste sin Dygtighed som Karakterskuespiller i
en Rolle som Basses i «Hverdagsfolk» -- den sidste,
hvori han optraadte --, var hans Spil dog ikke mere
saa lødigt som det, man tidligere paa Kasino havde
set i Roller som bl. a. Bjerkebek i «En Kaprice»
-- hvor han fik Brug for sin mageløse norske
Dialekt -- og den sjællandske Bonde Anders Jørgen i
«Fastelavnsgildet». Han døde i Kjøbenhavn 5. Juni
1871. -- Han ægtede 1843 i Christiania Sophie
Christiane Abrahamsen (f 1884), en Søster til
kgl. Skuespillerinde Boline Kragh, f. Abrahamsen.

Edgar Collin.



v. Hagen, Franz, 1672-1749, Oversekretær i tyske
Kancelli, blev født i Kjøbenhavn, hvor hans
Fader, Franz v. H. (d. 1705), en af Christian V
yndet og betroet Embedsmand, beklædte Posten som
Gehejmekancelliskriver og Assessor i det tyske
Kancelli. Han 
blev usædvanlig tidlig Student og fuldendte sin akademiske 
Uddannelse ved flere fremmede Universiteter, især Frankfurt a. d. O., 
hvor han studerede 1688 og udgav en paa Latin affattet Panegyrik 
over Christian V. Kun 20 Aar gammel betraadte han den 
diplomatiske Løbebane som Sekretær hos den danske Gesandt i London 
Mogens Skeel. 1693 hjemkaldtes han fra England for at tiltræde 
Embedet som Sekretær i det tyske Kancelli. Det følgende Aar 
sendtes han som Legationssekretær til det brandenborgske Hof og 
forblev her en Del Aar, en Tid fungerende som Gesandt. Først 1705 
efter Johan Moths Død vendte han tilbage til Danmark for at 
blive dennes Efterfølger som Arkivar for det tyske Kancelli og tog 
som saadan væsentlig Del i Omordningen af de samlede tyske 
Arkiver. Tillige var han blevet udnævnt til Assessor i samme 
Kancelli, hvilken Stilling han, 1707 forfremmet til Justitsraad, 
indtog i en længere Aarrække, indtil han i Juni 1721 ved Christian
Sehesteds Afgang med Titel af Etatsraad traadte i Spidsen for tyske 
Kancelli. Ved Forhandlingerne om Sønderjyllands Indlemmelse i 
den danske Krone spillede han, støttet til sit Kjendskab til 
Forholdene i Hertugdømmerne, en fremtrædende Rolle. 1725 fik han
virkelig Udnævnelse som Oversekretær, blev 1727 Ridder af Danebrog 
og 1733 Gehejmeraad, men afløstes 27. Maj 1735 af Schulin 
og tog Afsked af Statstjenesten. I Aaret 1747 blev han 
Gehejmekonferensraad. 10. Juni 1749 døde han. Hans Ægteskab med 
Cathrine f. Fischer (gravsat 17. Marts 1732) var barnløst. Den franske
Gesandt Camilly har i sin bekjendte Skildring af det danske Hof 
fældet en meget ugunstig Dom over H., i det han sigter ham for 
Bestikkelighed og Egennyttighed og omtaler hans «underordnede 
Konnexioner». Disse Udtalelser stadfæstes dog ikke andensteds 
fra. Vist er det, at Kongen gjærne lyttede til hans Raad og ofte 
gjorde Brug af den betydelige Detailkundskab og prøvede Erfaring 
i Statssagerne, som han med sin anerkjendte Flid og Arbejdsomhed 
havde samlet sig. 

A. D. Jørgensen, De danske Rigsarkiver.
Møller, Mnemosyne III, 5 f.

Louis Bobé.



v. der Hagen, Gottlieb, 1595-1658, Diplomat og Jurist,
hørte til en meklenborgsk Adelsslægt, paa hvis Stamgods Harmshagen 
han blev født 18. Okt. 1595. I sin Ungdom synes han at have 
været nøje knyttet til den gottorpske Hertug, Ærkebiskoppen i 
Bremen Johan Frederik, til hvem han 1620 dedicerede et lille 
juridisk Skrift, og hvis uægte Datter Christine han ægtede 1623. Senere 
blev han Raad hos Christian IV og sendtes 1632 som dennes 
Resident til Brüssel. I den følgende Tid benyttedes han oftere af 
Kongen som Gesandt, bl. a. 1636 sammen med Christian Pentz til
Kurfyrsten af Sachsen og Kejseren, 1637 til Landgreven af Hessen 
og 1639 til Staden Bremen. 1643 gik han paa ny som Resident til 
Brüssel. Han synes at have været i Besiddelse af en vis diplomatisk 
Færdighed og i ikke ringe Grad at have anvendt Bestikkelser til 
Opnaaelsen af sine Formaal. Ved Siden heraf var han en god Kjender 
af tysk Statsret og benyttede sine Kundskaber til 1654 at affatte et 
større Skrift til Fordel for Kejserens og det østerrigske Huses Rettigheder. 
Han døde 24. Avg. 1658 i Bremen, hvor han skal have 
haft et Hverv for Frederik III. I andet Ægteskab havde han 1643 
ægtet en Lybekkerinde, Magdalene v. Høveln.

Moller, Cimbria lit. II, 269.

J. A. Fridericia.



Hagen, Hanna Amalia Nicoline, 1831-92, Skuespillerinde. 
Amalia Price blev født 1831 om Bord paa et Dampskib, der gik 
fra St Petersborg til Kjøbenhavn, og derfor angives hendes 
Fødselsdag efter den julianske Kalender til 24. Okt. (efter den 
gregorianske 5. Nov.). Forældrene vare Artist James P. og Rosette Caroline 
f. Lewin. I en ganske ung Alder kom Jfr. P. paa det kgl. Theaters
Balletskole og uddannedes under Aug. Bournonvilles Vejledning. 
Saa vel ved sin koreografiske Færdighed som ved sit mimiske 
Talent skaffede hun sig en smuk Plads ved den danske Ballet, men 
til Trods herfor fristede Skuespillet hende stærkere, og under 
J. L. Heibergs Direktion debuterede hun 5. Sept. 1852 paa det kgl. 
Theater som Marie i «Alferne». Debuten var vellykket i det hele 
taget, og hun forenede aabenbart gode dramatiske Evner med et 
usædvanlig heldigt Theaterudvortes, men en noget tysk Accent,
som var hende en Arv fra Hjemmet, og som hun aldrig helt kunde 
aflægge, var dog til Hinder for at skaffe hende et større Repertoire. 
Da derfor Kasino i 1857 tilbød hende et meget fordelagtigt Engagement, 
tog hun imod dette, optraadte sidste Gang 22. Maj s. A. paa
det kgl. Theater som Rose i «Recensenten og Dyret» og blev i 
den paafølgende Sæson Kasinos absolute Primadonna, hvilken Plads 
hun med Dygtighed hævdede i adskillige Aar. Saaledes glimrede 
hun bl. a. i Titelrollen i «Esmeralda», som Erik Bøgh havde lagt
til rette netop for hendes Talent, og spillede et omfangsrigt, meget 
afvexlende Repertoire saa vel i Skuespillet som i Sangspillet, 
Vaudevillen og Farcen. Ogsaa i det komiske Karakterfag høstede hun 
Triumfer og var saaledes den første, der spillede den unge Pige i 
Bøghs «Alle mulige Roller». Hun forlod Kasino i 1866, virkede 
endnu et Par Aar i Provinserne ved det af Skuespiller Carl Hagen 
dannede Selskab og trak sig saa tilbage til Privatlivet. Hun
ægtede i 1862 Korpslæge Christian August Hagen (f. 1828) og døde i 
Kjøbenhavn 3. Juni 1892.

Edgar Collin.



Hagen, Joachim, 1845-91, Retskyndig, 
fødtes 13. Juni 1845 i Kjøbenhavn af Forældrene Kommandør Hans Jacob Adam H. og 
Juliane Mathilde f. Krag. Han blev Student 1864, juridisk Kandidat 
1871 og arbejdede derefter som Volontær i Justitsministeriet, som 
Sagførerfuldmægtig og som juridisk Manuduktør. I 1875 tog han 
Beskikkelse som Overretssagfører, og fra 1882 var han tillige Lærer 
i Retslære ved Søofficersskolen. 1881 ægtede han Emily Mary 
Cunliffe Carstensen, Datter af Kapitajn Richard Peter C. og Agnes 
Susanne Christiane f. Owen. Han døde efter længere Tids Svagelighed
20. Marts 1891.

I 1886 udgav H. «Kortfattet Oversigt over den danske militære 
Strafferet med en Indledning til Retslæren» (trykt som 
Manuskript til Brug ved Undervisningen paa Søofficersskolen) og i 1888-89 
«Til Ret og Lovgivning, juridiske Aforismer», 2 Hæfter. Dette
sidste ejendommelige og originale Arbejde vil efter hele dets Form 
vanskelig finde almindelig Paaskjønnelse uden for den snævre Kreds, 
der nøje kjendte Forfatterens noble, men noget tilknappede og 
paradoxale Personlighed, og som kan supplere Bogstaven ved 
Kjendskabet til ham. Men den, der ikke lader sig afskrække af 
Afhandlingernes haarde Skal, vil dog ogsaa uden dette Kjendskab 
i dem, ved Siden af meget besynderligt og sært, finde ægte Tanker 
af blivende Værdi. Særlig skal fremhæves Afhandlingen om 
Æresfornærmelser. Afhandlingernes Styrke kan vel gjennemgaaende siges 
at være den, at de fremhæve oversete Momenter, der have Krav 
paa retlig at tages i Betragtning, medens deres Svaghed navnlig 
ligger deri, at Momenter, som først i anden Række kunne blive 
bestemmende for de paagjældende Retsforhold, skydes frem i første 
Række. Særlig havde Folkeretten vundet H.s Interesse, men de 
Arbejder, som han forberedte paa dette Omraade -- paa hvilket 
han havde megen Læsning, medens hans Aforismer lide noget af 
Avtodidaktens Svagheder --, naaede han ikke til at fuldende.

Jul. Lassen.



Hagen, Johan Frederik, 1817-59, Theolog, 
var Søn af Skibskapitajn Jens Børresen H. og Elisa f. Hall. Han blev født 
i Kjøbenhavn 24. Juni 1817 og fik tidlig Lyst til Bogen, men Hjemmets 
trange Kaar syntes ikke at aabne ham Udsigt til den 
studerende Bane. 1830 lykkedes det ham imidlertid at komme ind i 
Metropolitanskolen, og der fra blev han dimitteret 1834. Aaret efter 
faldt Heibergs Logik i hans Haand, og skjønt han kun forstod 
saare lidt af denne Bog, øvede dens Hegelske Tungemaal strax sin 
Tryllemagt over ham. Ved Martensens Hjælp trængte han dybere
ind i den Hegelske Spekulation, og samtidig fortsatte han sine 
theologiske Studier. 1840 underkastede han sig den theologiske 
Embedsexamen, og næste Aar fik han Bolig paa Borchs Kollegium, 
hvor han blev et skattet Medlem af den muntre og flittige Kreds,
som da samledes i den gamle Kandidatbolig. Han var, sammen 
med P. Faber og A. Steen, Forfatter af Tivolivisen: «Og dersom 
du morer dig daarlig», og ogsaa paa anden Maade gav han Bidrag 
til «Borkens Lyra». Samtidig fortsatte han Studierne med Kraft,
og 1845 erhvervede han den theologiske Licentiatgrad for en 
Afhandling om «Ægteskabet, betragtet fra et ethisk-historisk Standpunkt». 
Aaret efter rejste han med offentlig Understøttelse udenlands, 
til Tyskland, Frankrig, Schweits og Italien, og da han (1848) 
var vendt hjem, holdt han som Privatdocent theologiske Forelæsninger. 
1850 udgav han, sammen med A. Listov, en patristisk 
Anthologi til Brug ved den 1849, som Surrogat for Latinen ved 
Embedsexamen, indrettede Latinprøve for Theologer, ved hvilken han 
var bleven Examinator. Da Engelstoft 1852 blev Biskop i Fyn, 
konkurrerede H. med L. N. Helveg om den ledige Professorplads, 
og 16. April s. A. blev han udnævnt til Professor i det theologiske 
Fakultet med Kirkehistorie som Hovedfag og de gammeltestamentlige
Discipliner som Bifag. En saa kundskabsrig og livlig Mand som 
H. havde mange Forudsætninger for en lykkelig Docentvirksomhed, 
men en Brystsygdom, der længe havde tæret paa hans Kraft, 
begyndte snart at lamme hans Virksomhed, og allerede 25. Marts 
1859 bukkede han under for Sygdommen. Efter hans Død blev 
hans Forelæsning over «Kirkelig Statistik» udgiven, og derved blev 
den danske theologiske Litteratur beriget med et dygtigt og nyttigt 
Arbejde paa et lidet dyrket Omraade. H. havde ogsaa baade som 
Privatdocent og Professor leveret flere Bidrag til Blade og 
Fagtidsskrifter og derved vist Lærdom, Skarpsindighed og et lykkeligt 
Herredømme over Formen, og i nogle Aar var han Medudgiver af 
«Ugeskrift for den evangeliske Kirke i Danmark». 24. Maj 1851 
ægtede han Antonia Elisabeth Ponsaing (Datter af Legationsraad 
C. G. A. P.), der endnu lever.

Erslew, Forf. Lex.
Universitetets Program ved Reformationsfesten 1845.

Fr. Nielsen.



Hagen, Laurits Christian, 1808-80, Præst, 
er født paa Merløsegaard i Tostrup Sogn (Sjælland), hvor Faderen, Mourits H., 
var Forpagter; Moderen hed Christine Marie f. Larius. Han blev 
Student fra Borgerdydskolen paa Christianshavn 1826, theologisk 
Kandidat 1833 og derefter Lærer ved v. Westens Institut. Han
beskæftigede sig med liturgiske Studier, og 1836 fik han offentlig 
Understøttelse til en Rejse for i Lybek og i de vigtigste Bogsamlinger 
i Danmark at undersøge, hvad der fandtes af Salmelitteratur. 1837
blev han Adjunkt i Sorø og 1840 Sognepræst i Medolden i de jyske 
Enklaver i Vestslesvig, hvorfra han 1850 forflyttedes til Stepping-Frørup 
i Haderslev Østeramt. Her var han fra 1853 Medlem af 
Bestyrelsen for Rødding Højskole. 1867 blev han afsat, da han
nægtede at aflægge Ed til den preussiske Konge. Fra 1868-76 
var han derefter Præst for en Valgmenighed i Kjærteminde. Her 
døde i han 1. Juni 1880. -- 26. Dec. 1838 ægtede han Dorothea 
Pouline Berg (f. 18. Avg. 1810), Datter af Bødkermester Poul B. i
Kjøbenhavn, og efter hendes Død (30. Okt. 1852) 10. Avg. 1853 
Botille Hansen (f. 23. Juni 1827), Datter af Gaardmand Johannes H. 
i Medolden. -- H. udgav 1832 en Samling «Historiske Salmer og
Rim», der oplevede mange Oplag. Ligesom Grundtvig, hvis Discipel 
han i det hele var, forandrede han de gamle Salmer for at gjøre 
dem skikkede til Kirke- og Skolebrug. 1834 og oftere udgav han 
Brorsons «Troens rare Klenodie».

Elvius, Danmarks Præstehist. 1869-84 S. 267.
Erslew, Forf. Lex.

L. Koch.



Hagen, Sophus Albert Emil, f. 1842, Komponist og Musikhistoriker. 
H. er Søn af Krigssekretær Albert Peter Bartholin H. 
og Anna Sophie Frederikke f. Nielsen og fødtes 3. Maj 1842 i 
Kjøbenhavn. Efter at være bleven Student fra Metropolitanskolen 
i 1860 studerede han i nogle Aar Jura, men opgav derpaa dette
Studium for at hellige sig til Musikken, som han havde dyrket fra 
Barn af, først under Organist C. J. Rauchs, senere under Gebauers 
Ledelse, og til musikhistoriske Studier. I 1869 ægtede han Serine 
Johanne Frederikke Klingsey, Datter af Korttegneren Oberst Peter 
Edvard K. og Clara Sophie Claudine f. Henning. S. A. overtog 
han Horneman & Erslevs Musikhandel, som han atter afhændede 
i 1879. Af H.s Kompositioner er der udkommet 8 Hæfter Sange 
for i Stemme, 4 Hæfter flerstemmige Sange og 5 smaa franske
Kantater samt enkelte Sange og aandelige Kompositioner i 
forskjellige Samlinger; i den almenbekjendte Samling «Børnenes Musik» 
er en halv Snes Melodier af ham. Af ikke udkomne Kompositioner 
findes mange, deriblandt et Ungdomsarbejde, en parodisk 
Operette «Røverbruden», som flere Gange er bleven opført i 
akademiske Kredse. Medens han var Musikhandler, redigerede han 
«Musikalsk Musæum» og «Album for Sang», hvortil han har leveret 
mange Arrangementer, navnlig af Folkeviser.

Schytte, Musiklex.

G. St. Bricka.



Hagerup, Christian Frederik, 1731-97, Præst, 
født 31. Juli 1731 i Throndhjem, Søn af nedenstaaende Biskop Eiler H. (d. 1743), 
kom efter Faderens Død i Huset til sin Slægtning Borgmester Hans 
Hagerup og blev privat undervist til 1746, da han kom i Throndhjems 
Latinskole, hvorfra han dimitteredes 1749, fik Examen philos. 1750 
og theol. Attestats 1752. I Kjøbenhavn havde han gode Dage, da 
hans Søster Elisabeth -- siden gift med Biskop P. M. Bildsøe (II,
199) -- var Hofdame hos Prinsesse Charlotte Amalie. Han fik 
Adgang til flere lærde Mænd og blev Deltager i Holbergs 
Fløjtepartier. Han forlod Hovedstaden 1755 og tilbragte saa 3 Aar i sin 
Fødeby, til han 1758 blev ordineret til Missionær for Finnerne i 
Skjærstad og Saltdalen, hvor han 1761 blev Vicepastor og 1768
Provst i Salten. Han tog sig med Varme af Finnerne, lærte deres 
Sprog og oversatte nogle Smaaskrifter, som nu ikke kjendes. En 
finsk Grammatik og et Glossarium fik han ogsaa i Stand. Som 
Provst fik han Indblik i den mislige Bestyrelse af Finnemissionens 
Midler og foranledigede Biskop N. C. Friis' Fald (V, 445). 1769
blev han Sognepræst til Frue Kirke i Throndhjem, blev Sekretær i 
Videnskabsselskabet og 1773 Magister. Da Bispestolen efter 
Gunnerus' Død blev besat med M. F. Bang, og dennes Svigersøn Ole 
Irgens blev Stiftsprovst, vilde han ikke være i Throndhjem og blev 
1774 forflyttet til Nykirkens Sognekald i Bergen, hvor han var med 
at stifte «det nyttige Selskab», der endnu bestaar, og blev 
Meddirektør i «de frivillige Harmonisters Akademi», hvor han kom i 
Forbindelse med Claus Fasting (V, 87). 1779 blev han Dr. theol.,
og da Ole Irgens s. A. blev Biskop i Bergen, forlod han Staden 
uden at se ham for at indtage hans Plads som Stiftsprovst og 
Sognepræst til Domkirken i Throndhjem, hvortil han 1780 blev 
udnævnt. Han blev s. A. Vicepræses i Videnskabsselskabet, 1785 
Medlem af Naturforskerselskabet i Danzig og døde 30. Juni 1797. 
Han havde paa Gunnerus' Opfordring i Nordland lagt sig efter 
Botanik og leverede adskillige botaniske og enkelte zoologiske 
Arbejder. Han stod som Vicepræses i Videnskabsselskabet til 1791, 
besørgede 2 Bind af dets Skrifter udgivne, berømmes som en 
veltalende Præst, var vel hjemme i de nyere Sprog og skrev latinske 
Vers. Som Theolog tilhørte han den gamle Rettroenhed og var 
en meget from og godgjørende Mand. Sin praktiske Dygtighed 
lagde han for Dagen paa mange Maader, bl. a. ved Ordningen af 
T. Angells Stiftelser og Oprettelsen af Throndhjems Realskole (1783), 
den første i Norge. Han blev i Samtiden meget bekjendt ved sin 
Tale i Videnskabsselskabet 14. Juli 1788, da Kronprins Frederik var 
hans Tilhører, og han i stærke Ord udtalte Nordmændenes Ønske 
om et Universitet og forsikrede, at de selv skulde tilvejebringe
Midlerne. Han har muligens følt sig skuffet ved Bispestolens 
Besættelse efter M. F. Bang (I, 485), og hans Kræfter begyndte at 
aftage kort efter. Han blev gift 20. Sept. 1764 med Anna Margrethe 
Cathrine Westermann (f. 28. Juni 1736 d. 15. Juli 1819), Datter af 
Bernt W., Overvejer og Maaler i Throndhjem, og Esther f. Høyer. 

Fallesen, Mag. f. Religionslærere VII, 391.

D. Thrap.



Hagerup, Edvard, 1781-1853, Stiftamtmand. 
Født i Chri-stianssand 9. Sept. 1781, Søn af nedennævnte Biskop Eiler H. 
(d. 1789) og dennes 2. Hustru. Efter Faderens Død blev han 
indsat i Bergens Kathedralskole, hvorfra han blev Student 1797, og tog 
juridisk Embedsexamen 1802. Hans efterfølgende Virksomhed var 
hovedsagelig knyttet til Bergens By og Stift. Umiddelbart efter sin 
Embedsexamen blev han ansat som Volontær ved Stiftskontoret i 
Bergen og udnævntes, efter at have aflagt den praktisk-juridiske
Prøve 1805, i 1807 til Raadstueskriver i denne By, hvor han 1810 
tillige blev surnumerær Assessor i Stiftsoverretten. I 1814 valgtes 
han til 1. Repræsentant for Bergens By paa det overordentlige
Storting, sammen med Aug. Konow, Kapitajn Motzfeldt og Sorenskriver 
Christie, med Mandat om at votere mod Foreningen med 
Sverige, hvad de ogsaa gjorde 20. Okt. H. var Medlem af Lagtinget, 
hvor han valgtes til Sekretær. Efter Stortingets Opløsning 
rejste han til Stockholm som Medlem af den Deputation, der 
overbragte Carl XIII dettes Adresse i Anledning af Foreningen og hans 
Valg til Konge. I 1815 blev H. virkelig Assessor i Stiftsoverretten 
og 1822 efter Chr. M. Falsen Amtmand i Nordre Bergenhus Amt. 
I Bergen henlevede han nu en Række Aar under behagelige
Forhold som Medlem af den intelligente Vennekreds «Qvodlibet», til 
hvilken for øvrigt hørte Christie, Jonas Rein, P. Motzfeldt, Lyder 
Sagen o. a. Hans Blik paa Forholdene var imidlertid, som mange 
andres, blevet forandret, og han saa sig allerede i 1815 mistænkt 
i Bergen som svensksindet, fordi han nu anerkj endte den nye 
Forenings Goder. Som det synes, mod sit eget Ønske blev H. 
1823 valgt til Bergens 3. Repræsentant paa det forestaaende 
Storting, paa hvilket han atter var Sekretær i Lagtinget. Han valgtes 
paa ny i 1826 og deltog saa vel i det ordentlige Storting 1827 som 
i det overordentlige 1828, paa hvilke han var Præsident i Lagtinget. 
I denne Egenskab fungerede han tillige i 1827 som Præsident i 
Rigsretten mod Statsraad Collett. I 1831 forflyttedes han som 
Amtmand til Søndre Bergenhus Amt og blev derefter 1834 Stiftamtmand 
i Bergen. Da i 1836 Grev Wedel som Statholder blev den norske
Regerings Medlem, tilbød han H., hvem han specielt kjendte fra 
deres Samvære paa Stortingene, med Kongens Samtykke en Plads 
i Statsraadet, hvilken imidlertid H., der ganske særlig følte sig 
knyttet til Bergen, afslog. Han vedblev i en længere Aarrække at 
fungere som Stiftamtmand og tog først 1852 Afsked fra dette
Embede, hvilken han modtog med Tilkjendegivelse af Kongens 
Tilfredshed og under Beviser paa Medborgeres almindelige Deltagelse. 
Bl. a. gaves der i Bergen i den Anledning en Borgerfest for ham. 
H. overlevede kun i lidt over et Aar sin Afsked og døde i Bergen
29. Marts 1853. 12. Juli 1808 ægtede han Ingeborg Benedicte Janson 
(f. 1786 d. 1849), Datter af Hofagent H. D. J. og Christiane 
Benedicte f. Krohn. 

Halvorsen, Norsk Forf. Lex.

Yngvar Nielsen.



Hagerup, Eiler, 1684-1743, Biskop, 
fødtes 9. Juni 1684 Kværnæs i Nordmøre, hvor Faderen, Hans H. (d. 3. April 1697), 
var Sognepræst. Moderen, Ellen Schøller (f 1695), var dennes første 
Hustru. Han deponerede 1702 fra Throndhjems Skole, vendte efter
1704 at have taget Attestats tilbage her til og blev 1706 4. Lekties 
Hører. I denne Stilling blev han til 1709, da han blev personel 
Kapellan paa sit Fødested hos Faderens Eftermand, Amund Barhow, 
med hvis Datter Anna Cathrine (d. 4. Febr. 1737) han blev gift i 
Kjøbenhavn 26. Okt. 1715. 2 Aar efter hans Ansættelse fremkaldte 
Thomas v. Westen, der 1709 var bleven Præst i Vedø, den stærke 
Bevægelse, der maa anses som den første væsentlige Virkning af 
Pietismen i Norge. Han dannede et Samfund af 7 Præster i Romsdalen 
og paa Nordmøre, der skulde arbejde paa en Forbedring i 
Menighedernes Tilstand («Syvstjærnen»). 1714 forfattede de et 
vidtløftigt Bønskrift, og med dette blev H., der var den yngste, men 
maaske i udvortes Henseende mest begavede, sendt til Kjøbenhavn. 
Han udrettede intet væsentligt for den Sag, der havde ført ham til 
Hovedstaden, men for ham selv blev Rejsen af megen Betydning, 
da han blev vel modtagen af Kongen og vandt Yndest hos 
Dronning Louise og Prinsesse Charlotte Amalie, med hvem han siden 
hele sit Liv stod i Brevvexling. Meget snart efter sin Ankomst 
(1715) blev han udnævnt til Sognepræst i Kalundborg. Han beholdt 
sin Yndest ved Hoffet, om der end tør være noget i den Beretning,
at han uformærket blev fortrængt af Peder Hersleb, da denne var 
bleven Hofpræst (1718). I Kalundborg havde han Besøg af T. v. 
Westen under dennes Ophold i Danmark (1719) efter sin anden 
Finmarksrejse. Det kom her til en heftig Strid mellem dem, da deres
Opfatning af Finnemissionen var hel forskjellig. H.s Mening, 
at den burde drives ved de ansatte Præster med Hjælp af Skolelærere, 
og at man først og fremmest maatte lægge Vind paa at 
lære Finnerne det norske Sprog, blev -- ikke uden Skyld fra 
v. Westens Side -- den sejrende, og der blev ikke Spørgsmaal om 
nogen anden end H. til at indtage den Plads som Lektor i Throndhjem, 
der blev ledig ved Finnernes Apostels Død (9. April 1727). 
Han vilde meget nødig, men det hjalp ikke, og han kom 
misfornøjet til Throndhjem 1728, om han end havde Succession paa 
Stiftsprovstiet, som han tiltraadte s. A., og al mulig Udsigt til den
Bispestol, der snart maatte blive ledig, og som han besteg 22. Juni 
1731. 1742 blev han Dr. theol. ved en Afhandling «De spiritu fidei», 
og Aaret efter, 15. April 1743, døde han.

Som sine Medbrødre i «Syvstjærnen» havde H. sluttet sig til 
den pietistiske Retning og optraadte baade i Norge og Danmark 
som en skarp Tugtemester for sine Embedsbrødre, ligesom han 
deltog i Klagerne over Skriftestolens Misbrug og Manglerne ved 
Skriftemaalets Ordning i Kirken. Pietismen havde ivrige Tilhængere
ved Hoffet, og i dets Gunst maatte han saaledes stige end mere, 
da Christian VI var bleven Konge. Det kan være rimeligt, at han 
under disse Forhold har tænkt sig en glimrende Løbebane i 
mark, og at dette ikke mindre end Beskaffenheden af
det Embede, der blev ham paanødet, har fremkaldt
den Misfornøjelse, hvormed han drog tilbage
til sit Fødeland. For Finnemissionen havde han
liden Interesse, og han var ikke dreven af nogen
Kjærlighed til Finnerne. Efter at han som Biskop
var bleven Medlem af Missionskollegiet, blev han
den egentlig styrende, men kunde ikke gjennemføre
sine Planer, og Sagerne fandtes ved hans Død i megen
Uorden. Begunstiget, som han var, paa højeste Sted
fik han alle sine Ønsker opfyldte og kunde saaledes
behandle T. v. Westens Medhjælpere -- navnlig Hans
Skanke -- med den største Hensynsløshed. Saaledes
optraadte han ogsaa over for Throndhjems Skole,
hvor han 1735 fik sin 18aarige Søn Hans H. ansat
som Konrektor. At han for Præsterne var en Stræng
Biskop, er der flere Vidnesbyrd om. Mest bekjendt
blev han i denne Tid ved den ejendommelige Maade,
hvorpaa han kastede sig ind i den brændende
Strid om Skriftemaalet. 1733 udtalte han sig i
en Prædiken for Hoffet stærkt til Forsvar for den
anordnede Absolutionsform. Den fremkaldte et Brev fra
Hoffrøkenen Seydewitz med stærke Bebrejdelser for hans
lidenskabelige Udtalelser om de bekymrede Præster. Et
Brev fra H. til den bekjendte P. N. Holst beviser
Sandheden heraf. Har dette vakt Opmærksomhed, saa blev
det end mere Tilfældet, da Peder Hersleb skrev til ham
i Fortrolighed og ikke uden Sympathi med sin Broder
Ole H., der for sine Skriftemaalsbekymringer mistede
sit Embede. H. svarede ham paa en æggende Maade,
talte om, at hans Udtalelser ikke vare en Biskop
værdige osv. Men han lod det ikke blive dermed. Han
oversatte Herslebs Brev og sit eget Svar paa Latin og
lod dem trykke («Unschuldige Nachrichten» 1733, S. 498
ff.). Som rimeligt blev Hersleb yderst forbitret,
og Striden mellem de 2 Bisper blev meget omtalt.

H. gjaldt ikke for nogen lærd Theolog. Han var
hjemme i det engelske Sprog og oversatte fra dette
flere Andagtsbøger. Den første Bog, der er trykt
i Throndhjem, er en Samling Ordinationstaler fra
hans Haand (1741). De ere i den gamle orthodoxe Stil,
og Pietismen er ikke i dem at mærke. Som Salmedigter
forsøgte han sig, men de Prøver, han gav, ere uden
Betydning. Ogsaa paa det naturhistoriske Felt forsøgte
han sig og gjorde paa sine Nordlandsrejser nogle
Optegnelser, der maa henregnes til Curiosa. Blandt
de Biskopper, der i Danmark og Norge ere udgangne
fra den pietistiske Skole, maa han vistnok betegnes
som en af de begavede og dygtige, men der Straaler
ingen Nidkjærhedens, Visdommens,
Mildhedens og Sagtmodighedens Glans over hans Minde. Han 
havde haft 17 Børn, af hvilke 11 overlevede  ham. Den kongelige 
Naade, der havde hvilet over Faderen, kom ogsaa dem til gode 
efter hans Bortgang.

L. Daae, Throndhjems Stifts geistl. Hist. S. 151 ff. 
Theol. Tidsskr. f. d. luth. Kirke i Norge, Ny Række, VIII, 493 ff.

D. Thrap.



Hagerup, Eiler, 1718-89, Biskop, 
fødtes 11. Dec. 1718 paa Stenvik i Kværnæs. Faderen, Eiler Bertelsen Kongel
(f. 1665 d. 1751), var Handelsmand i Christianssund, Moderen, Laurentze Hansdatter Spydeberg eller Stub (f. o. 1688 d. 1751), Datter af Præsten Hans 
Lauridsen i Spydeberg, var Datterdatter af Kjeld Stub, hvis Navn 
hun med sine Søskende antog. Hendes Søster var Moder til den 
throndhjemske Biskop Eiler Hagerups Hustru, og dette Slægtskab 
bragte ham 1730 i Biskoppens Hus som Tjener. Her bemærkede 
man hans gode Evner, og Husets Søn, den senere Konrektor Hans 
H., begyndte at undervise ham. Biskoppen selv hjalp til og 
dimitterede ham, efter at han havde antaget Navnet Hagerup, 1736. 
1738 tog han Attestats, og 1740 tog han Magistergraden. Han fik 
Tilladelse til at prædike for Kongen og tjente derpaa den befalede 
Tid som Hører i Bergen til 1743, da han blev Sognepræst til Højland 
ved Stavanger; 1753 beskikkedes han til Provst over Jæderen. 1756 blev
han Sognepræst i Arendal, havde allerede da «skrevet en Finlappernes 
Historie paa Latin og vundet Ry som en lærd Mand». Efter Worm 
er det Knud Leems Værk, han har oversat og udgivet samtidig med 
Originalen 1767. 1760 blev han Dr. theol. ved en Afhandling «De 
communione fidelium cum patre et filio et inter se mutua». 1773 
blev han Biskop i Ribe. Her var imidlertid Klimatet ham mindre 
tjenligt, og da Bergens Bispestol blev ledig Aaret efter, meldte han 
sig til denne og blev udnævnt 27. Juli 1774. I Okt. s. A. blev 
han udnævnt til Professor theologiæ og kreerede 6 Kandidater, 
hvoriblandt N. E. Balle, til Doctores, da P. Holm nægtede at udføre 
denne Handling. S. A. blev han Medlem af den Kommission, der 
foranledigede Forordningen af 11. Maj 1775 om Skolerne, hvori der 
lagdes megen Vægt paa Modersmaalet ved Siden af de klassiske 
Studier. Under sit Ophold i Kjøbenhavn udtalte han Ønsket om 
et Universitet i Norge for høje vedkommende. I Bergen gjorde 
han sig bekjendt som en dygtig og human Biskop, stiftede et 
filologisk Selskab og virkede meget til de klassiske Studiers Fremme. 
1778 forflyttedes han som Biskop til Christianssand, hvor han døde 
27. Marts 1789. Her traf han sammen med sin
Slægtning og første Lærer, Hans Hagerup, der
var Stiftamtmand. Med ham tog han sig ivrig af
Fattigvæsenet, og det var efter deres Plan,
Christianssands Tugt- og Manufakturhus blev
oprettet 1789. Venskabet brast imidlertid under
Embedsforholdet, saa Kancelliet stundum maatte mægle
imellem dem. Ogsaa i andre Henseender fik han det
tungt. Han kunde som Tilhænger af den gamle Orthodoxi
ikke forsone sig med den nyere Tids Ideer, havde
adskillige mindre heldige Præster i Stiftet, og i
Menighederne fik han megen Sorg under Bondebevægelsen
ved Christian Lofthuus.

H. omtales af Claus Pavels som en Mand af Erudition,
henrivende Veltalenhed og fin Levemaade. Han førte
Bispestaven med Alvor og Sindighed og bragte Orden
i Visitatserne, der i Christianssands Stift havde
været meget forsømte under hans Formand. Under
sit Ophold i Arendal udfoldede han en ikke ringe
litterær Virksomhed, og hans her 1761 udgivne Bog
«Om de hellige Martyrers svare Lidelser» blev en
Folkebog, som endnu læses af den norske Almue. Den
røber som hans andre trykte og utrykte Arbejder et
ikke ringe Kjendskab til den patristiske og ældre
lutherske Litteratur, men ingen kritisk Sigtelse
af de benyttede Kilder. I en utrykt Afhandling om
«Trolovelser og Bryllupper blandt de første Kristne»
viser han sig som en Gransker, der har undersøgt
Tingen nøje, vogter sig for ubevislige Paastande,
men gjærne finder Rimeligheder, hvor han kun har
Gætningens Vej at gaa. H. blev gift 1. (12. Jan. 1752)
med Johanne Margrethe Smith (f. 23. Maj 1730 d.
24. Juni 1773),, Datter af Stadthauptmand og Kjøbmand
i Stavanger Laurids S. og Johanne Margrethe f. Leigh;
2. (7. Okt. 1777) med Magdalene Margrethe Christie
(f. 5. Maj 1755 d. 13. Juli 1830), Datter af Provst og
Sognepræst til Tysnæs Edvard C. (d. 1757) og Magdalene
Margrethe f. Koren (d. 1806). Af hans 5 Børn er Edvard
H. (d. 1853) nævnt ovfr.

Faye, Christianssands Stifts Bispe- og Stiftshist. S. 399 ff.

D. Thrap.



Hagerup, Eiler, 1736-95, Amtmand, Deputeret i Toldkammeret, 
Søn af ovennævnte Biskop Etier H. (d. 1743) i Throndhjem, hvor 
denne yngste Søn fødtes 26. Dec. 1736. Han blev Student 1753, tog 
theologisk Examen 1757, hørte siden Forelæsninger i forskjellige
Fag og underkastede sig dansk-juridisk Examen 1762,
hvorpaa han foretog en længere Rejse i Sverige, drog
om Vaaren 1763 til Tyskland, 1764 til Frankrig og
vendte om Foraaret 1765 tilbage til Danmark, hvor
han i 1767 udgav et lidet Skrift om Kjærlighed 
til Fædrelandet, der gjorde megen Lykke og synes at have 
medvirket til i 1768 at skaffe ham Amtmandskabet i Finmarken. 1771 
vendte han tilbage  til Kjøbenhavn, hvor han da netop var bleven 
udnævnt til 4. Kommitteret i det nyoprettede norske Kammer under 
Finanskollegiet. Da dette efter Struensees Fald igjen ophævedes, 
blev han 1773 3. Kommitteret i det netop gjenoprettede General-Toldkammer, 
fik 1774 Justitsraads og 1779 Etatsraads Karakter og udnævntes
1790 til Deputeret sammesteds. Han var Medlem af 
Landhusholdningsselskabet og fra 1769 af det norske Videnskabernes 
Selskab og døde 19. Maj 1795. Fra Høsten 1786 sad han i Theaterdirektionen, 
hvor  han dog ikke synes at have spillet nogen synderlig 
fremtrædende Rolle. Efter Tilbagekomsten fra Finmarken skrev han 
en Afhandling om Fiskerierne og en om en Kjøbstads Anlæggelse 
i Nordlandene. Han blev 1774 gift med Kirstine Marie Schmidt, 
Datter af Assessor og Apotheker S. i Horsens.

Worm, Lex. ov. lærde Mænd. 
Nyerup, Lit. Lex. 
Minerva 1803, I, 139 ff. 
Overskou, Den danske Skueplads III.

H. J. Huitfeldt-Kaas.



Hagerup, Eiler, 1766-1826, Præst, Forfatter, 
født 27. Juli 1766 i Skjærstad, Søn af Ovenstaaende Stiftsprovst C. F. H. (d. 1797), Student fra Throndhjems Skole 1784, tog Attestats 1787, blev 1789 
Kateket for Bremerholms Menighed og 1792 af Magistraten beskikket 
til Prædikant for det Harboeske Enkekloster, 1793 resid. Kapellan 
til Værdalen, 1808 Sognepræst til Avre i Throndhjems Stift. Han 
syslede med Norges gamle Historie, leverede en Afhandling om 
Landets ældste Befolkningsforhold, der er fantastisk og uden 
historisk Værd, men røber som hans Folkebøger om Olaf den hellige 
(1805) og Hakon Adelsten (1811) adskillig Læsning i Schønings og 
Suhms Værker. Ved Behandlingen af Olaf den hellige kommer 
hans Rationalisme stærkt for Dagen, og som en Repræsentant for 
denne Retning har han ogsaa leveret nogle Taler og Betragtninger 
i Fallesens Maanedsskrift. Paa en vis Maade har han faaet 
kirkehistorisk Betydning, da han blev den første, som i et Brev fra 1802 
(Fallesens Maanedsskrift, Jan. 1803) bragte den danske Almenhed
nogen Kundskab om H. N. Hauge og den ved ham vakte Bevægelse. 
Han omtalte her den i en haugiansk Kreds 23. Jan. 1802 forefaldne 
Mordgjerning, og da han i et senere Brev leverede Dommen over de 
skyldige, har han visselig ikke været uden Medvirkning til de 
strænge Forholdsregler, der bleve tagne mod Hauge. 1814 blev
han af 7 Mænd i sin Menighed anklaget for usædeligt Forhold og 
ulovlig Fremgangsmaade i sit Embede, blev 1817 suspenderet, 1821 
af Højesteret dømt fra Embedet og døde i Ørkedalen 1. Jan. 1826. 
Gift 1795 med Michelle Ottilia Andresen (f. 1769, døbt 12. Dec. i 
Rønne), Datter af Generalavditør, Amtsforvalter Christian A. og 
Michelle f. Schrøder. Separeret 1809, hvorefter hun drog tilbage 
til Danmark.

Halvorsen, Norsk Forf. Lex.
Nyeste Skilderie af Kjøbenhavn 1808, S. 1218.

D. Thrap.



Hagerup, Eiler Henning, 1817-63, Sprogmand, 
fødtes 5. Sept. 1817 paa Nysø ved Præstø og var den ældste af 5 Brødre. 
Forældrene vare Eiler H. (ældste Søn af den ovennævnte Eiler H., 
Deputeret i General-Toldkammeret, d. 1795); f. 16. Maj 1775, 
Forvalter paa Nysø, siden Forpagter af Egemark, d. 17. Maj 1829, og 
Anne Marie Magdalene f. Hensemann, f. 10. April 1796 d. 31. Maj
1825. Efter Forældrenes Død kom H. i Huset hos sin Farbroder 
Kommandørkapitajn Gotfred H., der satte ham i Borgerdydskolen 
paa Christianshavn, hvorfra han blev Student med Udmærkelse 1834. 
Han studerede først klassisk Filologi, men valgte siden Theologien
og bestod 1840 theologisk Embedsexamen. 1838-42 var han 
Alumnus paa Borchs Kollegium. 1844 blev han Lic. theol. 1845 
udnævntes han til Kateket i Præstø. 

I Dagene før og efter Istedslaget forlod en stor Mængde 
slesvigske Præster deres Embeder, saa flere Præstekald paa én 
Gang bleve ledige. H. søgte og fik (Sept. 1850) et af de 
ledigblevne Embeder, nemlig som Sognepræst for Store og Lille Solt 
Menigheder i Flensborg Amt. Han var vistnok den første 
dansk-dannede Præst, der ansattes i en slesvigsk Menighed med tysk 
Kirkesprog. Ikke længe efter hans Udnævnelse kom Sprogreskriptet 
af 7. Febr. 1851, der paabød Brugen af dansk Kirkesprog hveranden 
Søndag i alle Landsbykirker i Flensborg Amt.

H. fik den heldige Tanke at beskrive den angelske Dialekt, 
som den taltes af den voxne Befolkning ned til 30 Aars Alderen i 
Store og Lille Solt. Han manglede særligt Kjendskab til nordiske 
Sprog og Dialekter i ældre Tid og i Nutiden, men han havde 
skarp Forstand, god Iagttagelsesevne og megen Sprogsans. Allerede 
i Slutningen af 1853 (paa Bogens Titelblad staar 1854) forelaa hans
Bog «Om det danske Sprog i Angel». Skriftet vakte megen Opsigt. 
K. J. Lyngby skrev om H.: «Han har den dobbelte Fortjeneste 
at have beskrevet en dansk Sprogart og at have afgivet et 
Vidnesbyrd om Sproget i Angel, der betyder mere end
alle ukyndiges Raab». H.s Bog var ikke blot den
bedste danske Dialektbeskrivelse, der indtil da var
skreven; men den har blivende Betydning, da der af
senere Dialektgranskere ikke er leveret yderligere
Oplysninger om den nu snart uddøde danske Dialekt
i Angel. Skriftet er paa ny udgivet af Lyngby
1867. -- Sprogreskriptet af 7. Febr. 1851 havde
en ivrig Forsvarer i H. Desangaaende havde han
et heftigt Sammenstød med N. F. S. Grundtvig ved
det skandinaviske Kirkemøde i Kjøbenhavn 1857. Men
han fortav aldrig, at dansk Talesprog ikke længer
havde den Udbredelse i Sydslesvig, det tidligere --
faa Aar tilforn -- havde haft, og at Indførelsen
af dansk Skriftsprog mange Steder mødte Modstand
hos Befolkningen. H. var gift 2 Gange, 1. (15. Avg. 
1845) med Dorothea Adolphine Gonradine f. Barner 
(f. 5. Juli 1820) 2. (16. Sept. 1853) ægtede
H. Betzy Lauritse Thomsen. 1854 valgtes han til
Stænderdeputeret. I sine sidste Leveaar bar han paa
en tærende, ulægelig Sygdom, saa han maatte antage
en Medhjælper. 1856 fik han H. F. Feilberg (V, 99)
til Kapellan. 13. Juni 1863 gjorde Døden Ende paa
hans Lidelser. Han ligger begraven paa Store Solt
Kirkegaard.

Barfod og Rørdam, Kirkekalender for Slesvig Stift 1864 S. 30.
Erslew, Forf. Lex. 
Wiberg, Alm. Præstehist. II, 565. 
E. Hagerup, Om det danske Sprog i Angel, 2. Udg., 1867. 
F. Hammerich, Det første skandinaviske Kirkemøde, 1857, S. 137 ff.

P. K. Thorsen.



Hagerup, Hans, o.1740-1793, Sorenskriver, 
Søn af Stiftamtmand Hans H., der 1781 adledes under Navn af
Gyldenpalm (ovfr. S. 361) og dennes 1. Hustru. Han
benyttede aldrig Navnet Gyldenpalm, men kaldte sig
kun med det gamle Familienavn, da han paastod, at
der i hans Familie havde været flere brave Mænd,
som kaldte sig Hagerup end Gyldenpalm. Rimeligvis
født i Throndhjem omkring 1740 blev han, efter først
1764 at være ansat som Assessor ved Hofretten i
Kjøbenhavn, 1775 udnævnt til Sorenskriver i Søndre
Gudbrandsdalen og fik 1777 Karakter af virkelig
Justitsraad. Af Mangel paa en passende Embedsgaard
fik han s. A. kgl. Tilladelse til at bo uden for
sit Distrikt, hvorefter han senere levede i og ved
Christiania og kun besøgte sit Embedsdistrikt, naar
der holdtes Ting. 1781 var han konstit. Amtmand
i Christians Amt. 1781-86 ejede han Ejdsvold
Jærnværk. Efter en langvarig Sygdom døde han 11. Marts
1793 under et Ophold i Kjøbenhavn. Han var ugift.

Moe, Tidsskr. f. d. norske Personalhist. I, 73 ff.

Yngvar Nielsen.



Hagerup, Mathias, 1765-1822, norsk Statssekretær,
Søn af Sognepræst til Bjørnør Richard H. og Malene
Dorthea f. Wagenfeuer, 
blev 1785 Student og 1799 juridisk Kandidat, men vedblev at leve 
i Kjøbenhavn som Sproglærer, i hvilken Egenskab han ansattes ved 
Søkadetakademiet og det militære Institut; ved Generalkvartermesterstaben
var han tillige Lærer i Natur- og Folkeret. 1811 fik han en 
Post ved Kjøbenhavns Politikammer og Titel af Krigsraad. 1814 
vendte han hjem til Norge og ansattes som Expeditionssekretær ved 
den norske Statsraadsafdeling i Stockholm. Det var hans Færdighed
i at tale fransk, som skaffede ham dette Embede, der paa 
den Tid var af ikke ringe Betydning, fordi denne Embedsmand 
foreløbig maatte sætte Carl Johan ind i de norske Sager, forinden 
de foredroges i Statsraadet; det siges til hans Ros, at han aldrig 
misbrugte den Indflydelse, som Stillingen gav ham. 9. Juli 1822 
udnævntes han til Statssekretær, men dette var kun en højere Titel, 
og han vedblev som før at være Chef for Statsraadsafdelingens 
Kancelli i Stockholm. 10. Nov. s. A. tog han sig i Vildelse af
Dage, efter at han Dagen i Forvejen syg var ankommen i Kongens 
Følge til Christiania. Bl. a. har han skrevet en liden fransk Bog 
om Forholdet mellem Danmark og Sverige under Oldenborgerne 
(1795) og nogle historiske «Lovtaler».

Halvorsen, Norsk Forf. Lex.
Motzfeldt, Breve og Optegn. S. 408 f.

M. Birkeland.



Hahn, Christopher Ditlev, 1746-1822, Læge, 
var en Søn af Regimentsfeltskær Johan Christian H. og Anna Elisabeth f. Syhling 
og fødtes i Haderslev 1746 (døbt 31. Marts). Efter Skolegang i 
sin Fødeby studerede han i Udlandet og tog Doktorgraden i Halle, 
hvorpaa han 1770 nedsatte sig som Læge i Aarhus og blev, efter 
1776 at være examineret af det medicinske Fakultet, 1777 udnævnt 
til Landfysikus i Aarhus. De ved Aarhundredets Slutning stærkt 
fremtrædende Bestræbelser for skindødes og særlig druknedes
Redning var han meget optagen af, fik i 1802 en Redningsanstalt 
oprettet i Aarhus og udgav en populær Vejledning desangaaende (1802). 
Overhovedet var han i sin lange Funktionstid i Aarhus indtil sin 
Død, 8. Sept. 1822, baade som Embedslæge og praktiserende Læge 
meget virksom og ufortrøden. Han var gift 1. med Mette Sophie 
f. Bering, Datter af Hospitalsforstander Jacob B. i Horsens, og 2. 
med Christiane Sophie f. Møller, Datter af Møller Søren M. i Vingsted 
ved Vejle.

Ingerslev, Danmarks Læger og Lægevæsen II, 590. 
Smith og Bladt, Den danske Lægestand, 4. Udg. 
Erslew, Forf. Lex. 
Thaarup, Fædrenelandsk Nekrolog 1821-26 S. 122.

Jul. Petersen.



Hahn, Christopher Ditlev, 1811-95, Læge. 
Han er en Søn af Konsistorialraad Johan Chr. H. (en Søn
af ovennævnte Landfysikus C. D. H.) og Elisabeth
Cathrine Borum, f. Behr, og fødtes 21. Sept. 1811 i
Nimtofte ved Grenaa. Dimitteret fra Aarhus 1831 tog
han i 1837 kirurgisk, i 1839 medicinsk Examen. I
1840 blev han Eskadronskirurg i Næstved, hvor
han for øvrigt praktiserede sammen med sin Fætter
Landfysikus O. Høegh-Guldberg; i Felttoget 1848-50
var han konstit. Overlæge, i 1850 blev han udnævnt
til Overlæge med Station i Slesvig By til 1863. Efter
Krigen 1864, hvor han fungerede først som dirigerende
Læge ved Lasaretterne i Slesvig By og derpaa ved
Augustenborg Hospital, blev han forflyttet først til
Viborg, derpaa (1865) til Aarhus. Her fungerede han
som Overlæge ved Garnisonssygehuset (til 1876) og fra
1870 til sin Entledigelse 1887 som overordnet Læge i
2. Generalkommandodistrikt. 1876 blev han Kommandør
af Danebrog af 2. Grad, 1887 af 1. Grad. Efter sin
Entledigelse har han praktiseret i Aarhus, hvor han
fremdeles har Bopæl. -- H. døde 16. Jan. 1895.

Selmer og Carøe, Den danske Lægestand, 6. Udg.

Jul. Petersen.



Hahn, Jørgen, 1647-99, Læge, 
var født 19. Marts 1647 i Odense, hvor hans Fader, Lybekkeren 
Herman H., var Raadmand; hans Moder var Else Jørgensdatter Mule. 1665
afgik han fra Byens Gymnasium til Universitetet,
hvor han ved Siden af Filosofien og Theologien
især lagde sig efter Lægevidenskaben under Thomas
Bartholins Vejledning. Allerede 1668 forlod han
imidlertid Universitetet for at overtage Embedet
som Konrektor ved sin Fødebys Gymnasium, tog Aaret
efter Magistergraden og blev 1672 adjungeret sin
Stiffader og senere Svigerfader, Professor ethices
et eloqventiæ ved Gymnasiet Jørgen Taulov. 1678
avancerede han til virkelig Professor; at han 1671
skulde være bleven Kapellan ved St. Knuds Kirke,
beror vistnok paa en Misforstaaelse. Under alt dette
praktiserede han som Læge i Odense og tog 1684 den
medicinske Doktorgrad. 1692 gik han til Rensborg
som Garnisonslæge, men vendte 1697 tilbage til
Odense, hvor han levede til sin Død, 1. April 1699,
som Stadsfysikus og Provinsiallæge i Fyn. Foruden et
Par Disputatser og nogle Smaastykker af medicinsk og
fysisk Indhold har H. ladet trykke nogle latinske
Taler, der af Samtiden roses meget for det smukke
Sprog. Han omtales som en lærd og brav Mand baade som
Lærer og som Læge. Gift 1. (13. Maj 1674) med Anna
Cathrine Taulov (d. 27. Avg. 1683); 2. (5. Nov. 1685)
med 
Karen Luja (f. i Juli 1666), Datter af Dr. med. Christian Henrik L. 
Hun ægtede senere Dr. med. Frands Reenberg.

Moller, Cimbria lit. II, 273 f. 
Bloch, Den fyenske Geistligheds Hist. I, 502 ff. 
Ingerslev, Danmarks Læger og Lægevæsen II, 64 ff. 
Nyerup, Lit. Lex.

G. L. Wad.



de Hahn, Lorens Petersen, 1668-1747, Hvalfanger,
fødtes i Sept. 1668 i Rantum paa Sild. Hans Fader var Jyde, hans 
Mormoder Hollænderinde. I sin tidligste Ungdom var han en driftig 
og ivrig Fisker og fik derfor Tilnavnet «de Hahn» (Vækkeren);
henimod Slutningen af Aarhundredet blev han Fører af et hamborgsk 
Hvalfangerskib og gjaldt snart for en af de dygtigste Kommandører 
i den grønlandske Fiskeriflaade. Hans Indflydelse og Exempel 
bevægede hans Landsmænd, de slesvigske Øfrisere, til at opgive det 
lidet lønnende Kystfiskeri og til i stor Stil at deltage i de 
grønlandske Togter. Paa hollandske, danske og hamborgske Skibe 
ansattes de som Harpunerere, Styrmænd og Kommandører, og 
omkring Aar 1702 deltoge 1200 Føringer, 800 Sildringer og i det 
hele henimod 4000 nordfrisiske Søfolk i Hvalfangsten. Efter at den 
hertugelige Del af Sønderjylland, hvortil ogsaa den største Del af 
Øen Sild hørte, 1713 var taget i Besiddelse af Kongen, ansattes 
L. de H. som Strandinspektør paa sin Fødeø, og ved Strænghed 
og Aarvaagenhed udryddede han Strandrøveriet langs dennes 
udstrakte Kyster. -- Han var gift med Inge Ajen af Tinnum og 
efterlod sig et meget talrigt Afkom. Den bekjendte Uwe Jens 
Lornsen nedstammede fra ham. Han døde 7. Marts 1747.

Biernatzki, Volksbuch f. Schleswig, Holstein u. Lauenburg 1849.

P. Lauridsen.



Hahn, Vincents Joachim, 1632-80, Hofembedsmand. 
Christoph H. til Hinrichshagen og Remplin, af en gammel og anset 
meklenborgsk Slægt, der siden 1469 indehavde Arvelandmarskalsværdigheden
i Landet Stargard, faldt 1635 under Forsvaret af 
Hinrichshagen mod et Strejfkorps; hans Enke, Catharine Blücher, 
flygtede med sine 2 smaa Børn, Otto Friedrich (død ung) og Vincents 
Joachim (født 22. Dec. 1632), til Rostock og der fra o. 1638 til
Danmark, da Krig og Hungersnød næsten lagde hendes Fædreland 
øde. En Ungdomsven af hendes Ægtefælle, Peder Brockenhuus til 
Nordskov i Fyn, tog sig kjærlig af de flygtende, og da V. var 
bleven voxen, forestillede han ham for Frederik III, der syntes godt 
om Ynglingen og 1649 lod ham rejse til Dresden for ved det 
sachsiske Hof at lægge sig efter Jagtvæsenet, for
hvilket han røbede særlig Tilbøjelighed. Efter
flere Aars Ophold hos Kurfyrst Johan Georg I
vendte H. tilbage til Danmark; saa vel den danske
Konges Yndest og Omhu for hans Uddannelse som den
Omstændighed, at han intet ejede i Meklenborg, da
hans Faders Bo havde vist sig insolvent, gjorde det
naturligt, at han søgte sin Lykke her. 1656 sendte
Kongen ham atter til Dresden, men da Kurfyrsten, af
hvem H. havde modtaget Udnævnelse til Kammerjunker,
døde i Okt. s. A., besluttede han at se sig om i
Italien og Frankrig, i hvilken Anledning han søgte
Kongen om Forhøjelse af sin «Pension»; men den
1657 udbrudte Krig mellem Danmark og Sverige gav
hans Planer en anden Retning; han vendte hjem for at
kæmpe i den danske Hærs Rækker, traadte ind i Kongens
Livregiment som Kornet og tog Del i Krigen saa vel
i Skaane som Laaland. Ved Krigens Slutning var han
Major ved Ebersteins Regiment.

Imidlertid maa han have forstaaet at sætte sig fast
i Kongens Yndest; thi i Jan. 1661, altsaa lige fyldt
28 Aar, udnævntes han til Overjægermester i Danmark,
fra 1663 tillige i Slesvig og Holsten. Den fattige
tyske Junker havde saaledes gjort en sjælden Lykke;
der fattedes ham kun en rig Brud, og hende fandt han
snart i en Jomfru af gammel dansk Byrd, Sidsel Kaas
(f. 26. Maj 1645), Datter af Erik K. til Bremersvold
og Susanne Sparre. Efter sin 1658 afdøde Morbroder
Christen Sparre havde hun arvet Sparresholm og
Jomfruens Egede, to prægtige Godser, der nok kunde
friste en Mand som H. Den i6aarige Jomfru syntes
godt om Overjægermesteren, der imidlertid slet ikke
anstod hendes Fader, imod hvis Ønske hun gav Frieren
sit Ja. Med stort Tjenerskab indfandt H. sig paa
Sparresholm, som den krænkede Fader strax forlod,
hvorefter Parret 19. Jan. 1662 holdt Bryllup. Den unge
Frue skal dog ikke have været lykkelig ved Samlivet
med H., og hun siges at «være falden i urolige Tanker»
over at have handlet mod sin Faders Vilje; men --
maaske til hendes Held -- varede Ægteskabet kun 5 Aar,
i hvilke hun fødte 5 Børn. Ved en uformodentlig Død
bortkaldtes hun 5. Sept. 1667 i Kjøbenhavn.

Med Christian V's Tronbestigelse oprandt en glimrende
Tid for H. Kongen konfirmerede ham strax i hans
Embeder, og allerede 1671 fik han Danebrogsordenen. Af
de tysk fødte Adelsmænd, som den unge Konge stadig
omgav sig med, havde næppe nogen mere Kongens Naade
end H., der bestandig var om ham, ikke alene i Fredens
Dage som Overjægermester og som Tilsynsmand
ved Hofspisningen og Leverancerne til Hofstaten, men
ogsaa i Krigen, da han ledsagede sin Herre saa vel i
det Skaanske Felttog som ved Wismar; hans i Farens
Tid udviste «infatigable Aktivitet» paaskjønnede
Kongen ved 1677 at gjøre ham til Meddirektør for
Generalkommissariatet; ja, han overvældede næsten
H. med Æresbevisninger: 1678 gav han ham Gehejmeraads
Titel og 1679 det blaa Baand.

Men det var ikke alene med Embeder, Titler og Ordener,
Christian V overøste sine Yndlinger, han forstod ogsaa
at give dem mere materielle Beviser paa sin Gunst,
og saadanne bleve i rigt Maal H. til Del. Ikke at
tale om, at han fik Portofrihed og Gaver af Tømmer
o. dsl., alt saadant var kun lidet i Forhold til
de Foræringer af Jordegods, han modtog, og som i
Løbet af faa Aar gjorde ham til en af Landets største
Godsejere. Efter at H. 1672, formodentlig i Anledning
af sit forestaaende andet Ægteskab, havde skiftet
med sine Børn, forærede Kongen ham til en Begyndelse
Tøbberup Landsby i Kjøbenhavns Amt og ved et saakaldt
Mageskifte en stor Del Ryttergods i Tryggevælde
Amt. Af Tøbberup, der næsten helt nedlagdes, oprettede
H. Hovedgaarden Hjortespring, som han fik tillagt
en Sædegaards Rettigheder. Aaret efter kjøbte han
af Kongen Abrahamstrup for en Sum, der var betydelig
under Ejendommens Taxationsværdi, medens Kongen dog
forbeholdt sig adskillige Rettigheder af Gaarden med
Hensyn til Værelser i Jagttiden, Staldrum og Foder
til Heste, Jagten paa Adelvildt m. v., og 1674 fik
han, hvad han tidligere forgjæves havde andraget om,
Tilladelse til af Landsbyen Egede at henlægge 72
Tdr. Hartkorn under Hovedgaarden Jomfruens Egede, som
han snart efter solgte til Sophie Amalie Moth; ogsaa
Sparresholm skilte han sig ved. 14. April s. A. holdt
han Bryllup med Ida Hedevig Rumohr (d. 13. Sept. 1681),
en Søster til General Frederik v. Arenstorffs Hustru
(I, 321), og fik med hende en Medgift af 14000 Rdl.

Ved heldige Mageskifter erhvervede H. det til
Abrahamstrup hørende Bøndergods, der var udlagt
til Ryttergods, og 1677 gav Kongen ham nyt Skjøde
paa Abrahamstrup, hvorved de omtalte Forbehold i det
tidligere Skjøde ophævedes; samtidig fik Gaarden til
Ære for sin nye Herre Navnet Jægerpris. H. ansaa nu
dette Gods for sin Hovedejendom, og han virkede ikke
lidet her i de faa Aar, han besad den; han opførte
forskjellige Avlsbygninger, anlagde Haver og oprettede
en ny mindre Ladegaard, men mod sine Bønder var han
en stræng Herre. Imidlertid maa Kongen
have faaet Lyst til igjen at faa Raadighed over
Jægerpris, i hvilken Anledning han 1679 indledede
Forhandling med H. om at kjøbe Gaard og Gods;
H. lod da opsætte en Vurdering, i hvilken Godset
ansattes til o. 32000 Rdl. og Gaarden, som han for
5 Aar siden havde givet 6000 Rdl. for, til o. 33500
Rdl. Kort efter fulgte H. Kongen paa Rejse til
Holsten, og i Pinneberg blev Sagen afgjort; først
skjænkede Kongen H. det slesvigske adelige Gods
Seekamp med Mejerigaarden Holtenau og tilliggende
Bøndergods m. v. som arvelig Besiddelse for ham og
hans Efterkommere, efter hvis Afgang det skulde falde
tilbage til Kronen, og faa Dage efter opnaaedes
Enighed om Salget af Jægerpris, i hvis Vurderingssum
Overjægermesteren, vel som Erkjendtlighed for den
kongelige Gave, slog o. 6000 Rdl. af. H. havde ganske
vist forbedret Gaarden i nogle Henseender, men Skovene
skal han uden Skaansel have forhugget.

H. stod nu paa sin Lykkes Tinde; Aaret 1679 havde set
ham smykkes med Elefantordenen og set hans Rigdom
forøges i en mærkelig Grad; da maatte han forlade
det alt sammen; efter kort Tids Sygdom døde han i
Kjøbenhavn 25. Jan. 1680, i Maaned over 47 Aar gammel,
og stededes til Hvile i Roskilde Domkirke.

H. har ikke noget godt Eftermæle i Danmark; fra gammel
Tid af har han været nævnt blandt dem, der styrtede
Griffenfeld, og det næppe med urette; thi faa Aar
efter H.s Død omtales det i en Indberetning af den
daværende svenske Gesandt i Kjøbenhavn. Man har været
tilbøjelig til uden Skaansel at fordømme de Mænd,
der hørte til denne Kreds, især fordi de for en stor
Del vare Udlændinger; men selv om deres Handlemaade
ved denne Lejlighed havde de fordærveligste Følger
for Danmark, udelukker dette dog ikke, at de i andre
Henseender kunne have vist sig deres Konges Tillid
værdige; at fælde dem alene paa Grund af deres
fremmede Fødsel sømmer sig ikke for en upartisk
Historieskrivning, allermindst anvendt over for
en Mand som H., hvem Skæbnen alt i hans Barndom
havde ført til Danmark. Hvorledes H. har røgtet
sine Embeder, især da det ansvarsfulde som Medlem af
Generalkommissariatet, er det nu vanskeligt at danne
sig en Mening om. Nogen betydelig Mand har han næppe
været, men han var sikkert en uforfærdet Officer; «ich
habe mich nimmer in der Welt vor etwas gefürchtet»,
vare hans egne Ord, da han laa paa sit Dødsleje. Hans
egentlige Betydning, men netop den, der vanskeligst
lader sig paavise, laa i hans Stilling som Kongens
stadige Omgangsfælle
og Yndling, og som saadan har han haft stor Indflydelse paa 
Kongen, en skadelig Indflydelse, mente mange, som derfor glædede 
sig over Yndlingens tidlige Død. Det taler unægtelig ikke til Fordel 
for H.s Karakter, at han med en saa umættelig Havesyge 
benyttede sig af sin Herres Godhed, og hans Optræden ved sit første 
Giftermaal viser os ogsaa en Mand, der skød alle Hensyn til Side 
for at tilfredsstille sin Begjærlighed. Nogen egentlig Sympathi faar 
man, efter hvad der hidtil kjendes til H., ikke for hans Person,
og det gjør ham ikke mere tiltalende, at hans tidlige Død var 
foraarsaget ved overdreven Nydelse af Vin.

H.s mandlige Efterslægt uddøde snart med hans eneste 
efterlevende Søn, Alexander H. til Seekamp og Hjortespring; gjennem 
sin Datter Sophie Amalie, der var gift med Grev Conrad Reventlow, 
blev H. Bedstefader til Frederik IV's anden Dronning.

Leth, Ligpræd. ov. V. J. H., 1680. 
Univers. Progr. 
Danske Herregaarde IV: Jomfruens Egede. 
Ann. f. nord. Oldkynd. og Hist. 1855, S. 232 ff. 
Lisch, Gesch. des Geschl. Hahn III, 283 ff.

G. L. Wad.

 s. Hack.">

Hak, s. Hack.



Hake, Peter, --1659, Bogtrykker og Avisudgiver, 
vistnok tysk af Fødsel, nævnes som Bogtrykker i Kjøbenhavn 1641; 1655 
blev han 2. Universitetsbogtrykker, men har næppe haft nogen stor 
Forretning. Efter hans Død først i 1659 fortsatte hans Enke, 
Cathrine, Bogtrykkeriet indtil 1693. Fra hans Trykkeri er udgaaet den 
ældste bekjendte Avis i Danmark, «Wochentliche Zeitung aus Hamburg», 
som, lige tarvelig i Udstyrelse og Indhold, udkom med 2 til 
4 Kvartblade om Ugen i Aaret 1657. Det er tankeløst Optryk af
hamborgske Aviser; ved Nytaarstid 1658 takkes Gud for, at vi have 
tilbragt Aaret -- Krigsaaret 1657 -- i Fred og Ro. Avisprivilegiet 
var imidlertid i Universitetets l. Bogtrykkers Hænder, og det er 
vist Indsigelse fra ham, som har bevirket, at H. fra først i 1658 
og hans Enke efter ham gave deres Aviser Form af Flyveblade.

Skand. Lit. Selsk. Skrifter 1805 I, 238. 
Læsendes Aarbog 1800, S. 39 f. 
Stolpe, Dagspressen i Danm. I, 183 ff. 191 ff.

P. Stolpe.



Hakon Jyde, --1131--, Høvding, 
var Søn af en jysk Stormand og den norske Kvinde Sunniva, en Datter af Jarlen Hakon 
Ivarsen og Ragnhild, Magnus den godes Datter. Efter sin højbyrdige 
Moder kaldtes han ogsaa H. Nordmand eller Sunnivas Søn. 
Han ægtede en Datter af Erik Ejegod; i Følge Knytlinga Saga 
var hendes Navn Ragnhild. Saxo vil vide, at H. vandt sin Brud 
ved at hævne Drabet paa Bjørn, Erik Ejegods Broder (s. II, 356), 
og muligvis har han da efter denne haft Stillingen som Jarl ved 
Sydgrænsen. Senere hører man om ham, at han deltog i 
Sammensværgelsen mod Knud Lavard; han mødtes her med Magnus 
Nielsen, Henrik Skadelaar, Ubbe Jarl og dennes Søn Hakon Skaaning, 
og det er sikkert til Forskjel fra denne sidste, at han selv kaldes 
Jyde eller Nordmand. Hvad der har bevæget H. til at slutte sig 
til sin egen Svogers Fjender, vide vi ikke; rimeligvis har han blot 
ønsket Knuds Magt stækket. I alt Fald forlod han de sammensvorne,
da han mærkede, at de ligefrem vilde myrde Knud; men 
edfæstet til ikke at røbe deres Raadslagning saa han sig ude af 
Stand til at vare sin Svoger mod Faren. Efter Knud Lavards Drab 
i Haraldsted Skov (7. Jan. 1131) traadte H. ud af sin passive Holdning:
sammen med Skjalm Hvides Sønner og Peder Bodilsen 
ophidsede han Sjællænderne mod Magnus og indledede derved Hævnen 
for Drabet. Fra den Tid hører man ikke mere om ham. Han var 
Fader til Erik Lam, Konge 1137-46.

H. Olrik, Knud Lavard.

Hans Olrik.



Halberstadt, David Moses, 1819-74, Handelsmand, 
Søn af Kjøbmand Moses Gotschalk H. og Bella f. Davidsen, var født i 
Kjøbenhavn 22. Juni 1819. Efter at have været i Handelslære først 
i Randers og senere i Kjøbenhavn tog han 1843 Borgerskab som
Grosserer paa sidstnævnte Sted og associerede sig faa Maaneder 
efter med F. Philip. H. var en energisk, arbejdsom og kundskabsrig 
Kjøbmand med en klar og hurtig Opfattelsesevne, og hans Firmas
Forretninger antoge meget kort efter dets Stiftelse et stort Omfang. 
Fra Begyndelsen beskæftigede det sig væsentligst med Kornforretning, 
men efterhaanden optog det mange andre Virksomheder. I de 
senere Aar drev det navnlig Produktforretning (Skind og Uld) og 
var i denne Branche det største Handelshus i de 3 skandinaviske 
Lande. 1857 kjøbte Firmaet en Ejendom paa Christianshavn, paa 
hvilken det anlagde en Dampmølle, som det drev i en Aarrække, 
og som senere overgik til et Interessentskab og 1874 til 
Aktieselskabet «de forenede Dampmøller». H. var Medlem af 
Grosserersocietetets Komité (1857-74) og af Sø- og Handelsretten (1873-74). 
Han var en Tid Medlem af Direktionen for Kjøbenhavns private 
Laanebank, ligesom han deltog i Bestyrelsen af flere Aktieselskaber. 
Paa forskjellig Maade viste han Interesse for den jødiske Menighed 
i Kjøbenhavn, som han tilhørte. 1851 ægtede han Sophie Meyer, 
Datter af Grosserer Abraham M. Han døde 5. Juni 1874. 

Illustr. Tid. XV, 420.

E. Meyer.



Hald, Jacob Christian, 1798-1868, Sekretær i Landhusholdningsselskabet, 
fødtes 10. Febr. 1798 i Kjøbenhavn, hvor Faderen, 
Peter H., var Vinkyper og Skriver i den kgl. Vinkjælder; Moderen 
hed Birgitte f. Gørlt. 1814 tog han dansk-juridisk Examen, 1817 
ansattes han i et Kontor under Finanserne, hvor han 1819 blev 
Kopist, 1830 Fuldmægtig og tog Afsked 1860. Hans Hovedvirksomhed
faldt dog ikke i Regeringskontoret, men i det kongl. 
Landhusholdningsselskab 1818 fik Collin ham ansat som Assistent ved 
Selskabet, han blev Fuldmægtig 1822 og Sekretær 1826. H. 
omfattede Selskabets Virksomhed med stor Interesse og besørgede dets 
Forretninger punktlig og samvittighedsfuldt. -- I en lang Aarrække 
var H. knyttet til Landbrugslitteraturen. Af Amterne har han 
beskrevet Randers Amt (1827) og Ringkjøbing Amt (1833), bistaaet 
henholdsvis af C. Dalgas (IV, 155) og S. Fjelstrup (V, 185). Hans 
største litterære Virksomhed var dog en Redaktørs: 1828 overtog han
Redaktionen af «Nye landøkonomiske Tidender», 1831 forandredes 
Navnet til «Tidsskrift for Landøkonomi», af hvilket H. var 
Eneudgiver indtil 1853. Det var da efterhaanden blevet klart, at 
Tidsskriftets Redaktion trængte til yngre og faglige Kræfter -- H. havde 
aldrig nydt hverken landøkonomisk eller naturvidenskabelig
Uddannelse --, og B. S. Jørgensen blev da Medudgiver af Tidsskriftet; 
14 Aar senere traadte J. C. la Cour (IV, 92) i Jørgensens Sted. -- 
2. Nov. 1831 ægtede H. Emilie Beate Jacobsen (f. 1804 d. 1847), 
Datter af Klædekræmmer Nic. J. i Kjøbenhavn. Han døde som
Justitsraad 27. Maj 1868.

Tidsskr. f. Landøk. 4. R. II. 
Ugeskr. f. Landmænd I (1868). 
Galschiøt, Landbrug og Landmænd i Danm. 
Erslew, Forf. Lex.

H. Hertel.



Hald, Peter Tetens, 1802-64, Præst, 
var Søn af Sognepræst Søren H. i Oddense og Otting i Salling og Jacobine f. Hjorth. 
Han blev født 9. Marts 1802 og tilbragte den første Barndomstid i 
Hjemmet; men da hans Fader døde allerede 1809, tog Provst 
Bendix i Vestervig sig af den opvakte Dreng, og efter at være 
undervist af Provstens Kapellan kom han 1819 i Aalborg Skole. 1821 
blev han dimitteret der fra, og som Student valgte han det 
theologiske Studium. Da Kirkekampen udbrød 1825, skrev han under 
Psevdonymet «Peder Søfrensøn» et lille Skrift, i hvilket han søgte 
at vise Modsigelsen mellem Grundtvigs tidligere Kamp for det 
lutherske og Standpunktet i «Kirkens Gjenmæle» (ovfr. S. 238), og 
han kaldte Grundtvigs nye Stade «Kryptokatholicisme». Næste Aar 
underkastede han sig den theologiske Embedsexamen, og da han 
kort efter havde faaet Plads paa Borchs Kollegium, fortsatte han 
med Iver Studierne. 1828 vandt han den theologiske Licentiatgrad 
for en exegetisk Afhandling, og derpaa holdt han i 5 Halvaar
Forelæsninger over Kirkehistorie, Apologetik og naturlig Theologi. I 
denne Tid udarbejdede han ogsaa, væsentlig paa Grundlag af 
Neanders og Gieselers kirkehistoriske Haandbøger, en synoptisk
Udsigt over Kirkens Historie til 858 i Tabelform (1830-32), som 
ikke uden Grund blev skarpt kritiseret af S. C. W. Bindesbøll. I 
Begyndelsen af 1833 blev han udnævnt til resid. Kapellan for Budolphi 
Menighed i Aalborg, men kort efter denne Udnævnelse deltog han
i den Konkurrence om en ledig Plads i Fakultetet, i hvilken hans 
Studiefælle og bedste akademiske Ven, C. T. Engelstoft, blev Sejerherre 
(IV, 524 og V, 115). Baade H. og den anden overvundne 
Medbejler til Professorposten, F. Fenger, bleve imidlertid anbefalede 
til Kongen med «en særdeles Ros», og denne Anbefaling havde til 
Følge, at H. allerede i Juni 1833, uden Ansøgning, blev udnævnt til
Sognepræst for Frue Menighed i Aalborg og Annexet Nørre Tranders. 
Ved Reformationsfesten 1836 erhvervede han den theologiske Doktorgrad 
for en kirkehistorisk Afhandling om Carl den stores «Gave» 
(til den romerske Stol), og 1837 blev han kaldet til Sognepræst ved
Budolphi Kirke, Stiftsprovst for Aalborg Stift og Provst for Aalborg 
Provsti og Kjær Herred. 1838 og 1840 deltog han som kongevalgt 
Medlem i de nørrejyske Provinsialstænder, men da han her, skjønt 
kongevalgt, optraadte som liberal, og da hans Meddelagtighed i
Forfatterskabet til den saakaldte «Stændervise» (Sang om 
Stænderforsamlingen i Viborg, udg. af Jens Thamsen, optrykt Aalborg 
1863) vakte en Del Forargelse, gik han glip af den Bispestol, til 
hvilken han mente sig selvskreven. Heller ikke da den nye Tid 
var brudt frem, saa han sit Ønske opfyldt; den lærde og begavede
Mand med de fortrinlige Talegaver maatte vel ogsaa siges at være 
mere paa sin Plads i en Selskabssal end i en Kirke. 1856 blev 
han forflyttet til Kjeldby paa Møen, og der døde han 31. Okt. 1864. 
19. April 1833 havde han ægtet sit Søskendebarn Marie Regine
Kirstine Hald (d. 1868), Datter af Vinkyper Peter H.

Erslew, Forf. Lex. 
Universitetsprogrammer ved Bryllupsfesten 1828 og Jubelfesten 1836. 
Wiberg, Alm. Præstehist. II, 76. 
F. Nielsen, Minder, Aalborg 1881, S. 63 f.

Fr. Nielsen.

Hálfdánarson, Helgi, 1826-94, Theolog, Salmedigter">

Hálfdánarson, Helgi, 1826-94, Theolog, Salmedigter. 
Født 19. Avg. 1826 i det nordlige
Island paa Gaarden Rúgstaðir (Øfjord Syssel),
som Faderen, den senere Provst Hálfdán Einarsson,
der først 1830 begyndte sin gejstlige Virksomhed,
drev som Landmand; Moderen var en Præstedatter,
Álfheiður Jónsdatter. H. H., der dimitteredes fra
Reykjavik Latinskole 1848, underkastede sig 1854
theol. Embedsexamen ved Kjøbenhavns Universitet. 1855
ordineredes han til Præst, men ansattes efter en
12aarig præstelig Virksomhed 1867 som 1. Docent ved
Præsteskolen i Reykjavik. Ved denne Dannelsesanstalt
for vordende gejstlige har han derefter virket, fra
1885 som Lector theologiæ, d. v. s. Forstander. Uden
at tage nogen fremragende Del i det politiske Liv har
H. H. haft Sæde paa Altinget i Aarene 1863 og 1869-73
og sluttede sig der til det konservative Mindretal,
men hindredes ved tiltagende Tunghørighed i fortsat
Virksomhed af denne Art. 1855 ægtede han Thórhildur,
Datter af Provst Tómas Sæmundsson. -- H. døde 2. Jan. 1894.

H. H. er Forfatter til en meget benyttet Lærebog
til Brug ved Religionsundervisningen, «Kristilegur
barnalærdómur», der siden sin Fremkomst (1877)
har fortrængt de tidligere benyttede Oversættelser
af Balles Lærebog og Balslevs Katekismus og stadig
udkommer i nye Oplag. Ogsaa som Salmedigter nyder
han Anseelse og har paa dette Omraade Fortjeneste
ikke blot ved sin originale Digtning, men tillige
som frugtbar og heldig Bearbejder af fremmede
Salmer. Allerede 1873 udgav han en saadan Samling
(«Sálmar útlagðir úr ýmsum málum»), indeholdende
i alt 75 ældre og yngre, fra forskjellige Sprog
overførte Salmer. Ja, i den 1886 første Gang udkomne
nye Salmebog («Sálmabók til kirkju- og heimasöngs»,
der var Frugten af en 1878 med ham som Formand nedsat
Kommission) skyldes af Salmebogens 650 Salmer 211
ham, deriblandt 66 originale. Foruden ved flere
mindre Skrifter at fremme kristelig Oplysning har
han end videre 1883 paabegyndt Offentliggjørelsen af
en almindelig Kirkehistorie («Almenn kirkjusaga»),
hvoraf hidtil 2 Hæfter ere udkomne. Som Theolog
tijhører H. H. nærmest den højkirkelige Retning.

Elvius, Danmarks Præstehist. 1869-84 S. 647.

Kr. Kaalund.



Hall, Carl Christian, 1812-88, Statsmand, Jurist, 
var Søn af en i sin Tid anset kjøbenhavnsk Haandværker,
Oberstlieutenant i Borgervæbningen Mads Christensen
H., der stammede fra jyske Bønderfolk i Randersegnen,
og dennes anden Hustru, Anna Helene 
f. Lykke. Han blev født paa Christianshavn
25. Febr. 1812. I sin Barndom var han svagelig og sen
i sin Udvikling, saa at han var fyldt 7 Aar, førend
han kunde begynde nogen Undervisning, men fra den Tid
styrkedes hans Helbred, og med Legemets Kraft voxede
ogsaa de aandelige Evner. Den jævnt velhavende Fader,
som alt havde sat den ældste Søn, den senere Provst
P. E. H., til Studeringerne, sendte, næsten med en
Undskyldning og med en beskeden Bøn om Adgang, ogsaa

den yngste til Borgerdydskolen paa Christianshavn, den
Gang styret af den dygtige Skolemand N. B. Krarup (blev 
først 1828 Bestyrer for Borgerdydskolen). Det
Hold, med hvilket H. kom ind i Skolen, og som
fulgtes ad gjennem alle dens Klasser, var mere end
almindelig flinkt; det omfattede bl. a. C. E. Fenger,
Lægen Andreas Buntzen, Vilh. Birkedal, Victor Bloch,
og i denne begavede Kreds kappedes H. med Fenger
om Pladsen som Klassens Dux. Ved Dimissionen (1829)
til Universitetet, hvor H. tog baade 1. og 2. Examen
med Udmærkelse, medgav Krarup ham et Testimonium,
som viser, hvor tidlig H. var præget af de Aandens
Egenskaber, der gave ham det ejendommelige Stempel
i al hans Virksomhed; det slutter med de Ord:
«Qvæ facile didicit, ea tenax memoria fideliter
conservat, ea judicium qvid in qvaqve re præcipuum
sit celeriter perspiciens apte digerit subtiliterqve
examinat, ea sensus veri pulchriqve et plane et acute
et eleganter exponit.» Ved Universitetet udvidedes
Vennekredsen yderligere: Martin og Frederik Hammerich,
Monrad, F. M. Knuth, Georg Aagaard, Fred. Barfod
o. fl., og disse Forbindelser, der kom til at gribe
dybt ind i de enkeltes Liv, bevaredes trofast gjennem
alle Tidens Omskiftelser. H. og Knuth bleve juridiske
Kandidater paa samme Dag i Okt. 1833 og fulgtes næste
Aar ad paa en Udenlandsrejse til Tyskland, Schweits,
Italien og Frankrig. Ved Hjemkomsten tiltraadte
Knuth sit Lensgrevskab, som han ikke uden store
Betænkeligheder havde overtaget, medens H. fandt
sit Erhverv som meget søgt juridisk Manuduktør
og samtidig indtraadte som Volontær i Kancelliets
Skifterevision. I 1837 blev han Avditør i Hæren og
indgik da (1. Dec.) sit Ægteskab med Augusta Marie
Frederikke Brøndsted (f. 24. Juni 1816), Datter af
Filologen og Kunsthistorikeren Peter Oluf B. Hun
var som Barn, kort efter Moderens Død, sammen med
sin Broder og en yngre Søster kommen i Huset hos
Assessor Aagaard paa Iselinge, hvor hun opdroges som
Datter; tidlig skjænkede hun H. Fortrinnet blandt
de begavede unge Mænd, hun lærte at kjende; hun var
kjøn og vindende, fuld af Liv og Interesse for alle
aandelige Ting, frisk og umiddelbar uden endnu 
den Gang at have udviklet sig til den originale Skikkelse, som 
hvilken hun nu væsentlig erindres. Gjennem Faderen var hun 
bleven bragt i en vis Forbindelse med Christian VIII, og denne 
følte sig snart ogsaa meget tildragen af hendes Mand, som i 1839 
var bleven Avditør ved Prinsens Regiment og i Kroningsaaret 1840 
havde taget den juridiske Licentiatgrad. Kongen viste sit naadige 
Sindelag ved at tilbyde H. Kammerjunkertitelen og ved ikke at 
tage hans Afslag ilde op. H. blev Brigadeavditør 1842, Overavditør 
1844 og 1847 extraordinær Docent i Romerret (1851 tit. Professor). 
Allerede 1840 havde han, da Lægen Dr. Trier havde erklæret et 
Landophold for nødvendigt til Hustruens Helbredelse fra en længere 
Svækkelse, men for øvrigt næsten tilfældig, kjøbt Ny Bakkegaard 
i Rahbeks Allé, som i saa lang en Aarrække skulde blive hans 
Hjem, og som Grundejer var han bleven valgt ind i Frederiksberg-Hvidovre
Sogneforstanderskab (1841-54).

Det var ikke alene Embedsstillingen og det personlige Forhold 
til Christian VIII, men ogsaa en naturlig Utilbøjelighed til at være 
Banebryder eller gaa i Spidsen for nye Strømninger, som afholdt 
H. fra aktiv Deltagelse i de liberale- og nationale Bevægelser før 
1848, til hvilke Kredsen af hans Venner med Begejstring sluttede 
sig, ja, som de til Dels ledede. Han deltog hverken i Kasinomøderne
eller i Folketoget 22. Marts 1848 og var ikke uden Betænkelighed 
ved de Former, hvorunder de nationale Krav og Frihedstrangen 
fremtraadte; men fra det Øjeblik, da Loddet var kastet, fulgte han 
resolut og med udelt Sympathi ind paa de nye Veje. Det var
Overbevisning, ikke personlig Ærgjerrighed, som bevægede ham 
hertil, thi hans Stilling og Anseelse var allerede saaledes, at en 
højtstaaende Mand udtalte sin Forundring over hans Iver for en 
fri Forfatning, «han vilde jo ogsaa uden den være sikker paa at 
blive Gehejmestatsminister». Martsministeriet, af hvis Medlemmer 
dog Vennen Monrad opponerede imod ham som alt for konservativ, 
medens A. W. Moltke og Knuth støttede hans Valg, sendte ham 
som kongevalgt til Roskilde Stænder, som skulde afgive Betænkning 
over Valgloven til den grundlovgivende Rigsforsamling, der hvilede 
paa den almindelige Valgrets Princip. H. udtalte for sit Vedkommende,
at han under andre Omstændigheder ikke uden stor 
Bekymring vilde have set den konstitutionelle Frihed grundlagt paa 
en saa bred demokratisk Basis, men at han efter Tidens vidunderlige 
Udvikling, hvor «Dage havde faaet Betydning som Aartier», 
ikke længere kunde fastholde en saadan Betragtning. Sendt til
Rigsforsamlingen af Kjøbenhavns Amts 1. Kreds (Frederiksberg og 
Omegn samt Amager), som han vedblev at repræsentere i Folketinget 
lige til 1881, traadte H. strax frem i forreste Række, ikke 
blot ved sin Deltagelse i de parlamentariske Debatter, i 
Grundlovsudvalgets Arbejder og som Ordfører for vigtige Afsnit af Grundloven, 
men tillige og maaske endnu mere ved sin imponerende og dog 
vindende Personlighed, ved sin ualmindelige Gave til at mægle 
mellem Modsætninger og ved sin Stilling som et Bindeled mellem 
den overleverede Bureaukratisme og det gryende Demokrati; den 
fremtrædende Plads, som Const. Hansen har givet ham i sit saa 
fortrinlig grupperede store Billede af den grundlovgivende 
Rigsforsamling, er i saa Henseende betegnende. H. var lige langt 
fjærnet fra ideologiske Sværmerier og stiv Doktrinarisme, han dømte 
med stor Ro, behersket Maadehold og en urokkelig sund Sans, der 
skyede alle Yderligheder og med mærkelig Sikkerhed opfattede baade 
Personer og Situationer; han var i Ordets bedste Betydning 
«Opportunist». Han havde altid Sagen mere for Øje end Personerne, og 
dette gjaldt ogsaa for hans eget Vedkommende, thi hans politiske 
Ærgjerrighed var ikke stor, og det Magtbegjær, som kan gribe saa 
mange Begavelser og drive dem til Extremer for atter at faa Styret 
i deres Haand, var ham ganske fremmed. Naar hertil endnu føjes 
den Urbanitet, som prægede hans hele Optræden, hans Lune, Humor 
og jævne Sindsligevægt, er det ikke saa besynderligt, at han 
vandt hengivne Tilhængere og til en vis Grad afvæbnede Modstandere. 
Hvor han end færdedes, i hvilke som helst Kredse, blev 
han altid det Centrum, om hvilket alt samlede sig, og bestandig 
tydeligere traadte han frem i forreste Række som en af vort offentlige 
Livs betydeligste Personligheder.

Ubetinget tilfreds med Juni-Grundloven var han ikke, han 
forudsaa tvært imod tidlig Nødvendigheden af visse Forandringer, 
og det ikke blot af Hensyn til Forbindelsen med Monarkiets øvrige 
Dele. Foreløbig gjaldt det imidlertid om at benytte den givne
Forfatning paa den for Folk og Land tjenligste Maade og om at 
samle de i bedste Forstand konservative Kræfter til fælles Arbejde 
og fælles Modstand. H. saa med Beklagelse Aristokratiet og 
Godsejerstanden stille sig surmulende, til Dels fronderende, lige over for
Frihedsrørelserne og gjorde sit, men forgjæves, for strax fra 
Begyndelsen at drage dem med ind i Arbejdet; da det ikke lykkedes, 
søgte han i alt Fald at samle og organisere den store dannede 
Middelstand. «Femte Juni Foreningen», hvis Program var Fremskridt
og Reform i Grundlovens Aand, men tillige Modstand imod Bondevennernes 
ensidige Demokratisme og Partityranni, udøvede en 
væsentlig Indflydelse paa Valgene i 1852 og var i Virkeligheden den 
første samlede Organisation af det national-liberale Parti, og som 
Foreningens Formand var H. tillige Partiets naturlige Fører. Selv 
sad han sikkert i sin Valgkreds, skjønt det ikke manglede ham 
paa Modkandidater, og skjønt han, som han selv udtrykte sig, 
udøvede en beklagelig Tiltrækningskraft paa alle Slags politiske
Karikaturer, der stundum gjorde Valghandlingen til farceagtige Løjer; 
af alvorligere Modstandere kan egentlig kun nævnes Professor Peder 
Hjort, der i de stærkt bevægede Aar 1852-54 var en af det 
helstatlige Ministeriums ivrigste Penneførere og gjorde et mislykket 
Forsøg paa at fortrænge H. fra Kredsen. Som Regel hørte disse 
Valghandlinger paa Frederiksberg til de interessanteste i Landet, da 
H. gjærne ved dem tog Anledning til udførlige politiske 
Redegjørelser for Vælgerne, til hvis store Flertal han stod i et 
ualmindelig sympathetisk Forhold. Det var mindre den indre Lovgivning 
end det nationale Spørgsmaal og Forholdet mellem Monarkiets
forskjellige Dele, som i hine Aar var afgjørende for det politiske 
og parlamentariske Liv. H. var af Stemning og Overbevisning 
«ejderdansk», han saa i den inderligst mulige Forbindelse mellem 
Kongeriget og Sønderjylland, frigjorte for Paavirkningen fra de 
tyske Forbundslande, Betingelsen for Danmarks Selvstændighed som 
Stat og for Folkets nationale Udvikling; men han var ikke af dem, 
som troede, at dette Maal kunde trodses igjennem efter vor egen
Vilje, han var tvært imod fuldt tilbøjelig -- efter adskilliges Mening 
endog alt for tilbøjelig -- til at tage Hensyn til de givne Forhold, 
de tyske Stormagters og Forbundsdagens Politik, de evropæiske 
Stormagters Stilling. I Notabelforsamlingen 1851 deltog han, men 
uden synderlig Tro til dens Nytte; med Bekymring og Misbilligelse 
fulgte han Grev Sponnecks Rejse til de tyske Hoffer og den Notevexel, 
som siden sammenfattedes under Navnet «Aftalerne fra 1851-52»,
men det laa ikke for ham at træde i skarp Opposition til 
nogen Regering, og hvor meget han end beklagede Kundgjørelsen 
af 28. Jan. 1852, var han blandt de første til at bøje sig for den 
som en Kjendsgjerning, som det Grundlag, paa hvilket fra nu af 
enhver dansk Politik maatte bygges. I Arvesagen og Toldsagen, 
der spillede Hovedrollen i 1852-53, stod han vel ikke paa 
Regeringens Side, men var dog ingenlunde med i den skarpe 
Opposition imod den. Først da Kampen mere og mere antog Karakteren
af reaktionære Angreb paa Friheden og hel Fornægtelse
af de nationale Krav, og da Ministeriet Ørsted
i 1853-54 stillede den absolutistiske Helstat
som Program, blev H. tvungen ind i en principiel
Opposition, som han dog førte med Maadehold og
i de hensynsfuldeste Former. Ministeriet begik en
kolossal Fejl, da det i April 1854 afskedigede H. fra
Embedet som konstit. Generalavditør, hvortil han var
bleven udnævnt i 1851 i Steden for A. W. Scheel;
dette Overgreb slog endnu stærkere ned og vakte
endnu større Harme end den samtidige Afskedigelse af
Monrad og Andræ. End ikke denne grove Fornærmelse og
Forurettelse bragte dog H. ud af den besindige Ro, som
var hans fremherskende Egenskab, hans Optræden vedblev
at være den samme som før, ogsaa efter at Ministeriet
ved det aabne Brev af 26. Juli 1854 havde saa at sige
oktroieret sin Helstat. Efter Afskedigelsen foretog
han sammen med Andræ en Rekreationsrejse til Tyskland,
Frankrig og Schweits; i Pinneberg kom den daværende
Landdrost Scheele hen til deres Vogn for at hilse paa
dem og bad dem gjøre et Besøg hos ham paa Hjemrejsen;
det skete, og her blev da Grunden lagt til det,
som senere udviklede sig, om der end ikke da blev
truffet eller kunde træffes formelige Aftaler. Da
Rigsdagen sammentraadte i Okt. 1854, indbragte H. en
Mistillidsadresse imod Ministeriet, afdæmpet i sin
Form, men meget bestemt i sit Indhold, og hvilende
paa den Hovedsætning, som ogsaa dannede Themaet for
H.s Tale, at hvis det danske Folk skulde kunne finde
sig i Helstaten, maatte denne være konstitutionel:
«Er en konstitutionel Helstat en Umulighed, saa er
selve Helstaten en Umulighed!» Adressen vedtoges af
Folketinget med alle Stemmer imod én (Grundtvig, som
vilde have en kraftigere Udtalelse), og Landstinget 
vedtog (med 41 Stemmer mod 2) en Dagsorden, der udtalte 
Tilslutning til Adressen og overbragtes Frederik VII
paa Frederiksborg Slot, men blev yderst modtagen, og
Svaret blev det aabne Brev af 20. Okt., som opløste
Folketinget og i de skarpeste Udtryk -- Kongen havde
endda ikke fundet dem skarpe nok -- appellerede fra
det til «Folkets Kjærne»; Valgene bleve imidlertid det
fuldstændigste Nederlag for Regeringen, 3. Dec. 1854
forlangte Kongen da Ministrenes Demission, og faa
Dage efter (12. Dec.) dannedes under P. G. Bang som
Premierminister en Regering, i hvilken Scheele var
Udenrigs-, Andræ Finans- og H. Kultusminister. Denne
hans første Ministerperiode omfattede 9 Aar; i Maj
1857 overtog han Konseilspræsidiet efter Andræ, som
1856 havde succederet P. G. Bang, i Juli 1858 blev
han midlertidig Udenrigsminister efter Admiral
Michelsen, som 1857 havde afløst Scheele, og efter
at han i Maj 1859 havde optaget Fenger og Monrad i
Regeringen, opgav han definitivt Kultusministeriet for
kun at beholde Konseilspræsidiet og den udenrigske
Portefeuille. Disse Poster, fra 1861 i Forbindelse
med det holstenske Ministerium, bevarede han -- med ikkun
2 Maaneders Afbrydelse fra 2. Dec. 1859 til 24. Febr. 1860, 
da det Rotwittske Ministerium opløstes efter sin Chefs
pludselige Død (8. Febr.) -- indtil efter Frederik VII's Død, og
disse 9 Aar kunne med Føje betegnes som det Hallske
Ministeriums Periode.

Programmet: den konstitutionelle Helstat, var i og
for sig vanskeligt nok i et Monarki, der omfattede to
Nationaliteter, og af hvilke væsentlige Dele tillige
henhørte under en fremmed og fjendtlig Myndighed. Det
-- ligesom overhovedet enhver Helstatsordning, der ikke
opgav hele Kongerigets og den danske Nationalitets
Ret -- blev umuligt, efter at de uklare «Aftaler»
fra 1851-52 havde bundet Regeringens Hænder og
aabnet Døren for idelig fremmed Indblanding, og
efter at Carl Moltke af Antipathi imod moderne
Konstitutionalisme havde oktroieret Slesvig en
Forfatning, næsten identisk med den for Holsten og med
en Sammensætning af Stænderne, som uundgaaelig maatte
føre til, at der paa ethvert Spørgsmaal til Slesvigs
Repræsentation blev givet et slesvig-holstensk
Svar. Forsøget paa den konstitutionelle Helstat maatte
imidlertid gjøres, og det skete ved Forfatningen af
2. Okt. 1855. Denne Forfatning, der i sin Form og
sine Enkeltheder sikkert mere skyldtes Andræ end
H., og som snarere gjør Indtrykket af en sindrig
Løsning af et vanskeligt Problem end af et paa det
praktiske Liv beregnet Maskineri, var nær ved at
koste Ministeriet hele dets Popularitet og havde en
yderst besværlig Fødsel. Det lykkedes imidlertid
at samle Repræsentanter for alle Monarkiets Dele
i det fælles Rigsraad, men allerede i den første
Samling (1856) fremsatte de 11 slesvig-holstenske
Rigsraader med Blome-Heiligenstedten som Leder
og Carl Scheel-Plessen som Ordfører deres Protest
imod Forfatningens Lovlighed -- en Protest, som ikke
blev mindre farlig, fordi dens Berettigelse med
glimrende Dygtighed blev modbevist i Debatten --,
og samtidig fremkom Preussen og Østerrig med deres
Indsigelser, som saaledes aabnede de diplomatiske
Noters Syvaarskrig. Pariser-Freden i Foraaret 1856
havde paa dette Tidspunkt afsluttet Krimkrigen, og
nye Grupperinger af Magterne forberedtes; Preussen
havde vel faaet Adgang til Pariser-Kongressen, men
havde der spillet en kummerlig Rolle, og Bismarck,
der allerede som Gesandt ved Forbundsdagen i 
Frankfurt udøvede en betydelig Indflydelse, udviklede for sin Regering, 
at det for Preussen gjaldt om at samle alle sine Kræfter, indtil det 
Øjeblik kom, da Forbundet ramlede sammen, men foreløbig hævde 
sin ledende Stilling i Tyskland og stille Østerrig i Skygge ved at 
tage sig af det populære slesvig-holstenske Spørgsmaal, beskylde 
den danske Regering for Brud paa givne Løfter og ved Pressens
Hjælp gjøre Spørgsmaalet saa brændende, at det maatte tvinges 
frem til en Løsning. Dette Raad, som giver Nøglen til hele Preussens 
Optræden lige over for Danmark, blev fulgt, og ikke blot hele 
den tyske Presse af alle Afskygninger, men ogsaa Slesvig-Holstenerne 
i Rigsraadet og Stænderforsamlingerne i Flensborg og Itzeho bleve
sendte i Ilden med den Parole at gjøre alt for at forhindre den 
Helstatsordning, som de tyske Stormagter samtidig officielt krævede 
gjennemført. 

Den danske Regerings Stilling var saaledes overordentlig 
vanskelig, navnlig da det øvrige Evropa dels under Paaskud af Spørgsmaalets 
Uforstaaelighed viste sig ligegyldigt, dels fandt bedre Regning ved at
bejle til Preussens opgaaende Sol end ved at beskytte 
en lille Stat imod Vold og Uret. H., der mere og mere i sig 
personificerede hele Ministeriet, maatte gjøre Front til alle Sider: 
imod den demokratiske Mistænksomhed og den ejderdanske 
Utaalmodighed i Kongeriget; imod Selvstændighedstendenserne i det
danske Slesvig; imod Stænderne i Itzeho og Flensborg, som hver 
paa sin Vis ved Protester og passiv Modstand søgte at sprænge 
Helstaten; imod Preussen og Østerrig, som kappedes om at vinde 
tysk Folkegunst ved at antage sig «den forladte Broderstamme»; 
imod Forbundsdagen med dens langsomme og formalistiske Procedure; 
imod de saakaldte venskabelige Magter, som fandt det 
bekvemmest at anvende deres Tryk imod den svageste Part. Det var 
end ikke altid, at han var sikker paa at have Ryggen fri ved fuld
Sympathi fra den lunefulde og uberegnelige Konges Side. Som H. 
selv har udtalt ved en Fest, der gaves for ham efter 25 Aars 
Rigsdagsvirksomhed, var det i disse Aar hans Politik paa den ene Side 
at hævde den statsretlige Position lige over for Forbundets og 
Preussen-Østerrigs Overgreb, paa den anden Side ad praktisk Vej 
at godtgjøre, i alt Fald for det Evropa, paa hvis Bistand i sidste 
Øjeblik der maatte haabes, at Tysklands Fordringer vare umulige, 
og derfor Skridt for Skridt at lade sig trænge tilbage fra den
konstitutionelle Helstat, indtil der, ikke ved noget dansk Magtsprog, 
men netop ved Opfyldelsen af vore Modstanderes Forlangender,
var i dens Sted traadt et konstitutionelt Danmark til Ejderen, som 
da kunde forhandle med Holsten om en personel eller reel Union. 
Med andre Ord: H.s Politik var, trods de i 1851-52 skabte 
Vanskeligheder, fremdeles Gjennemførelsen af «den store Konge- og
Folketanke» fra 1848. I dette Lys maa man se baade Proceduren 
i Frankfurt, Notevexelen med Berlin og Wien, Henvendelserne til 
de venskabelige Magter og de forskjellige Skridt, som successive, 
givende efter for Forbundsdagens Forlangender, udskøde Holsten og 
Lauenborg af Forfatningsfællesskabet, medens Kongeriget og Slesvig 
bleve tilbage. H. var fuldkomment paa det rene med, at naar 
Afgjørelsens Øjeblik kom, vilde det være reale Forhold og ikke de
statsretlige Deduktioner, hvorpaa det kom an; men den hele Procedure 
gjennem diplomatiske Skriftstykker var nu en Gang et 
uundgaaeligt Stadium, det var af største Vigtighed for Danmark, at dets 
Sag under denne Debat ikke led nogen Skade, og der skyldes H.s 
Ministerium Anerkjendelse for den store, selv af vore tyske 
Modstandere indrømmede, Dygtighed, hvormed den førtes.

Det var en langsom og møjsommelig Proces, og det er muligt, 
at den var for langsom, for forsigtig og ængstelig, at en noget 
kraftigere Optræden vilde have været heldigere og kunde have 
hidført Krisen i et for Danmark gunstigere Øjeblik; en Kjendsgjerning
er det imidlertid, at en senere Tidsalder snarere har været 
tilbøjelig til at anklage H.s Ministerium for den modsatte Fejl. Om 
det Maal, hvortil der skulde styres, var der i alt Fald ingen Tvivl 
eller Usikkerhed. Efter at en fra 137 Rigsdagsmænd udgaaet, af 
71000 Mænd tiltraadt Adresse til Regeringen i Maj 1861 havde 
hævdet «Danmarks Ret til Slesvig og Danskhedens Ret i Slesvig» 
og udtalt, at Nationen var «rede til ethvert Offer» for at hævde 
denne, blev Orla Lehmanns Optagelse i Ministeriet i Sept. 1861 en
Markering af, at der nu skulde anlægges en mere lige Kurs. Et 
kritisk Øjeblik indtraadte i Efteraaret 1862, da Bismarck kaldtes til 
preussisk Udenrigsminister, og da paa selv samme Dag (24. Sept.) 
Lord Russell i en Depeche fra Gotha helt opgav det tidligere 
engelske Standpunkt i Sagen og i sin Uvidenhed om Kjærnepunktet 
ubevidst arbejdede Danmarks Fjender lige i Hænderne. Til Gjengjæld 
optraadte Sverige-Norge paa en Maade, som gav al Udsigt til 
en aktiv Understøttelse, hvis det skulde komme til Krig, og derved 
til en almindelig evropæisk Intervention. Aaret 1863 gav i alt Fald 
gode Varsler i denne Henseende; i Marts var Prinsesse Alexandra 
draget her fra som den britiske Tronfølgers Brud; ved 
Formælingsfesten blev Prins Vilhelm udpeget som Kandidat til den ledige 
Trone i Grækenland, og H. bidrog sit til, at Valget blev modtaget. 
Hele Sommeren igjennem førtes der -- dels gjennem Gesandten Grev 
Henning Hamilton, dels direkte med Kong Carl XV og Udenrigsminister 
Grev Manderstrøm -- Forhandlinger, som syntes at stille en 
svensk-norsk Alliance i nær og sikker Udsigt. Det var da ogsaa 
med Sverige-Norges Bifald, i Grunden efter dets Tilskyndelse, at 
Regeringen 30. Marts 1863 definitivt opgav Forfatningsforbindelsen 
med de tyske Forbundslande og derpaa i Efteraaret 1863 forelagde 
det dansk-slesvigske Rigsraad, som var blevet tilbage efter Holstens 
og Lauenborgs Udtræden, det Forfatningsudkast, som var bestemt 
til at udvikle og befæste den konstitutionelle Forbindelse af 
Landsdelene nord for Ejderen. Den Forhandling, som i Efteraaret 1863 
førtes om Forfatningsudkastet i Rigsraadet, er Højdepunktet af 
parlamentarisk Debat her hjemme. Den helstatlige Reaktion, som 
var forstummet i de nærmeste Aar efter 1855, optog atter Kampen 
med David og Bluhme som sine Ordførere, men blev mødt med 
Eftertryk fra den national-liberale Side, og navnlig var H.s afsluttende 
Tale i det afgjørende Møde om Aftenen 13. Nov. et Mesterstykke
i Indhold og Form. 2 Dage efter døde Frederik VII, H. maatte, 
efter fra Altanen paa Christiansborg Slot at have proklameret Kong 
Christian IX, forelægge den nye Hersker det vedtagne Udkast til 
Stadfæstelse, og Kongen underskrev det 18. Nov., skjønt ikke uden 
store Betænkeligheder. H. var ikke i Tvivl om, at denne Stadfæstelse 
var en Nødvendighed, ikke alene, og ikke engang væsentlig, 
fordi Sagen formelt stod saaledes, at der ellers intet vilde 
existere paa Fællesomraadet efter næste 1. Jan., men fordi den var 
en Betingelse for at bevare Mod, Haab, Tillid og Sammenslutning
hos det danske Folk under den truende Krisis, og fordi han klart 
saa, at Forfatningen kun var Paaskud for Tysklands Trusler og 
eventuelle Indblanding, at dens Opgivelse ikke i nogen Maade vilde 
forhindre den reale Tingenes Udvikling, hvor det netop var
af Vigtighed for Danmark at have noget at gjøre Indrømmelser paa. 
Han modstod derfor ogsaa bestemt den «Pression», som Frankrig, 
England og Rusland kort efter Tronskiftet anvendte ved særlige 
Sendebud (General Fleury, Lord Wodehouse og Statsraad Ewers) i 
Kjøbenhavn for at faa Novemberforfatningen hævet, skjønt de 
erkjendte, at end ikke dette vilde kunne hindre Forbundsexekutionen 
og Krigen. Stillingen var imidlertid bleven saa kritisk, at der 
maatte træffes et bestemt politisk Valg, og H. forelagde Kongen
det Alternativ: enten at vælge sig et Ministerium af helstatlig Farve, 
som kunde antages at være velset af de udenlandske Magter og var 
rede til at styre en helt forskjellig politisk Kurs, eller at bevare, 
men da i uforandret Skikkelse, den Regering, som bestod og maatte 
siges at have Nationens Tilslutning. Ingen af Delene skete; 
Helstatsmændene vovede ikke at tage Affærer paa et saa kritisk 
Tidspunkt, Kongen mente paa sin Side ikke at turde følge H.s Politik, 
og Resultatet blev - Ministeriet Monrad (31. Dec. 1863).

Med hvor stor Tvivl og Bekymring H. end saa Danmarks 
Skæbne lagt i Hænderne paa denne hans Ungdomsven og tidligere 
Kollega, hvis Naturs stærke Svingninger han kjendte, kunde der 
dog efter Stillingens Farer og efter H.s hele aandelige Ejendommelighed 
ikke være Tale om nogen Opposition fra hans Side. Han
gjorde tvært imod alt, hvad der stod i hans Magt, for at fjærne 
parlamentariske Vanskeligheder for dette Ministerium og ydede det 
en under de givne Forhold betydningsfuld Støtte. Han vilde have 
været beredt til at stille sig til dets Raadighed i en hvilken som 
helst Egenskab, hvori han kunde haabe at gavne Fædrelandets Sag; 
men der blev intet Øjeblik Tale om at benytte hans Tjeneste. Kun 
ved én bestemt Lejlighed vides han uopfordret at have henvendt 
sig til Monrad for at give ham et Raad; det var paa det mest 
kritiske Stadium af Londoner-Konferencen, hvor H. var af den sikre 
og bestemte Overbevisning, at det vilde være uforsvarligt at lade 
de forsamlede Magter, naar de først en Gang vare samlede til en 
Kongres, skilles ad uden at have naaet en Afgjørelse, og at 
Danmark burde modtage ethvert nogenlunde rimeligt Forslag om en 
Deling af Slesvig hellere end atter lade det komme til Fornyelse 
af Fjendtlighederne. Denne Anskuelse deltes ikke af Ministeriet 
Monrad, heller ikke i hint Øjeblik af det national-liberale Partis
store Flertal, som endnu nærede Haabet om en aktiv fransk-engelsk 
eller dog engelsk Indblanding, hvis Konferencen trods den af Danmark 
viste store Eftergivenhed opløstes uden Resultat. Da Wiener-Freden
forelaa til Repræsentationens Votum, var H. ikke i Tvivl 
om, at der maatte stemmes ja, medens Monrad, hvis Politik havde 
ført til denne Fred, troede at kunne svare nej. H. motiverede sin 
Stemmegivning i en Tale, som med udmærket Klarhed gjorde Rede 
for Udviklingen af det statsretlige Spørgsmaal siden 1851-52 og i 
maadeholdne, men vægtige Ord udtalte Haabet om, at Sejerherren 
vilde bøje sig for de nationale Grundsætninger, i Kraft af hvilke 
Angrebet var blevet rettet imod Danmark.

I de tunge og trykkede Aar, som fulgte efter 1864, maatte H. 
bære sin rundelige Del af den Ugunst og strænge Dom, som det 
sørgelige Udfald af et Decenniums Politik og af nogle Maaneders 
Krig drog ned over det national-liberale Parti; at denne Politik i 
sin Tid havde været hele Nationens, at det, som man i Tiden før 
Nov. 1863 havde bebrejdet den, ikke var letsindig Dristighed, men 
alt for stor Ængstelighed, -- det var  nu glemt, og lige saa lidt 
erindredes det, at denne Politik og dens ledende Mænd i det 
afgjørende Øjeblik vare blevne skudte til Side for en Kurs og en 
Leder, som de ikke kunde vedkjende sig, og for hvilke de ikke
havde Ansvaret. H. bar dette Tidens og Opinionens Tryk med 
den Sindets Ro og Karakterens Ligevægt, som altid udmærkede 
ham; der var ingen Bitterhed i hans Sjæl, han rettede intet Angreb 
imod nogen, gjorde intet Forsøg paa at vælte Ansvaret fra sig selv 
over paa andre, og hvor dybt han end følte Sorgen over det danske 
Slesvigs Tab, mistede han ikke noget Øjeblik Troen paa sit Fædrelands 
Fremtid. Med sit mærkværdig klare, næsten intuitive Blik 
for enhver politisk Situations Krav, sin overlegne Ro og sit højt 
ansete Navn var han i disse vanskelige Aar en Faktor af den største 
Betydning i vort offentlige Liv. Hans personlige Popularitet havde 
ikke lidt noget Skaar ved Tidens Begivenheder; hvor han end kom 
eller færdedes, var han omgiven af Ærbødighed, Højagtelse og 
Hengivenhed, man følte, at han var en Repræsentant, et personligt 
Udtryk for det bedste og det ædleste i den danske Nationalkarakter, 
at han var dansk lige til Bunden, selv i «sin danske Far-i-Mag», 
som Chr. Richardt siden sang om ham, og at han trods al ydre 
Ære og Udmærkelse var jævn i al sin Færd og Tænken. H. var 
bleven en fornem Mand; til Storkorset, som han siden 1858 
havde haft, var i hans Udenrigsministertid kommet mangfoldige
udenlandske Dekorationer, og Excellencetitelen med Konseilspræsidents 
Rang var for hans Vedkommende uafhængig af Embedet; 
Frederik VII tilbød ham den (1860) i et glad Øjeblik, H. søgte at 
afværge den med den Bemærkning, at det jo kunde vente, indtil 
han en Gang gik af, men Kongen svarede ham: «Tag du bare imod 
den nu, det er det klogeste; naar du gaar af, er jeg maaske gal i 
Hovedet paa dig, og saa tilbyder jeg dig ikke noget». H.s høje, 
bredskuldrede, noget foroverbøjede Skikkelse med det store Hoved 
og det tykke, krøllede Haar var vel bekjendt for alle, ikke blot i 
Hovedstaden. Til daglig Brug -kunde han være noget ligegyldig 
med sin Klædedragt og sin Person, og han havde sine smaa 
Særheder som f. Ex. ikke at ville have noget Ur og at benytte en saa 
simpel Paraply, at den ikke kunde friste nogen. Men ved højtidelige 
Lejligheder var der over hans hele Fremtræden en Værdighed 
og Fornemhed, som drog alles Øjne hen paa ham. Paa Rigsdagen 
optraadte han kun sjælden som Taler, og mærkeligt var det, at 
det baade i det offentlige Liv og ved private Lejligheder kostede 
ham, hvis Ord dog fløde saa let, og hvis Humor aldrig svigtede, 
en vis Anstrængelse, næsten Selvovervindelse, at rejse sig; men han 
fulgte Forhandlingerne med stor Interesse, og naar han tog Ordet, 
kunde det, som Topsøe siger i sin Skildring, hænde ham at slaa 
en Mand ihjel. En kjærkommen Virksomhed fandt han i Forstanderskabet
for Herlufsholm, som han havde overtaget efter F. M. Knuths 
Død i 1856; i Ministertiden var han for optagen til at kunne skjænke 
den særlig Opmærksomhed, men efter denne tog han fat med Alvor, 
og store ere de Forbedringer og Fremskridt i alle Retninger, som 
Herlufsholm skylder ham. En stor Del af Aaret, navnlig af Sommeren, 
tilbragte han paa det skjønne Sted, som dannede en 
passende Station mellem den hjemlige Bakkegaard og det gjæstfrie 
Iselinge.

Til alle Tider, i mere end et halvt Aarhundrede, var H.s Hjem 
Samlingsstedet for den talrige Familie, en udstrakt Vennekreds og 
for mangfoldige, som ved Begavelse og Talent indtoge en fremragende 
Stilling, og under dets gjæstfrie Tag mødtes de forskjelligste
Repræsentanter for Litteratur, Politik, Videnskab og Kunst. Dette 
skyldtes H.s vindende Elskværdighed og lunefulde Humor, hans 
enestaaende Evne til fængslende Fortælling, som samlede alle omkring 
ham, men ikke mindre den Tiltrækningskraft, som hans 
Hustru udøvede paa alle, der gjennem den stundum noget frastødende
Skal vare trængte ind til hendes sande Væsen og havde haft den 
Lykke at vinde hendes Venskab. Hun var en yderst ejendommelig 
Personlighed, stærk af Vilje, frimodig og sandhedskjærlig indtil 
Hensynsløshed, Stræng i sin Dom over det, hun ikke sympathiserede
med eller ikke forstod, begejstret for alt stort og skjønt, kjærlig 
imod Mennesker og Dyr, trofast imod sine Venner, hjælpsom og 
godgjørende imod trængende, energisk til det yderste i at gjennemføre 
sine filanthropiske Foretagender og i at tale sine mange
Klienters Sag, lige saa ugenert lige over for Kongen og kongelige 
Personer, blandt hvilke hun navnlig stod i nært Forhold til 
Enkedronning Caroline Amalie, som i alle andre Livets Forhold, paa én 
Gang storslaaet og pudserlig naiv, original i Tankegang, i Tale, i
sine karakteristiske Breve, i Klædedragt og Tilbøjeligheder. Medens 
den tilbedte og beundrede «Fader Brøndsted» endnu levede, færdedes 
hun mellem Datidens store Navne: Oehlenschläger og 
Ørstederne, Grundtvig, Mynster, Heiberg, Fru Heiberg og mange flere, 
og denne litterære Kreds fulgte hende til Bakkegaarden, forøget 
med det nye, som Tiden bragte frem. Nogen politisk Indflydelse 
paa H. har hun næppe udøvet, thi Politik forstod hun sig ikke 
paa, det var hos hende Hjærtet og Følelsen, som raadede, og ligesom
hun uden videre gav Birkedal Ret, da denne angreb sin 
Ungdomsven for en alt for svag og eftergivende Politik, saaledes sendte 
hun -- man maa have kjendt hende for at forstaa og til Dels 
undskylde det -- i 1863, da H. var Udenrigsminister og maatte ønske 
at vise den største Forsigtighed lige over for Rusland, under sit 
Navn et Bidrag til den polske Opstand. Med alt det beundrede 
hun sin Mand, var stolt af ham og af sit Valg. Men efterhaanden 
som Aarene gik, og navnlig som hendes Døvhed tog til og 
besværliggjorde det daglige Samliv og den stadige Tankeudvexling, 
blev denne Beundring af en noget abstrakt Natur uden altid at 
kunne omsættes i Hverdagslivets gangbare Smaamønt. 

Da Ministeriet Frijs i 1870 benyttede en Afstemning i Folketinget 
til at trække sig tilbage, og da det overdroges til Grev 
Holstein-Holsteinborg at danne en ny Regering, henvendte denne 
sig strax til Krieger, som den daværende Leder af Landstinget, der 
gjorde det til en Betingelse, at H. og nogle af hans politiske Venner 
indtraadte i Ministeriet, og H., der efter sin Fortid og hele Stilling 
selv kunde have gjort Krav paa Konseilspræsidiet, overtog da atter 
Kultusministeriet (28. Maj). Den nye Regering mødte strax efter
sin Udnævnelse ved Udbruddet af den fransk-tyske Krig en yderst 
vanskelig politisk Situation, som det dog lykkedes at klare ved en 
klog Nølen. Som Kultusminister gjenoptog H. sin tidligere Tradition
fra Aarene 1854-59, da der under hans Avspicier gjennemførtes 
saa vigtige Love som: om Sognebaandets Løsning (4. April 
1855),  Skolevæsenets Ordning (8. Marts 1856), Daabstvangens 
Ophævelse (4. Marts 1857) o. fl.; der havde under hans nye Styrelse været 
god Lejlighed til at gjennemføre nyttige og længe ønskede Reformer 
i Kirke og Skole, men kun om det lærde Skolevæsen lykkedes det 
at lovgive (1. April 1871) ved Indførelse af Tvedelingen. H., hvem 
det i hans første Periode som Kultusminister var tilfaldet at bringe 
Theatret paa Fode efter Vennen Heibergs Direktorat, opnaaede i 
den anden at skaffe den nationale Skueplads et nyt Hjem, hvad
der senere, da den urimelig lave Byggesum blev overskredet, bragte 
ham en Rigsretssag, i hvilken han dog helt frifandtes (1877). Det 
var i hine Aar, at «det forenede Venstre» først stillede sit Program 
om parlamentarisk Selvstyre og om Folketingets absolute Magtfuldkommenhed; 
H. var, som hans Fortid viste, stemt for Reformer i 
Kirke og Skole, men naar det folkelige Flertal ikke kunde opnaa 
alt, hvad der krævedes, vilde det ikke nøjes med noget mindre,
som kunde gjennemføres, og saaledes blev det gamle ved at bestaa 
uforandret. Det var i denne Periode, at en Folketingsmand af 
Venstre (som for øvrigt siden har gjort Afbigt for sine Ord) 
erklærede, at det var ham «næsten en personlig Modbydelighed» at 
forhandle med H. Ministeriet indgav sin Demission i Juni 1874, 
fordi det ikke under den allerede stærkt truende politiske Kamp -- 
i 1873 var det, at Folketinget prøvede det «Experiment» at nægte
Finanslovens Overgang til 2. Behandling -- fandt tilstrækkelig 
Tilslutning og Støtte i Landstinget, og hermed ophørte H.s Virksomhed 
som Minister. Han udnævntes ved sin Afgang til Ridder af 
Elefanten.

Skjønt H. efter sin sygelige Barndom var bleven sund og med 
et kraftigt Legeme, og skjønt han uden at spore Følger havde 
gjennemgaaet et farligt Sygdomsanfald, gjorde Aarene sig nu 
gjældende hos ham; hans Hørelse tog af, og Synet, som i længere Tid 
havde været svækket, svigtede ham mere og mere, uden at dog hans
Almenbefindende led derunder. Da ramtes han i Sommeren 1879 
under et Ophold ved det ham kjære Sandefjord Bad af et 
formentlig apoplektisk Anfald, som i Begyndelsen truede hans Liv med 
Fare. Syg førtes han hjem til Bakkegaarden; her tegnede det en 
kort Stund til, at hans stærke Konstitution skulde overvinde ogsaa
denne Sygdom, men skjønt der indtraadte en Bedring, blev det 
dog snart klart, at Helbredelse ikke var at vente. 9 lange 
Sygdomsaar skulde han endnu henleve under en langsom, men næsten 
uafbrudt Tilbagegang; Synet svigtede ham helt, ikke altid vilde 
lige over for fremmede Ordene lystre Tanken, og han var til
sidst fængslet til sin Sygestue, indskrænket til at høre om Tidens og 
Dagens Begivenheder og kun i Stand til ved enkelte løsrevne 
Sætninger at vise, at hans Aand endnu var klar. Han bar sin haarde
Prøvelse med en mærkelig Sjælsstyrke, og det var, som om den 
aandelige Lutring, han gjennemgik, ogsaa forklarede hans ydre 
Skikkelse og lod alt det ædle og fine fremtræde endnu mere i 
hans Ansigt og Skikkelse, ligesom det ædleste og bedste i hans
Aand gik sejrende frem af Legemets tunge Prøvelser. Fru H. var 
ikke anlagt til at være Sygeplejerske, men det føjede sig saa, at 
den ældste af de 2 Sønner, Oluf H., som alt tidligere havde været 
Faderens Medhjælper og nu blev hans højre Haand, kunde helt 
ofre sig til Omsorgen for den syge Fader. I Dec. 1887 oplevede 
H. endnu sit Guldbryllup, hvor han dog var i Stand til i sin Sygestol 
at modtage Beviser paa uforandret Kjærlighed og Hengivenhed 
fra en talrig Kreds af Slægtninge, Venner og Medborgere. 14. Avg. 
1888 sov han stille hen, hilsende Døden som en befriende Ven. 
2 Aar efter, 15. Sept. 1890, afsløredes i Søndermarken, tæt ved 
Bakkegaarden, en Statue af ham, udført af V. Bissen og rejst af 
Venner og Meningsfæller; den giver et ulige sandere Billede af ham 
end det plumpe og grovt materielle Maleri af Gertner, som uheldigvis
har faaet Plads i Nationalmusæet paa Frederiksborg; et 
ganske veltruffet Portræt ved Olrik ejes af Familien, og en af 
Kunstneren selv udført Kopi heraf findes paa Herlufsholm. Hans 
Hustru søgte, da hun efter et umiddelbart paa Dødsfaldet fulgt 
længere Besøg i sit kjære Sandefjord var vendt tilbage, at bevare 
Bakkegaardens Traditioner. Ogsaa hendes viljestærke Karakter og 
hærdede Legeme maatte dog bøje sig under Alderens Vægt; efter 
et kort Sygeleje døde hun 26. April 1891. Begge hvile paa Herlufsholms
Kirkegaard.

V. Topsøe, Polit. Portrætstudier. 
V. Birkedal, Personlige Oplevelser I. 
C. St. A. Bille, Tyve Aars Journalistik. 
Kal. Danmark 1891. 

C. St. A. Bille.

-- Hvad C. C. Halls juridiske Forfattervirksomhed angaar, udgav 
han 1840 en Afhandling: «De indiciis eorumqve vi ad probationem 
in causis poenalibus efficiendam», for hvilken han erhvervede 
den juridiske Licentiatgrad. Afhandlingen giver en Oversigt over 
forskjellige fremmede Loves Bestemmelser om Indiciebeviset i 
kriminelle Sager og diskuterer indgaaende dette da aktuelle Æmne, 
som kort efter blev ordnet ved Forordningen af 8. Sept. 1841. I 
1850-51 udgav han en Lærebog i den romerske Privatret, der 
tjente som Grundlag for Universitetsundervisningen i en længere 
Aarrække, og som delvis er bleven optrykt sammen med Aagesens 
efterladte Forelæsninger over den romerske Privatret. Lærebogen 
indeholder en paalidelig Redegjørelse for den justinianske Rets 
privatretlige Hovedinstitutioner, som de den Gang kjendtes, men er
saa bestemt beregnet paa at ledsages af forklarende Foredrag, at 
Tilegnelsen af Indholdet uden saadan nærmere Forklaring er meget
vanskelig. Af haandskrevne Tilføjelser i H.s eget Exemplar af Bogen 
synes det at fremgaa, at han har følt dette som en Mangel.

Jul. Lassen.



Hall, Carl Christian, f. 1848, Redaktør. 
C. H., Søn af foregaaende, fødtes 13. Avg. 1848, blev i 1867 Student fra Borgerdydskolen paa Christianshavn og tog i 1872 statsvidenskabelig Examen, 
hvorefter han i 1873 blev ansat som Assistent i Koloniernes 
Centralbestyrelse. H. har udfoldet en betydelig Virksomhed i den 
folkelige organiserede Forsvarsbevægelse. Efter Forhandling med 
forskjellige Forsvarsvenner stiftede han i 1880 sammen med 
daværende Inspektør A. Fraenkel og Professor A. Steen med flere 
«Foreningen til Forsvarssagens Fremme for Frederiksberg og Omegn»,
der senere udvikledes til at omfatte hele Sjællands Stift. 
Han har derhos medvirket ved Oprettelsen af de fleste «Foreninger til 
Forsvarssagens Fremme» og uafbrudt været Medlem af den sjællandske 
Forenings Bestyrelse, i hvilken han tillige overtog Virksomheden
som Forretningsfører efter Fraenkels Udtrædelse i 1886 og Steens 
Død s. A. H.s betydeligste Virksomhed er dog knyttet til det hver 
14. Dag udkommende Blad «Vort Forsvar», som han grundlagde efter 
Samraad med Forsvarsvenner. Det 1. Nummer, der udkom 1. Jan. 
1881, angav som Bladets Program: «at bidrage til Fremme af 
Oplysning om og Kjærlighed til Forsvarssagen» og især at vække 
Interessen «for Landets gjennem Aarhundreder forsømte Befæstningsvæsen». 
Ved sin uafhængige Stilling, sin Ihærdighed og Uegennyttighed,
sin Evne til at omgaas Mennesker og sine Forbindelser
i alle Kredse medbragte H. gode Betingelser for at løse den 
foreliggende Opgave. Bladet støttedes af en Kreds af sagkyndige i 
begge Værn, men aabnede tillige beredvillig sine Spalter for 
Indlæg, der gik imod den af de sagkyndige forfægtede Anskuelse. 
Det vandt hurtig Udbredelse over hele Landet, saa at det i 1888
havde 20000 Abonnenter. Medens Almenheden i 1880 endnu stod 
uforstaaende over for Kravet om Hovedstadens permanente Befæstning, 
have «Forsvarsforeningerne» og «Vort Forsvar» betydelig 
Andel i, at der senere indtraadte en Forandring i dette Forhold, 
og saaledes væsentlig bidraget til de hidtil opnaaede Resultater. 
Det tør nok siges, at H. har ydet et større personligt Arbejde i 
Forsvarssagens Tjeneste end nogen anden civil Mand.

H. er tillige en fremragende Dyrker af Bjærgbestigningssporten, 
og hans Bestigning af «Romsdalshornet» i 1881 giver Vidnesbyrd om 
hans Ihærdighed ogsaa paa dette Omraade; senere har han besteget 
talrige jomfruelige Tinder i Norge. I den norske Turistforenings 
Aarbog har han skildret adskillige af disse Tindebestigninger.

E. Rambusch, Vort Værn.

P. N. Nieuwenhuis.



Hall, James, --1612, Søfarer, 
var født i Yorkshire (muligvis i 
Hull), men hans Ungdomsliv er ganske ukjendt. 1605 indkaldtes 
han af Kong Christian IV og ansattes som 1. Styrmand eller Lods 
ved John Cunninghams Togt til Grønland s. A. (IV, 120), og det 
er sikkert hans Fortjeneste, at det den Gang lykkedes den danske 
Marine at opsejle Grønland, som hidtil var blevet søgt fra Island, 
medens H. førte Skibene op i Davisstrædet, der var ham bekjendt 
fra tidligere Togter, maaske endog fra selve John Davis' Rejser. 
Opdagelserne vakte store Forhaabninger i Hjemmet, hvorfor Kongen 
baade 1606 og 1607 afsendte nye Togter, ligeledes med H. som Lods, 
men da de hjemførte Jordarter viste sig at være værdiløst Glimmerjord 
i Steden for Sølvmalm, og da det ikke lykkedes Expeditionerne 
at finde Spor af de gamle Nordboer, indstilledes disse Foretagender. 
1612 bevægede H. dog 4 engelske Handelsfirmaer til at udruste et 
nyt Togt med ham selv som Chef; han løb atter ind til Grønlands 
Kyst, men blev her livsfarlig saaret af en Eskimo og døde 23. Juli 1612.

C. R. Markham, William Baffin, Lond. 1881. 
Meddelelser om Grønland IX. 
Lind, Kristian IV og hans Mænd p. Bremerholm S. 199. 

P. Lauridsen.



Hallager, Christlieb Buch, 1775--1821, Litterat,
Søn af ndfr. anførte Morten H. (d. 1803), blev Student fra Kjøbenhavns Skole 
1794, men tog aldrig Attestats. Han var Skolelærer i Kjøbenhavn,
men ernærede sig i øvrigt ved sin Pen, i det han udfoldede 
lignende litterær Virksomhed som Faderen ved Udgivelsen af 
Undervisningsskrifter samt Børnebøger af belærende og underholdende Art 
og alskens «Morskabslæsning» for Folkets brede Lag. Fra 1818 og 
til sin Død udgav han et Ugeblad af blandet Indhold, «Visitøren», 
en Efterligning af Holcks og Ballings «Kjøbenhavns Aftenpost». 
Han døde efter langvarig Brystsygdom 28. Okt. 1821 og efterlod 
som Enke Andrea f. Gjørring.

Erslew, Forf. Lex.

A. Jantzen.



Hallager, Georg Frederik, 1816--76, Retslærd, 
født 20. Marts 1816 i Kjøbenhavn, Søn af herværende Toldbetjent Andreas H. og 
Hedevig Marie f. Clausen. H. kom i 1827 til Bergen,
hvor han opdroges og blev Student i 1833. I 1837 tog
han juridisk Embedsexamen i Christiania, hvor han
kort efter ansattes som Kopist i Justitsdepartementet
og i 1839 blev Advokatfuldmægtig. Efter at have
deltaget i en offentlig Konkurrence blev han i
1841 indstillet som Nr. 1 og udnævnt til Lektor i
Lovkyndighed ved Christiania Universitet; i 1847 blev
han Professor sammesteds. Endelig udnævntes han i
1864 til Assessor i Norges Højesteret. H. var Medlem
af flere Lovkommissioner og deltog her i Affattelsen
af en Række til Dels vigtige Lovforslag. Af hans
juridiske Skrifter maa navnlig fremhæves «Den norske
Obligationsret» (1844-4-6), «Den norske Arveret»
(1862) og «Den norske Søret» (1867). De udmærke
sig alle ved et klart og ukunstlet Sprog, medens
deres Indhold vidner om ædruelig Opfattelse af
den gjældende Ret og sikker Retstakt. De nyde megen
Anseelse, hvilket bl. a. bekræftes deraf, at de efter
hans Død ere udkomne i flere nye Udgaver. H. døde
10. Nov. 1876. 

Halvorsen, Norsk Forf. Lex.

V. Bentzon.



Hallager, Laurents, 1777-1825, Sprogmand, 
var Søn af Skolelærer Niels Larsen H. og Susanne f. Foss, fødtes
i Bergen 12. Nov. 1777 og blev Student fra Bergens
Kathedralskole 1795. Efter 2. Examen (1796) begyndte
han at studere Medicin, men maatte for at forskaffe
sig det nødvendige til Livets Ophold give Information
i Fransk. Han udgav en fransk Sproglære (1798) og en
fransk Læsebog (1800). Efter et halvt Aars Ophold i
Norge i Aaret 1800 blev han Alumnus paa Valkendorfs
Kollegium. 1802 blev han Volontær paa Frederiks
Hospital, tog 1804 medicinsk Embedsexamen og blev
1805 Dr. med. 1806 udnævntes han til Læge ved Bergens
Syge- og Manufakturhus. Han døde som Fysikus og
praktiserende Læge i Bergen, ugift, 2. Febr. 1825. --
Medens H. var Alumnus paa Valkendorfs Kollegium,
udgav han «Norsk Ordsamling» (1802), hvortil han
foruden egne Iagttagelser har benyttet ældre trykte
og utrykte Samlinger. Hans Sprogbetragtning er sund,
fri for al Slags Fantasteri. Hans Fremstilling har
intet andet Maal end at skildre Dialekten, som den
er. I et Anhang, der indeholder 13 Viser i norske
Almuedialekter, findes første Gang samlet Edvard
Storms Viser i Gudbrandsdalens Dialekt, der vare
meget udbredte blandt den norske Almue.

Universitetsprogr. 30. Maj 1805.
Kiær, Norges Læger.
Halvorsen, Norsk Forf. Lex.

P. K. Thorsen.



Hallager, Morten, 1740-1803, Forfatter, 
blev født i Kjøbenhavn 30. Juli 1740 og var en Søn af Lars Nielsen H. og Anna f. 
Grim. Faderen var bondefødt i Jylland og skal have været Brændevinsbrænder. 
Sønnen var som Barn bestemt til at gaa den 
akademiske Vej, men kom dog 1755 i Lære hos Bogtrykker J. J. 
Høpfner og drev fra 1771-84 sit eget Bogtrykkeri i Hovedstaden. 
Dette solgte han 1784 og oprettede en Privatskole. Han var gift 
med Cæcilia Maria f. Berg og døde 23. Dec. 1803. H. var Avtodidakt, 
men stærkt greben af Filanthropisternes Oplysningsiver søgte 
han ved en overordentlig Frugtbarhed som Oversætter og Forfatter
af Folke- og Børnebøger at virke for «Forstandens Oplysning og 
Hjærtets Forbedring». Intet Omraade lod han i saa Henseende 
uforsøgt. Fra Tysk oversatte han populære historiske, geografiske, 
naturbeskrivende og pædagogiske Skrifter foruden egentlige Børnebøger,
og i sine egne Skrifter, der dog for en Del ere Bearbejdelser 
af tysk og fransk Børnelitteratur, byder han Ungdommen det mest 
afvexlende Indhold: fra Æventyr og moralske Fortællinger til 
Rejsebeskrivelser og Naturskildringer. Altid søgte han at forene 
«fornøjelige og nyttige Materier», da han ikke blot vilde underholde, 
men tillige udrydde Overtro og opvække Lyst til Dyden. Hans 
mangelfulde Dannelse gjorde ofte hans Stofvalg kritikløst og
Behandlingen triviel, men Samtiden satte ham højt som Folkeskribent, 
og hans Bøger fandtes hyppig i Børne- og Almuebogsamlinger. 
Mest bekjendt er han bleven ved en Læsebog, der efter H.s Død 
omarbejdedes af P. Thonbo og gjennem en Række Oplag har holdt 
sig til vore Dage. Sønnen Christlieb Buch H. er nævnt ovfr.

Nyerup, Lit. Lex.

Joakim Larsen.



Halldórsson, Bjørn, 1724-94, Præst, Forfatter, 
er født 5. Dec. 1724 paa Gaarden Vogsósar i Selvogur i det sydlige Island, hvor 
Faderen, Halldór Einarsson, var Præst; Moderen, en Præstedatter, 
hed Sigriður Jónsdatter. Efter at være dimitteret fra Skalholt Skole 
1745 præsteviedes han 1749 og erholdt 1752 Præstekaldet Sauðlauksdalur 
i det nordvestlige Island, hvorfra han 1781 forflyttedes til det 
noget sydligere Setberg. Da han under en Sygdom her aldeles 
mistede Synet, tog han 1786 sin Afsked, men blev boende paa 
Præstegaarden til sin Død, 24. Avg. 1794. Fra 1756 til sin 
Forflyttelse var han Provst i Barðastrandar Provsti.

B. H., der 1756 ægtede Rannveig Ólafsdatter, en Søster til den 
bekjendte Patriot, den naturkyndige Eggert Ólafsson, delte sin 
Svogers Iver for Landets Opkomst ved Udbredelsen af nyttige 
Kundskaber og arbejdede i denne Retning dels som Skribent, dels 
ved eget Exempel. Saaledes forfattede han en for Bondestanden 
afpasset Vejledning i Landhusholdning, «Atli» (1780), der paa Landbrugets
Omraade taler Fremskridtets Sag og ogsaa ellers søger at 
fjærne gamle Fordomme; til Titel paa denne Bog, der er trykt og 
uddelt paa kgl. Bekostning, er valgt et Personnavn med symbolsk 
Betydning (*c: den virksomme). Som Modstykke hertil skrev han 
«Arnbjörg» (ligeledes et Personnavn *c: Arnens Vogterske), der 
opstiller Forbilledet for en Husmoder, men som først offentliggjordes 
1843 (i «Búnaðarrít Suðuramtsins»). Med særlig Interesse omfattede
B. H. de Forsøg paa Havedyrkning, som paa den Tid efter 
Regeringens Tilskyndelse paabegyndtes paa Island, anlagde selv Haver 
paa sin Gaard og virkede utrættelig for at vænne sine Landsmænd 
til de hidtil ukjendte Køkkenurter og i det hele til en rigeligere
Anvendelse af Planteføde. Med dette Formaal udgav han de af 
hans afdøde Svoger efterladte Optegnelser om Madurters Benyttelse 
og forfattede selv en Udsigt over de paa Island vildtvoxende 
nyttige Planter («Grasnytjar», udg. og omdelt paa kgl. Bekostning 1783). 
I disse velskrevne Arbejder vil man tillige finde adskilligt af Interesse 
med Hensyn til Samfundsforhold, Folketro og Menigmands 
Tænkemaade.

Ogsaa den nationale Filologi dyrkede B. H. og har indlagt sig 
ikke ringe Fortjeneste ved sit islandsk-latinske Lexikon, der 1786 
nedsendtes til den Arnamagnæanske Kommission, men ved Tidernes
Ugunst først udgaves 1814, besørget af R. K. Rask og beriget 
med en dansk Oversættelse, der dog ikke sjælden er mindre nøjagtig, 
men som kun delvis skal skyldes Rask og i hvert Fald ligger forud 
for hans Islandsrejse. Denne islandske Ordbog, den første,
der fortjener dette Navn, og længe den eneste, afhjalp et føleligt Savn, 
uagtet den ikke skjelner mellem det ældre og yngre Sprog og 
langtfra er udtømmende; selv efter Fremkomsten af planmæssigere 
og udførligere Ordbogsarbejder over Oldsproget er den vedvarende
for Nyislandsk af Vigtighed.

Æfi Sira Biarnar Haldorssonar, 1799. 
Minerva, April 1803, S. 311 ff. 
Búnaðarrit Suðuramtsins Húss- og Bú-stjórnar félags I, 2 (1843). 
Nyerup, Lit. Lex.

Kr. Kaalund.



Halldórsson, Jón, 1665-1736, Præst, Historiker. 
J. H., den ældste af 2 Brødre med samme Navn, er en Søn af Præsten 
i Reykholt paa Island Halldór Jónsson og Hólmfríður Hannesdatter 
og fødtes 6. Nov. 1665. Efter at være dimitteret fra Skalholt Skole 
1683 opholdt han sig endnu nogle Aar hos sin Farbroder, den 
derværende Rektor, indtil han 1686 begav sig til Kjøbenhavn, hvor 
han 1688 ved Universitetet underkastede sig theolog. Examen. I
Aarene 1688-92 var han Lærer ved Skalholt Latinskole, men 
erholdt da Præstekaldet Hitardalur i det vestlige Island, hvilket han 
indehavde til sin Død 1736 (begravedes 6. Nov.). Fra 1701 var han 
tillige Provst i Myra Syssel. 1709-10, paa en Tid, hvor der manglede
brugelige Kræfter, overtog han Rektoratet i Skalholt, medens 
hans Kald betjentes af en Nabopræst. 1700 havde han ægtet Præstedatteren 
Sigríður Bjørnsdatter. J. H., der for sine Kundskaber, sin 
Lærerdygtighed og sin hæderlige Karakter nød megen Anseelse, 
udpegedes almindelig til Biskop, da Skalholt Bispestol 1720 blev 
ledig, men modstridende Indflydelser forhindrede hans Valg; under 
den 2aarige Vakance bestyrede han dog Stiftet.

Med Liv og Sjæl havde J. H. kastet sig over Studiet af Islands 
Historie, og med utrættelig Flid samlede han til dennes Oplysning. 
Saaledes fremkom i biografisk Form Udsigter over de islandske 
Høvedsmænd, Biskopper, Abbeder, Lagmænd, de skalholtske Rektorer 
og Præsterne i Skalholt Stift m. fl. væsentlig annalistiske og 
genealogiske Arbejder. Af alle disse udkom i Forfatterens Levetid 
intet, og indtil nu er kun Udsigt over de islandske Høvedsmænd, 
det saakaldte «Hirðstjóratal», trykt (i «Safn til sögu Islands» II);
men dette Skrift tillige med Biskopsbiografierne og flere andre at 
de nævnte Samlinger har udgjort en væsentlig Del af Materialet til 
den af J. H.s Søn Biskop Finnur Jónsson udgivne, bekjendte islandske
Kirkehistorie («Historia ecclesiastica Islandiæ» I-IV).

F. Johannæus, Hist. eccles. Island. III, 543 f.; IV, præf. 03. 
Safn til sögu Islands II, 594 ff. 
Det store kgl. Bibl.s Kallske Saml., Fol., Nr. 272.

Kr. Kaalund.



Halle, Caroline Frederikke, s. Walter.



Hallgrimsson, Jonas, 1807-45, Digter, Naturforsker. 
J. H., hvis Forældre vare Kapellan til Bægisá i Øfjord Syssel i det nordlige 
Island Hallgrímur Thorsteinsson og Rannveig Jónasdatter, fødtes 
16. Nov. 1807 paa Gaarden Steinstaðir i Øxnadal, hvorhen Forældrene 
kort i Forvejen vare flyttede fra deres tidligere Bopæl Hraun. Sin 
Fader mistede han ved et Ulykkestilfælde, hvorefter en Moster af 
ham tog sig af den 9aarige Dreng. 16 Aar gammel kom han i 
Latinskolen paa Bessastaðir, hvorfra han dimitteredes 1829. 
Derefter var han i 3 Aar ansat paa Landfogedkontoret i Reykjavik, 
indtil han 1832 tog Adgangsexamen ved Kjøbenhavns Universitet i 
den Hensigt at studere Lovkyndighed, hvilket han dog snart opgav 
for æsthetiske og naturvidenskabelige Studier, ligesom han ogsaa 
med Liv og Sjæl deltog i den nationale og Fremskridts-Bevægelse, 
der i disse Aar var begyndt at røre sig blandt hans i Kjøbenhavn 
studerende Landsmænd. J. H. var Medstifter af det 1835 stiftede
Aarsskrift «Fjölnir» (s. ovfr. S. 25), og 1. Aargang aabnes af ham 
med Programdigtet «Island», der viser ham som en Digter af første 
Rang; sværmerisk Fortidsbegejstring, stemningsfuld Naturskildring,
smertelig Vemod over Nutidens Vanslægtning smelte her sammen 
til en straalende, romantisk Lovprisning af Fædrelandet, som det 
var og atter bør blive. Samtidig vise forskjellige Artikler af ham 
i denne og de nærmest følgende Aargange hans Bestræbelser for at 
virke vækkende og oplysende paa sine Landsmænd, særlig i æsthetisk 
og naturvidenskabelig Retning. Til Naturvidenskaberne havde J. H. 
fra Ungdommen følt sig hendragen, og han skal i disse Fag have 
haft ypperlige Anlæg, aabent Blik for og en fortrinlig Opfattelse af 
de mødende Fænomener. Efter som Student at have helliget sig 
til dette Studium, særlig med islandske Undersøgelser for Øje, 
foretog han først 1837 en videnskabelig Rejse til Island og berejste 
derpaa, efter at den nødvendige offentlige Understøttelse var
udvirket, 1839-42 Landet, beskæftiget med zoologiske og geologiske 
Undersøgelser, der skulde danne Forarbejderne til en naturvidenskabelig 
Beskrivelse af Landet. For at bearbejde det indsamlede 
Stof tilbragte han efter sin Tilbagekomst et Aar i Sorø hos sin 
Ven og Rejsefælle, daværende Lektor Jap. Steenstrup, men flyttede 
atter til Kjøbenhavn, hvor han 26. Maj 1845 afgik ved Døden som 
Følge af et Benbrud. Til J. H.s Gaver hørte ikke en tilsvarende
Energi; den, han besad, slappedes end yderligere ved Tilbøjelighed 
for stærke Drikke og flere alvorlige Sygdomsanfald. Som Følge 
deraf gik det langsomt med Islandsbeskrivelsen, og Arbejdet var 
ved hans Død kun lidet fremmet. Heller ikke ellers efterlod han 
sig videnskabeligt Materiale af Betydning, fraset hans paa Dansk 
skrevne «De islandske Vulkaners Historie», som er en baade i 
Henseende til Indhold og Form fortjenstlig Fremstilling; der i Manuskript 
er bleven benyttet af mange senere Forskere.

Som skjønlitterær Forfatter er J. H.s Betydning for den islandske 
Litteratur overordentlig. Han og den lidt ældre Bjarni Thorarensen 
anses almindelig som de to ypperste nyislandske Digtere, skjønt begges
Produktion væsentlig indskrænker sig til et lille Bind lyriske Digte,
og i Formfuldendthed staar han ubetinget højest. Hans Mesterskab 
i Sprogets Behandling er uovergaaet, og en Række af hans bedste 
Digte er i den Grad Folkets Ejendom, at de kjendes og synges
overalt. J. H. digter sædvanlig paa ydre Anledning, jævnlig under 
Paavirkning af den omgivende Natur, der samtidig taler til hans 
Natursans og nationale Følelse («Gunnarshólmi», «Fjallið Skjaldbreiður» 
- disse m. fl. andre, hvoriblandt «Ísland», oversatte af 
Rosenberg i «Illustr. Tidende»). Ogsaa Satiren forstaar han med 
Held at anvende. Ikke faa af hans Digte ere stærkt paavirkede af 
Heine baade i formel Henseende og ved de bratte Stemningsovergange. 
Ogsaa i prosaisk Fremstilling er han mønsterværdig, men har 
her af originale Arbejder kun frembragt mindre, delvis ufuldendte 
Ting, saaledes den kjønne lille Idyl «Grasaferðin». Enkelte Stykker 
ere Efterligning af H. C. Andersens Æventyr. Som et Indlæg, der 
paa sit Omraade har haft stor Betydning, maa fremhæves hans i 
«Fjölnir» fremkomne fordømmende Kritik af S. Breiðfjörðs (s. III, 45) 
«rímur» og derigjennem af hele ríma-Digtningen, der for ham og 
hans Meningsfæller stod som en Levning af Nedgangstidens
aandløse Barbari.

I J. H.s Levetid vare kun spredte Digte af ham trykte, særlig i 
«Fjölnir»; efter hans Død udgaves hans efterladte Digte («Ljóðmæli»), 
Kbh. 1847. En ny Udgave, tillige indeholdende hans prosaiske
Skrifter i islandsk Sprog, er fremkommen 1883. End videre ere hans 
zoologiske Arbejder og en kortere Biografi optrykte (med fransk 
Oversættelse) i «Jónas Hallgrímsson ses travaux zoologiques», ved 
L. O. Galliard, Cop. 1890; nogle danske naturvidenskabelige 
Meddelelser af ham findes i Krøyers «Naturhistorisk Tidsskrift» II.

Erslew, Forf. Lex. 
Ljóðmæli og önnur rit eptir J. H., Kph. 1883 (sml. Lýður 29. Marts 1890 og Tímarit XII, 1891, S. 54). 
Illustr. Tid. 1883, Nr. 1243 f.

Kr. Kaalund.



Hallgrímsson, Sveinbjørn, 1815-63, Redaktør, Præst. 
Forældrene vare Præsten Hallgrímur Jónsson og Guðrún Egilsdatter. 
S. H. fødtes 26. Sept. 1815 paa Præstegaarden Garðar i Nærheden 
af Reykjavik paa Island, men opdroges efter Faderens Død i hans 
10. Aar hos sin Morbroder, den senere Rektor Svb. Egilsson. 1834 
dimitteredes han fra Skolen paa Bessastaðir, modtog 1842 Ansættelse 
som personel Kapellan, men opgav 1848 sin Stilling for at hellige 
sig Politikken, i det han grundlagde det endnu bestaaende Blad 
«Thjóðólfur», Islands første virkelige Avis, der af ham redigeredes 
de følgende 4 Aar som et Oppositionsblad, der virkede for Frihed, 
Fremskridt og national Selvstændighed. Ikke desto mindre stiftede 
han, kort efter at have overdraget Bladet til en ny Redaktør, et 
andet Blad, «Ingólfur» (1853-55), med en derfra forskjellig Holdning. 
Efter dettes Ophør gjenoptog han sin gejstlige Virksomhed og
ansattes 1860 som Præst til Glæsibær i det nordlige Island, hvor han 
døde 1. Jan. 1863. S. H. var Medlem af den til Raadslagning 
angaaende Islands forfatningsmæssige Stilling i Riget 1851 indkaldte
Forsamling. Han var 2 Gange gift: 1. med Sigríður Pjetursdatter 
Ottesen (1842), 2. med Margrjet Narfadatter (1852).

S. H. var en flittig Forfatter og Bearbejder af opbyggelig eller 
folkelig Læsning og Bøger for Ungdommen, som ved deres Fremkomst 
vandt en Del Udbredelse. End videre har han udgivet en 
lokaliseret Gjengivelse af Holbergs «Den politiske Kandestøber»
(«Vefarinn með tólfkóngaviti», Rkv. 1854), der giver ganske 
morsomme Indblik i islandske Forhold.

Erslew, Forf. Lex.

Kr. Kaalund.



Hallin, Niels Charles Bentzen, 1832-70, Jærnstøber,
var født 16. Dec. 1832 i Kjøbenhavn og Søn af Fiskebløder Jacob 
Christian Bentzen H., der var Vært ved Bødkerkroen, og Cæcilie Elisabeth
f. Poulsen. Da hans Fader allerede døde 1839, kom han i 
Waisenhusets Skole. 1847 kom han fra den i Lære hos 
Maskinfabrikanterne  Gamst & Lund, hos hvem han i 1852 blev Svend, 
hvorefter han i 1853 tog til England, hvor han blev i 5 Aar, i de 
3 sidste Aar hos det bekjendte Skibsbyggerfirma J. Scott Russel
& Co. Han arbejdede her bl. a. med paa Kæmpeskibet «Great 
Easterns» Maskiner. 1858 engagerede nuværende Etatsraad 
Burmeister en overordnet Mester hos Scott Russel; den paagjældende 
ønskede imidlertid, at H. tog med ham, og denne forlod nu London 
med en glimrende Anbefaling fra det nævnte Firma for at 
blive 2. Mester i Burmeister & Wains Jærnstøberi. Paa denne Plads 
vandt han snart alles Tillid og Hengivenhed, baade sine overordnedes 
og underordnedes, og da den paa denne Tid stærkt betonede 
Selvhjælpsbevægelse gjennem et Foredrag, som Fattiglæge F. F. Ulrik
1865 holdt i «Arbejderforeningen af i86o», naaede Arbejderne i 
Burmeister & Wains Fabrikker, kom han naturlig til at spille en 
Rolle. Ved hans Indflydelse besluttedes en Byggeforening oprettet; 
dens Love vedtoges 14. Febr. 1866, H. blev dens Formand, og han
bevarede denne Stilling, ogsaa efter at Foreningen i 1867 var bleven 
aabnet for alle og enhver, indtil sin Død, 23. Jan. 1870. Og selv 
efter hans Død hædrede Foreningen ham; den bekostede
et Minde paa hans Grav og opkaldte senere en Gade
efter ham i dens Byggeanlæg ved Østersøgade. 26. Maj
1865 havde han ægtet Johanne Petrine Søeberg
(f. 5. Febr. 1839), Datter af Hørkræmmer Christian
Frederik Ferdinand S. og Dorothea Sophie Frederikke
f. Knudsen.

C. Nyrop.



Halling, Jochum, 1668-1737, historisk Samler, 
født i Horsens 9. Sept. 1668 og Søn af Raadmand Mikkel
Lauridsen H. og Maren Jespersdatter Filderup, Student
fra Horsens 1688, tog theolog. Examen 1690 og var i
11 Aar Huslærer hos den bekjendte Læge H. Jacobæus,
hvem han gik til Haande ved Udarbejdelsen af «Museum
regium». Han havde grundige Kundskaber i Botanik,
Latin og Græsk, men skjønt Universitetets Professorer
anerkjendte hans Dygtighed, havde han Vanskelighed
ved at komme frem. Efter at han forgjæves havde
søgt baade Rektorater og Præstekald, endte han som
Degn i Taarnby paa Amager, hvortil han blev kaldet
af Universitetet 1704, og hvor han virkede til sin
Død, 28. Dec. 1737. Gift 1. (1705) med Birgitte
f. Aldeweldt (d. 1711), 2. (1713) med Margrethe
Elisabeth f. With. Han efterlod sig ingen trykte
Skrifter, men en Række Afhandlinger i Haandskrift,
deriblandt et Litteraturlexikon, Samlinger til den
danske Adels, Herregaardenes og Stamhusenes Historie,
Fortegnelse over danske Kobberstik osv., Arbejder,
der bære Vidnesbyrd om hans gode Kundskaber og store
Flid, og som endnu have deres Betydning.

Danske Saml. I, 60 ff.

S. M. Gjellerup.



Halling, William, 1744-96, Godsejer, 
Søn af Præsten Mogens H. i Haarslev og Tingjellinge og Elisabeth
Marie f. Olivarius, fik i Daaben 5. Maj 1744
Navnet Vitus og gik som ung til Trankebar, hvor
han traadte i engelsk Krigstjeneste og avancerede
til Kapitajn. Efter et æventyrligt Liv vendte
han under Navnet William H. som en Nabob tilbage
til Danmark og erhvervede sig 1773 -- sagtens ved
sin paarørende Guldbergs Indflydelse -- Karakter
af Brigader. 23. Jan. 1774 ægtede han den 15aarige
Christine Linde Hvas de Lindenpalm (f. 9. Sept. 1758),
eneste Datter af Justitsraad Jørgen H. de L. til
Tirsbæk og Maren f. Loss, og havde kort før afkjøbt sin
Svigerfader, hvis Pengeforhold vare temmelig i
Uorden, saa vel Tirsbæk som Bryskesborg, hvis Navn han
forandrede til Williamsborg. Et Par Aar boede H., der
en Tid var Direktør for det asiatiske Kompagni, paa
Tirsbæk, som han 1776 bortbyttede til Grev C. H. G. 
Moltke for Dronninglund med Dronninggaard i
Vendsyssel; 1782 afhændede han ogsaa Williamsborg;
for øvrigt ejede han et Par andre Gaarde og en stor
Gaard i Aalborg.

Paa Dronninglund, i en Afkrog af Landet, norden for
Lov og Ret, hvor Tonen og Sæderne lode adskilligt
tilbage at ønske, kunde H. ret tumle sig, og han
fulgte da ogsaa sine Tilbøjeligheder. Fuld af Hovmod
og med et haardt Hjærte over for sine undergivne
erhvervede han sig som Bondeplager et Navn, der endnu
efter Menneskealdre kunde fylde Godsets Bønder med
Rædsel. Til hans Hustru blev hans Forhold saa slet,
at hun foretrak at bo paa hans Gaard Petersholm
ved Vejle. Han havde dertil højst bisarre Indfald
og Planer, som han, støttet til sine mange Penge,
med Halsstarrighed forfulgte; han mente saaledes
en Gang ved stort Opkjøb af Korn at kunne beherske
Kornhandelen i Østersøen, og Befolkningen paa Godset
søgte han at forskjønne ved at gifte de smukkeste
Karle med de smukkeste Piger. Som en heldig Idé af ham
bør det dog nævnes, at han søgte at fremme Husflid
blandt Bønderne ved at sætte adskillige af disses
Sønner i Haandværkslære. Uagtet H.s Levned næppe
gjorde ham til Gjenstand for særlig Agtelse, opnaaede
han store Æresbevisninger af Regeringen: 1774 fik
han Generalmajors Rang, 1776 det hvide Baand og 1783
Adelsbrev, alt sammen dog vistnok kun mod rundeligt
Vederlag i Penge; efter Sagnet kostede Ordenen ham
endog saa meget, at Kongens Nytorv kunde brolægges
derfor. Kun 52 Aar gammel døde H. 2. April 1796 og
begravedes i Aalborg under et endnu bevaret kostbart
Monument. Hans Enke flyttede nu til Dronninglund, som
hun senere solgte, hvorefter hun kjøbte Kjeldkjær,
hvor hun døde 10. Marts 1817, ikke i Fattigdom,
liggende paa Halm, som Sagnet har villet, men i god
Velstand. Ogsaa hun gjorde sig bemærket ved excentrisk
Levemaade og havde sære Passioner, f. Ex. for at
drage om paa Avktioner og indkjøbe alle Slags Sager.

Kirkehist. Saml. I, 521 f.
Danske Herregaarde I: Tirsbæk; XII: Dronninglund.
Hvass, Personer og Familier af Navnet Hvas V.

G. L. Wad.



Halveg, Albert, d. 1673, s. Haelwegh (ovfr. S. 445).



Halveg, Esben Nielsen, 1579-1648, Læge, var en Søn
af nedenanførte Niels Olufsen H. Familienavnet synes
Sønnen saa godt som aldrig at have brugt. Han var født
10. Avg. 1579 i Roskilde og blev 1603 Student fra
sin Fødebys Skole. Aaret efter rejste han udenlands
med Oluf og Palle Rosenkrantz, Sønner af 
Axel R. til Glimminge. De opholdt sig henved 2 Aar i Wittenberg. 
Efter at være kommen hjem drog han paa ny ud med Tyge 
Brahe, Søn af Axel B. til Elved. Med denne tilbragte han adskillige 
Aar ved Universiteterne i Strasburg, Paris og Orleans. Selv dyrkede 
han fortrinsvis Medicinen og tog 1611 Doktorgraden i Basel. 1613 
kom han hjem og begyndte at praktisere. 1617-21 var han Læge 
ved Børne- eller Tugthuset i Kjøbenhavn. 1618 ægtede han Professor
, Dr. med. Anders Lemvigs bedagede, men velhavende Enke, 
Dorthe Pedersdattér. Da hun døde 1625, forblev han Enkemand 
til sin Død i Kjøbenhavn 30. Jan. 1648. Som Læge synes han at 
have været ret vel anset.

Progr. fun. acad.
Ingerslev, Danmarks Læger og Lægevæsen I, 347.

H. F. Rørdam.



Halveg, Niels Olufsen, 1534-90, Rektor, Kannik, 
var født paa Halsnæs og blev Student fra Roskilde Skole, til hvilken han 
senere var knyttet, først som Hører og siden, efter en Udenlandsrejse, 
under hvilken han havde taget Magistergraden i Wittenberg, 
som Rektor 1566-74. Derefter var han i 3 Aar Forstander for
Duebrødre Hospital i Roskilde. Sin øvrige Levetid tilbragte han 
som residerende Kannik ved Domkirken sammesteds. Døde 18. Okt. 
1590. Foruden flere latinske Poesier skyldes ham det første Forsøg 
paa en dansk Prosodi. Hans Arbejde blev ikke trykt og er nu 
tabt, men har dog haft Betydning, da det synes at have tilskyndet 
andre til at arbejde videre paa den af H. lagte Grund. 1567 havde 
han ægtet Gyde Esbensdatter, der skjænkede ham en stor Børneflok,
hvoriblandt ovennævnte Esben Nielsen H.

Bloch, Roskilde Domskoles Hist. I, 41 f. 
Løffler, Gravstene i Roskilde S. 37. 
Kirkehist. Saml. 4. R. II, 506 ff.

H. F. Rørdam.



Halveg, Niels Pedersen, -o.1535, 
Søn af Peder Jensen H. i Vindinge (Flakkebjærg Herred), tjente tidlig Christian II og indtog og udplyndrede, formodentlig efter dennes Ordre, i Marts-April 
1523 Bistrup og Svendstrup Bispegaarde, da Biskop Lage Urne var 
gaaet over til Frederik I, deltog derpaa i Kjøbenhavns Belejring 
under Henrik Gjøe og gik med denne til Bremen, hvorfra han senere 
begav sig til Kong Christian i Lier og med dennes Anbefaling til
Hertug Albrecht i Meklenborg, hvorfra han i flere Aar fejdede som 
Kaper mod Danmark. Udsoning med Frederik I mislykkedes flere 
Gange paa Grund af Modstand fra Lage Urne, hvem Frederik I 
havde overdraget hans Gods, der efter Biskoppens Død 1529 
overdroges dennes Broder Rigsraad Johan Urne. 1531 søgte han 
Tilflugt i Norge hos sin Søster Anne, der nylig var bleven Enke efter 
den norske Rigsraad Oluf Galde. Lensmanden paa Akershus, Mogens 
Gyldenstjerne, lod ham da føre som Fange til Akershus, men vilde 
ikke udlevere ham «til Slagterbænken», hvor gjærne de, der havde 
hans Gods, maaske end saa det. Paa Mogens Gyldenstjernes Forbøn 
fik han ogsaa Lejde og Naade hos Kong Frederik, i hvis Tjeneste 
han nu traadte, og en Del af sit Gods tilbage. 1535 deltog han som 
Skibschef i Peder Skrams Sejre over Lybekkerne, men synes 
død kort efter, i hvert Fald inden 1543, da hans Søster Fru Anne 
ved Rettergang som hans Arving fik noget Gods tilbage, som Hr. 
Johan LTrne havde tilvendt sig.

Allen, Breve og Aktstykker t. Chr. II's og Fred. I's Hist. I, 451 ff.

A. Heise.



v. Ham, Meinert, --1536--, Landsknægtoberst, 
tjente 1531 og 32 Christian II i Norge og blev af ham udset til Befalingsmand paa 
den fra Svenskerne tagne Fæstning Carlsborg i Vigen, en Stilling, 
han dog ikke synes at være kommen til at tiltræde, da hans 
Nærværelse i Oslo blev nødvendig under Akershuses fornyede Belejring. 
Selv har han i en Vise beskrevet disse Begivenheder. I de følgende 
Aar deltog han i de uophørlige Fejder i Ostfriesland og Geldern, 
tjente 1534 Landgrev Philip af Hessen og deltog i Belejringen af 
Gjendøberne i Münster, hvorpaa han i Juli s. A. var  en af de 
Høvedsmænd, som Landgreven sendte Hertug Christian (III) til 
Hjælp, hvorefter han deltog i Grevens Fejde med sit Regiment. 
Mest bekjendt er han bleven ved det Tog, som han i dansk-geldersk 
Tjeneste i Juli 1536 foretog mod Nederlandene for at afvende en 
paatænkt Undsætning af Kjøbenhavn. Han besatte Byen Dam i 
Nærheden af Groningen, som han dog i Avg. efter en haard 
Belejring maatte overgive til den kejserlige Statholder i Friesland, 
Georg Schenck; men Hensigten med Toget var opnaaet: Kjøbenhavn 
havde imidlertid overgivet sig, inden man fra Nederlandene 
havde kunnet sende nogen Hjælp. -- I de følgende Aar var 
han dels i dansk, dels i fransk eller geldersk Tjeneste med sit 
Regiment mod Pfalzgreven og Kejseren. Navnlig kæmpede han 
som sædvanlig i Geldern. I 1546 tjente han derimod i Kejserens 
Hære. Hans senere Skæbne er næppe bekjendt.

Danske Mag. 4. R. III, 60 ff. 
Heise, Kristiern II i Norge og hans Fængsling S. 32. 40. 
Liliencron, Die historischen Volkslieder d. Deutschen IV, 45 ff.

A. Heise.



Hambro, Carl Joachim Baron, 1807-77, Bankier,
var en Søn af nedennævnte J oseph H. og blev født i Kjøbenhavn 23. Nov. 
1807. Han opdroges i Folkekirkens Tro og var som Dreng i 
Huset hos Professor J. C. H. Reinhardt. Han besøgte Borgerdydskolen 
i Kjøbenhavn, hvorfra han blev Student 1825, men uddannede 
sig senere som Handelsmand. I Trediverne bosatte han sig 
i London, hvorhen Faderen fulgte ham 1840. Det Bankierhus, som 
han her ledede, blev efterhaanden et af de betydeligste i London. 
Ligesom Faderen vedblev han at nære Interesse for Danmark, med 
hvilket Land han vedligeholdt udstrakte Handelsforbindelser. For 
den danske Stat negocierede H. Statslaan i 1849 og 50 og i 1864, 
ligesom han ogsaa havde væsentlig Andel i Anlægget af Korsørbanen 
og andre betydelige danske Foretagender. Ved Patent af 
6. Okt. 1851 blev han optaget i den danske Friherrestand, saaledes 
at den friherrelige Titel til enhver Tid skal bæres af den af hans 
mandlige Descendenter, der er at betragte som Familiens Hoved. 
Sin Interesse for sin Fødeby har han navnlig lagt for Dagen ved 
de store Gaver, han har skjænket til kjøbenhavnske Formaal. Særlig
maa nævnes hans Stiftelse af de Hambroske Bade- og Vaskeanstalter, 
som han har doteret med store Pengesummer. H. var 
gift 1. med Caroline Marie f. Gostenhofer (d. 8. Marts 1852) og 2. 
med Elisa f. Greathead. Han døde i London 17. Nov. 1877, 
hvorefter Forretningen og Friherretitelen gik i Arv  til hans yngste 
Søn, Everard Alexander H. (f. 11. April 1842).

E. Meyer.



Hambro, Joseph, 1780-1848, Handelsmand, 
blev født i Kjøbenhavn 4. Nov. 1780 og var Søn af Silke- og Klædekræmmer 
Joachim H. og Dorthea f. Levy. Forældrene vare uformuende, og, 
som det paa den Tid var almindeligt blandt Sønner af fattig jødisk 
Familie, begyndte han allerede i Trettenaarsalderen at ernære sig 
selv ved Omløben med Varer. Imidlertid var han saa heldig i sit 
17. Aar at kunne rejse til Hamborg, hvor han fik en ypperlig 
Handelsuddannelse hos Firmaet Fürst, Haller & Co. 3 Aar efter 
etablerede han sig i Kjøbenhavn som Kræmmer, men det varede 
ikke længe, før hans Virksomhed begyndte at antage et større 
Omfang, saa at han efterhaanden kom ind paa mangfoldige andre
Forretningsomraader. H. var en Type paa de ikke faa Kjøbmænd 
fra Aarhundredets første Del, der fra en ganske ringe Begyndelse 
svang sig op til at blive Handelsherrer i største Stil. I hans ældre 
Alder, da han var en rig Mand og førte et stort Hus, var det ham 
en særlig Fornøjelse, naar han i Samtalens Løb kunde faa Lejlighed 
til at omtale de gamle Tider, da han gik om i Husene og solgte 
Seler og Strømper. Til en saadan Udvikling hørte der naturligvis 
heldige ydre Omstændigheder, og Saadanne frembøde sig for en 
driftig Natur i rigeligt Maal under de urolige Forhold fra 1807-13 
og i den følgende Periode. Det vigtigste var dog de personlige 
Egenskaber. Hvad nu disse angik, har Traditionen om H. 
opbevaret adskillige Smaatræk -- af større eller mindre Paalidelighed --, 
der tyde paa, at han har været i Besiddelse af en Del Snuhed og
med en vis Hensynsløshed har udnyttet de Lejligheder til Fortjeneste, 
der tilbøde sig. Han siges ogsaa i Forretningsanliggender ofte at 
have været smaalig og nøjeregnende, medens han i sit private Liv 
kunde være særdeles rundhaandet. Men ved Siden heraf maa hans 
fremragende Egenskaber fremhæves: et klart og omfattende Blik for 
Samfundets Fornødenheder og en ufortrøden Energi, der stadig bragte 
ham til at begynde paa og med Held at gjennemføre helt nye 
Foretagender, der ikke alene bragte ham selv Fordel, men ogsaa vare 
til største Nytte for Landet. Hertil kom, at han forstod at skaffe
sig dygtige Medarbejdere, f. Ex. Hofraad Gerson (ovfr. S. 1) og senere 
A. N. Hansen. Hans solide og dygtige Egenskaber som Kjøbmand 
viste sig ogsaa deri, at han var i Stand til at danne Skole, i det
saa overordentlig mange af de Mænd, der ere blevne uddannede i 
hans Forretning, senere have udmærket sig som Kjøbmænd baade 
i Danmark og i Udlandet. -- Under de livlig vexlende Forhold 
maatte mange af de store Handelshuse, der før og under Krigen 
havde samlet sig store Rigdomme, bukke under, og der kom ogsaa 
for H. Tider, hvor de skiftende Konjunkturer bragte hans opsamlede 
Formue til at smulre bort. Men i Modsætning til, hvad der var 
Tilfældet med saa mange Kjøbmænd, kom netop ved saadanne 
Lejligheder hans dygtigste Egenskaber frem og bragte ham frelst
over Skjærene. Han mistede aldrig sin Besindighed, men forstod 
at gribe de Halmstraa, ved hvis Hjælp han kunde komme opad igjen.

Grundlaget til sin Formue lagde han ved sin Bankierforretning, 
særlig ved Overtagelse af Statslaan for den danske og norske Stat. 
Allerede i 1813 kom han i Forbindelse med Schimmelmann, og han 
besørgede senere en stor Del af Finansernes Forretninger. 1821
negocierede han det dansk-engelske Statslaan. Med den norske 
Regering kom han 1822 i Forbindelse i Anledning af Forhandlinger 
om Overtagelse af nogle af Norges Betalinger til den danske 
Statskasse. Som et Kuriosum fra den Tid kan det nævnes, at Begyndelsen 
af Forhandlingerne maatte føres i svensk Svinesund, fordi 
H. som Jøde ikke maatte opholde sig i Norge. Senere besøgte 
han dog nogle Gange Norge, i det der blev set igjennem Fingre 
med denne Overtrædelse af Grundloven. Det er fra norsk Side 
(f. Ex. i P. C. Holsts Optegnelser) blevet antydet, at han ved disse 
Transaktioner benyttede sig af Norges finansielle Nød til at 
foreskrive særdeles haarde Betingelser, og sikkert er det, at Førretningerne 
bragte ham selv betydelig pekuniær Fordel. Men i øvrigt er 
der ingen Anledning til at antage, at hans Betingelser vare anderledes, 
end hvad enhver anden Finansmand paa de Tider og under
den givne Situation vilde have forlangt. Dernæst maa det erindres, 
at der foruden H. næppe var ret mange Firmaer, der overhovedet 
kunde have udført de paagjældende Transaktioner. Til at skaffe de 
fornødne Pengemidler til Veje fra Udlandet hørte der baade et
betydeligt Talent og en grundmuret Anseelse. 

En Virksomhed af overordentlig Betydning paabegyndte H. i 
Trediverne ved sine industrielle Anlæg paa Bodenhoffs Plads paa 
Christianshavn. Virksomheden her bestod i en Dampmølle (den 
første i Danmark), en Risafskalningsmølle, et Bageri for Skibsbrød 
og et Salteri. Disse Etablissementer gave Anledning til en stor 
Udførsel af Mel, Flæsk osv. Ogsaa paa andre Omraader var H. 
banebrydende. Saaledes var han f. Ex. den første her hjemme, 
der begyndte paa Forsendelsen af hermetisk opbevarede Levnedsmidler.

1806 ægtede han Mariane v. Halle (d. 1838), men hans 
ægteskabelige Liv blev ikke lykkeligt, da Hustruen tidlig blev sindssyg. 
Efter at hans Søn, ovennævnte C. J. H., havde bosat sig i London, 
flyttede han selv der over 1840 og levede der Resten af sit Liv som 
Bankier. Her hjemme overdroges senere hans Bankierforretning til 
Smidt & le Maire, medens Virksomhederne paa Bodenhoffs Plads 
overtoges af A. N. Hansen & Co. Som en Grund til, at han forlod
Danmark, anføres hans Utilfredshed med, at den danske 
Toldforvaltning ikke tillod ham at udvikle sin Forretning saaledes, som 
han ønskede. Til Trods for, at han havde expatrieret sig, vedblev 
han dog at nære Interesse for Danmark, dels ved at vise Gjæstfrihed
mod danske, der kom til London, og dels ved de Summer,
han saa vel i levende Live som ved testamentarisk Disposition 
skjænkede til hjemlige Øjemed. Hans store Legater kom særlig 
den jødiske Menighed i Kjøbenhavn og danske Handelsmænds
trængende efterladte til gode. -- 1821 var han bleven udnævnt til 
Hofraad. Han døde 3. Okt. 1848.

Selmer, Nekrolog. Saml. I.
Museum   1890, S. 169 ff.

 E. Meyer.



Hamerik, Asger, s. Hammerich.



Hamilton, Henrik Albertsen, --1616--, Digter, Latinist,
var en Søn af Borgmester Christen Albertsen i Kjøbenhavn (d. 1616) og 
Margrethe van Mørsen. Den fædrene Slægt stammede fra Skotland. 
I sin Barndom nød H. privat Undervisning af Peder Pedersen, der
siden blev Rektor i Nykjøbing paa Falster. Derefter sendtes han 
til Skole i Meissen, hvor han var i et Par Aar. Efter at være 
bleven Student færdedes han meget udenlands, 1608 i Heidelberg, 
1609-10 i Giessen. Latinsk Digtning var hans Hovedinteresse, og
han havde opnaaet stor Færdighed i de den Gang yndede kunstlede 
Anagrammer. En Del af hans Digte er optrykt paa ny i 
Rostgaards «Deliciæ poet. Dan.» I. Med Latinisterne Gruterus i 
Heidelberg og Aqvilonius i Malmø stod han i livlig Forbindelse. 
1616 blev han Sekretær i det tyske Kancelli. Men da han efter
Faderens Død vistnok havde faaet en ret anselig Arv, rejste han 
1619 med kgl. Tilladelse atter udenlands for videre at uddanne sig 
til Statstjenesten. Paa denne Rejse traadte han navnlig i nær 
Forbindelse med den tyske Digter Martin Opitz. 1623 træffe vi ham 
i Paris, efter at han havde færdedes vidt omkring. Senere døde 
han i Ægypten.

Personalhist. Tidsskr. 2. R. II, 299.

H. F. Rørdam.



Hammeken, Louis Joseph, 1778-1852, Konsul. 
H., Søn af Konsul Louis H. (d. 1793) og Elise f. Gordon, blev født 6. Febr. 
1778 i Tunis og opdroges i Hjemmet. 1797 udnævntes han til dansk 
Vicekonsul i Tunis, hvilken Stilling han beklædte indtil 1801. I 
det førstnævnte Aar kom det til en Konflikt mellem den danske 
Regering og Bejen af Tunis, fordi hin vægrede sig ved at give
denne en større Tribut. Ved snilde Udflugter lykkedes det H. at 
forebygge Udbruddet af Fjendtligheder fra Bejens Side, men endelig 
skred den tunesiske Hersker i April 1800 til Saadanne, i det han 
lod 7 danske Skibe opbringe og lægge under Beslag. H.s Stilling 
var saa meget vanskeligere, som den danske Regering aldeles ikke 
optraadte med tilstrækkelig Kraft; men endelig blev Striden bilagt 
ved Aarets Udgang paa ydmygende Betingelser for Danmark. Efter at 
H. var fratraadt Stillingen som Vicekonsul, kom han til Kjøbenhavn 
og udnævntes 1809 til karakt. Kapitajn. Han virkede som Lærer 
i Fransk ved Søkadetakademiet og Landkadetakademiet, men opgav 
sin Lærervirksomhed ved hint 1820 og ved dette 1831, hvorefter 
han trak sig tilbage til Privatlivet. H. fik 1820 Titelen Legationsraad 
og døde i Kjøbenhavn 12. Juli 1852. H. ægtede 1809 Antoinette 
Dorothea Lütken (f. 1790 d. 1868), Datter af Kommandør Chr. L.

Erslew, Forf. Lex.

A. Thorsøe.



Hammeleff, Nis, 1735-l801, Kommitteret i Rentekammeret og Stempelpapirforvalter, fødtes 3. April 1735 i Byen Hammelev 
ved Haderslev; Forældrene vare Bønder. Som ungt Menneske blev 
han ansat i General-Landets-Økonomi- og Kommercekollegiets tyske
Sekretariat, udnævntes 1764 til Revisor for det under samme 
sorterende oldenborgske Brandkasseregnskab, blev 1768 Fuldmægtig i 
det nævnte Sekretariat, fik 1769 Titel af Kommercesekretær, blev 
1771 Sekretær ved Kommercedeputationen, 1773 Chef for det 
oldenborg-delmenhorstske Brandforsikringskontor, men udnævntes allerede 
s. A. til Amtsforvalter over Kjøbenhavns Amt og Forvalter over 
Kornmagasinet i Kjøbenhavn og blev 1775 Justitsraad. Efter at
han i Aaret 1783 havde henledet Opmærksomheden paa sig ved 
Udgivelsen af et Skrift om den paa Godset Bernstorff skete Landboreform 
m. v., hvori der gaves værdifulde Oplysninger om Reformens 
Virkninger, blev han 1784 udnævnt til Kommitteret i Rentekammeret
og senere s. A. til Sekretær for den Kommission, som da nedsattes 
for at overlægge, paa hvad Maade og ved hvilke Midler Kongens 
Fæstebønders og Husmænds Kaar paa Frederiksborg og Kronborg 
Amter kunde forbedres. Der tilkommer ham en ikke ringe Del af 
Æren for det smukke Resultat, som opnaaedes ved den af Kommissionen 
foreslaaede Plans Gjennemførelse. 1795 fratraadte han efter 
eget Ønske sin Stilling som Kommitteret for at blive Stempelpapirforvalter 
og udnævntes 1798 til Etatsraad. Fra 1794-1800 var han
desuden Medlem af Extraskatteregulerings-Kommissionen for Kjøbenhavn. 
Han døde 16. Jan. 1801 sammesteds. 20. Okt. 1775 blev han 
gift med Juliane Maria Pontoppidan (f. 6. Jan. 1756 d. 17. Jan. 1789),
en Datter af Prokansler Erik P. og Johanne Maria f. Hofman.

G. Kringelbach.



Hammeleff, Uncas Andreas Frederik, f. 1847, Billedhugger. 
H., født i Kjøbenhavn 9. Nov. 1847, Søn af Kapitajn ved 
Infanteriet Peter Henrik H. (f. 12. Jan. 1817) og Ane Frederikke 
Caroline f. Wellner (f. 2. Avg. 1814), er Elev af H. V. Bissen 
og har siden 1868 været jævnlig repræsenteret paa Foraarsudstillingerne 
med dygtig udførte Buster og Figurer; blandt Busterne 
maa særlig fremhæves Kunstneren Hans Tegners (1890) for sin 
fortrinlige Karakteristik. H. har desuden udført en større Frise til 
Frederiksborg Slot, men hans saa vel i Henseende til Udførelsen 
som til aandeligt Indhold betydeligste Arbejde er de 9 skjønne 
Engleskikkelser, som han har udført til Jesuskirken i Valby. H. 
ægtede 5. Nov. 1877 Julie Henriette Marie Andersen, Datter af 
Overpolitibetjent Anders A. og Nelly Jansen, f. Bur. 

H. R. Baumann.



Hammer, Christopher, 1720-1804, Generalkonduktør,
er født 26. Avg. 1720 i Gran Præstegjæld, hvor Faderen, Anders 
Christophersen H. (f. 1679 d. 1729), var Provst og Sognepræst; denne 
tilhørte en Familie Sand, hvis Navn uden Tvivl hidrører fra Sands
Toldsted paa Hudrum, men kaldte sig Hammer efter sin Moders 
Slægt og havde under Krigen 1716 foretaget et Opbud af Bønder, 
der gjorde Svenskerne Ophold og Afbræk paa deres Marche til 
Ringerige. C. H.s Moder hed Birgitte f. Coldevin. Han blev Student 
1738, studerede derpaa i mange forskjellige Retninger: Theologi, 
Retsvidenskab, orientalske og nyere Sprog, Mathematik, Filosofi osv. 
og underkastede sig Prøver baade i Kjøbenhavn og Sorø (1748). 
Antoges 1750 til Grevskabet Ledreborgs Opmaaling, blev 1752 
beskikket til By- og Raadstueskriver m. m. i Christianssand, men 
allerede et Par Maaneder senere s. A. til Generalkonduktør i 
Akershus Stift, i hvilket Embede han fungerede til 1801. 1758 fik han 
Titel af virkelig Kancelliraad og 1778 af virkelig Justitsraad. Han
ejede Gaarden Melbostad i Gran Sogn og døde der 23. Juni 1804, 
ugift. -- Han drev med Forkjærlighed naturvidenskabelige Studier 
og anlagde store botaniske og naturhistoriske Samlinger (jvfr. ndfr.). 
Han var imidlertid kun Dilettant og ingen virkelig Videnskabsmand, 
hvad der ogsaa i høj Grad viser sig paa et andet Gebet, som han 
ligeledes dyrkede, nemlig Genealogien. Ligesom hans Syslen med 
Naturfagene har en stærkt udpræget patriotisk Karakter, gaar hans
genealogiske og historiske Virksomhed ud paa hans egen nærmeste 
Slægts Forherligelse: Personerne blive næsten alle gjorte til Adel 
og tillægges Vaaben, og gjennem de mange urigtige og til Dels 
latterlige Paastande, hvormed han har opfyldt de Stamtavler, han 
har meddelt C. Giessing (Jubellærere II, 2), kan han betragtes som 
en af de vigtigste Skabere af den fantastiske Genealogi i Norge, 
hvor den har fundet mange Efterlignere og endnu ikke paa langt 
nær er uddød; Mangel paa virkelig Forstaaelse og Dømmekraft 
karakteriserer samtlige hans Arbejder. Sine Samlinger og næsten 
sin hele Formue, o. 20000 Rdl., testamenterede han til det throndhjemske
Videnskabsselskab, hvoraf han var Medlem, med Bestemmelse 
om Anvendelse i naturvidenskabeligt Øjemed, men Bestemmelsen 
om Udgivelse af hans efterladte Manuskripter har Selskabets 
Direktion af Hensyn til Testator selv ikke troet at kunne iværksætte. 

Nicolaysen, Norske Stiftelser I og III.

H. J. Huitfeldt-Kaas.

-- Christopher Hammer beskæftigede sig en Del med
forskjellige naturhistoriske Æmner og udgav en Række større og 
mindre herhen hørende Arbejder, væsentlig med praktiske Formaal, 
saasom en Afhandling om Kartofler (1766) -- der ogsaa blev 
udgivet paa Fransk --, om Tobaksplantning, Rhabarber, Maltgjøring, 
norske Frugtvine. Hans «Norsk Husholdningskalender» i 2 Dele
(1772-73) indeholder mange naive Bemærkninger og kuriøse Raad. 
De af hans naturhistoriske Skrifter, der i Følge deres Titel skulde 
være af mere videnskabeligt Indhold, lade dog meget tilbage at
ønske og tyde ikke paa, at han, der fortsatte sin Skribentvirksomhed 
til en meget høj Alder, var i Stand til at følge med Tiden. Saa vel 
hans «Forsøg til en norsk Naturhistorie» (2 Dele, 1775-78) som 
hans «Floræ Norvegicæ prodromus», en Navneliste, der udkom 1794, 
bleve ogsaa skarpt kritiserede, saaledes af C. G. Rafn, der vel ikke 
miskjendte hans Virksomhed og Lyst til at være nyttig, men som 
ansaa denne Hensigt aldeles forfejlet. H.s Forsøg paa at danne
systematiske norske Plantenavne og paa at oversætte de af Linné 
anvendte latinske Termini maa betragtes som mislykkede; de ere 
næppe blevne benyttede af andre end ham selv. Som Exempler 
kan anføres, at de Botanikere, der beskæftige sig med Studiet af 
Kryptogamer, kaldes «Løngiftningsbeskrivere», Linnés Klasser og 
Ordener benævnes «Enmandskab», «Enkoneskab» osv. H. blev 
imidlertid ikke sine Kritikere Svaret skyldig; han har skrevet flere 
antikritiske Artikler. Til hans allersidste Arbejder hører en i 
«Hermoder» optaget, 9. Nov. 1796 undertegnet, skarp Recension 
af Rafns «Danmarks og Holstens Flora», i hvilken H. særlig ankede 
over, at en saa stor Del af Bogen indtoges af Plantefysiologien, og 
at Rafn havde foretaget Ændringer i Linnés Plantesystem.

E. Rostrup.



Hammer, Claus, 1542-85, Professor, 
var født i Landskrone og blev i en ung Alder 1564 Professor ved Kjøbenhavns Universitet, 
først i Rhetorik, siden i Græsk og derefter i Dialektik. Desuden 
var han 1564-80 Universitetets Bibliothekar. Rektorværdigheden 
beklædte han 1580-81, efter at han tidligere et Par Gange havde
undslaaet sig for denne Ærespost. Da han ønskede at blive 
Professor i Medicin, tog han 1584 uden sine Kollegers Samtykke 
Doktorgraden i Marburg. Men herved beredte han sig selv store 
Ubehageligheder, da det betragtedes som en Krænkelse for Kjøbenhavns
Universitet, at han havde søgt Graden udenlands. Han maatte 
opgive Lærestolen i Dialektik og atter nøjes med at være Lærer i 
Græsk. Denne Degradation synes han ikke at have kunnet bære. 
Ikke længe efter rejste han til Skaane og tog ind hos en tidligere 
Kollega, der nu var Præst i Lyngby. Kort efter hans Ankomst
her til fandt man ham druknet i Præstegaardens Brønd, 16. Maj 1585. 
-- Han var 2 Gange gift, første Gang med en Datter af Dr. Niels 
Hemmingsen, med hvem han havde 2 Sønner, deriblandt den ndfr. 
anførte Niels H.

Rørdam, Kbhvns Universitets Hist. 1537-1621 II, 569 ff.
Rørdam, Hist. Kildeskrifter I, 654 f.

H. F. Rørdam.



Hammer, Even, 1732-1800, Amtmand, 
Søn af Ole Hannibalsen H., Sognepræst til Næs paa Hedemarken (d. 1744), og Ellen Evensdatter Meldal (d. 1766), er født paa Næs i Juli 1732 og blev 
1752 Student fra Christiania Skole, hvor han siden var Lærer fra 
1756-68, i hvilken Stilling han 1758 tog Magistergraden. 1768 rejste 
han paa egen Bekostning udenlands og studerede ved Universiteterne 
i Oxford, Cambridge, Leiden, Gøttingen og Paris, hvor han erhvervede 
gode Sprogkundskaber. Hans Skrift «Philonorvagi velmente Tanker» 
osv. (1771) siges at have «banet Vejen for ham til Brød og Lykke i 
Staten» (gjennem Forbindelse med Struensee). 1771 blev han
Sekretær i norske Kammers 1. Bureau, i Jan. 1773 Renteskriver i søndenfjældske Renteskriverkontor og allerede i Avg. s. A. Amtmand over 
Romsdalen, Nordmør og Søndmør, hvor han boede ved Molde, og 
afgik ved Døden ugift 22. Febr. 1800. Han havde 1777 faaet Titel
af Justitsraad og 1781 af Etatsraad og var Medlem af Videnskabernes 
Selskab i Throndhjem samt det nordiske Selskab i London. Han 
ansaas for en meget duelig Embedsmand og har indlagt sig 
Fortjenester saa vel af Fiskerierne som af Agerbruget, bl. a. ved at 
udvirke Reskriptet af 26. Juli 1781 (om Fisketilvirkningen i hans 
Amt) samt ved Stiftelsen (1776) af det romsdalske praktiske 
Landhusholdningsselskab, hvis Præses han var, og en Understøttelseskasse 
for omkomne Søfolks efterladte.

Worm, Lex. ov. lærde Mænd. 
Nyerup, Lit. Lex. 
Minerva 1787, III, 233 ff.; 1800, III, 326 ff. 
Saml. t. d. norske Folks Sprog og Hist. III, 314 f.

H. J. Huitfeldt-Kaas.



Hammer, Frederik Abel, 1792-1877, frivillig fra Krigene 1807 og 1848, 
er født i Asminderød 13. Sept. 1792 og Søn af 
derværende Gjæstgiver Johannes Christian H. (f. 1754 d. 1830) og Martha
Serine f. Egersted. Faderen var en djærv og kraftig 
Personlighed og varmhjærtet Fædrelandsven. I 1801, da Englænderne 
viste sig i Sundet, var han ivrig i at uddanne sine Bysbørn i 
Vaabenbrug, navnlig i Skydning, hvori han selv var en Mester, 
og Sønnen Frederik erhvervede sig allerede da som 9 Aars Purk 
en ualmindelig Færdighed i at haandtere en Riffel. Da Englænderne 
i 1807 kom igjen og havde gjort Landgang ved Vedbæk, mente 
gamle H., at hans Plads maatte være i det truede Kjøbenhavn, 
og Sønnen, hvorvel lille og spinkel af Væxt, fik Lov til at følge
med. De fik Ansættelse i en lille, udvalgt Trop af Herregaardsskytter 
og bleve derfor selvskrevne til at deltage i de fra 
Fæstningen foretagne Udfald. Side om Side kæmpede Fader og Søn, 
og snart gik der Ry af dem blandt Udfaldstropperne, ikke mindre 
ved den Sikkerhed, hvormed de toge deres Mand paa Kornet, end 
ved den Humor og forretningsmæssige Koldblodighed, hvormed 
de under Kampen underholdt sig med hinanden. I det 3. Udfald 
mod Blaagaard blev gamle H. saaret. Han lod Sønnen kalde til 
sig paa Hospitalet og vilde paa Skrømt overtale ham til at drage 
hjem, men Drengen svarede: «Nej, Fader, det kan jeg ikke gjøre 
nu, det vilde være en Skam», og ilede afsted for at komme tidsnok 
paa Kamppladsen. I det sidste Udfald ramte han paa lang 
Afstand den engelske General Baird, hvem de andre Skytter 
forgjæves havde søgt at træffe, en Bedrift, som forøgede hans 
Berømmelse og senere, da den Saarede General ønskede at se ham, 
indbragte ham en Foræring af 2 guldindlagte Pistoler og en Pung, 
fyldt med Dukater. Efter at Vaabenstilstanden var sluttet og den 
gamle H. nogenlunde helbredet for sit Saar, vendte Fader og Søn 
tilbage til den hjemlige Arne. Den unge H., der ytrede Lyst til at
være Militær, saa længe Krigen varede, fik snart Lov til at 
indtræde i det nyoprettede sjællandske ridende Jægerkorps og udmærkedes 
kort efter ved Forsættelse til Guidekorpset. I Digtet «En 
ganske ny Vise om en Kromand og hans Søn» har St. St. Blicher 
foreviget deres Færd, og begge hædredes 1809 med Sølvkorset.

Efter Krigens Slutning fik F. H. Ansættelse ved Forstvæsenet 
i det nordlige Sjælland, og 1817 blev han Inspektør ved Esrom 
Kanal og senere Distriktskommissær. Han indtraadte i Ægteskab 
med Elisabeth Kirstine Lemvigh (f. 7. Nov. 1794 d. 8 Febr. 1849), 
Datter af Birkedommer Otto L. og Else Johanne f. Ørsnes, og 
levede nu et roligt og lykkeligt Familieliv, indtil Krigen brød ud i 
1848. Han meldte sig da paa ny til Tjeneste som frivillig og deltog 
i Felttogets sidste Halvdel paa en fortrinlig, af Forpostkommandoen, 
hvorved han var ansat, særlig fremhævet Maade, der anerkjendtes 
af Krigsministeren ved en rosende Takskrivelse. Han 
døde i Fredensborg 10. Dec. 1877.

Dansk Folkeblad, 8. Aarg.
Dannebrog, 2. Aarg.

S. A. Sørensen.



Hammer, Gunder, 1725-72, Amtmand, 
er født i Throndhjem 22. Sept. 1725 og Søn af Gunder H. (d. 1731), først Skibsfører, 
siden Kjøbmand sammesteds, og dennes 2. Hustru, Anna Christophersdatter 
f. Hempel (d. 1776), der siden var gift med Kjøbmand Andreas Cramer 
(d. 1765). G. H. blev Student 1745 og 1757 uden at have taget nogen 
Embedsexamen eller beklædt noget andet Embede Amtmand i Finmarken. 
Som Amtmand forfattede han en fortjenstlig, fra Kjøbenhavn 
1763 dateret «Historisk Underretning om Finmarkens Handel». 
1765 siger han, at han lider af Brystsvaghed, foraarsaget ved det 
haarde Klima, og blev derfor 1768 forflyttet til Stavanger Amtmandsembede, 
i hvilket han dog allerede afgik ved Døden 18. Okt. 1772. 
Han havde 1763 faaet Titel af Justitsraad. 6. April 1758 blev han
gift med Anna Hanning (f. i Throndhjem 28. Nov. 1736, d. i 
Stavanger 19. Febr. 1805), en Datter af Peder H., resid. Kapellan til 
vor Frue Kirke i Throndhjem (d. 1747) og Anne Cathrine f. Holst
(d.  1742).

Personalhist. Tidsskr. III, 239 ff.
Saml. t. d. norske Folks Sprog og Hist. III, 261 f. V, 594.

H. J. Huitfeldt-Kaas.



Hammer, Hans Jørgen, 1815-82, Genremaler, 
var Søn af Skibsfører Peder Pedersen H. og Johanne f. Bistrup og fødtes i 
Kjøbenhavn 29. Dec. 1815. Lyst til Tegning i Barndommen 
foraarsagede, at han, som saa mange vordende Kunstnere, blev sat i 
Malerlære, nemlig hos en den Gang anset Mester, J. G. Berg. 
Allerede 1828 begyndte han som Lærling at besøge Akademiet, men 
hans Udvikling foregik langsomt. I 1836 var han først naaet ind 
paa Gibsskolen, i 1840 blev han Elev af Modelskolen, i 1842 vandt 
han den mindre, i 1843 den store Sølvmedaille, svarende til Nutidens
Afgangsbevis. I 1835 var nan imidlertid bleven Malersvend og 
arbejdede som Dekorationsmaler; han konkurrerede som saadan til 
den Neuhausenske Præmie, dog uden at vinde den; som Figurmaler 
begyndte han at udstille i 1838. Ved den Neuhausenske Konkurs 
i 1845 vandt han ikke Præmien; men hans Arbejde «Det sidste 
Læs» kjøbtes til den kgl. Malerisamling; 2 Aar efter vandt han 
Præmien for «Bønder forsamlede til Lystighed».

H. var en alvorlig, flittig, tænksom, men noget tung og langsom 
Natur. Den omstændelige Nøjagtighed, hvormed han gik til 
Værks lige fra at spidse Blyanten til at lægge den sidste Lasur paa 
det næsten færdige Billede, forsinkede hans Udvikling og gav tit 
hans omhyggelige, grundige Udførelse noget trykket, for ikke at 
sige ubehjælpsomt. Hans Udvikling hemmedes ogsaa ved Krigens 
Udbrud i 1848. Han var bleven opmuntret til at søge Rejsepenge 
til Udlandet, men gik nu med som frivillig, tog Officersexamen og 
blev i Marts 1849 Lieutenant i Linjen. Efter Krigen forblev han 
i sin militære Stilling, indtil han i 1860 tog sin Afsked med 
Kapitajns Karakter. Forinden havde han dog staaet à la suite i nogle 
Aar, medens han med Akademiets Rejseunderstøttelse, der tildeltes 
ham for 1856 og 1857, var i Italien. Under Krigen havde han 
ikke malet ret meget, og først ved de Billeder, han malede i 
Italien og efter sin Hjemkomst, vakte han det større Publikums 
Opmærksomhed, navnlig vandt «Torvet i Ariccia, efter Solnedgang» 
med dets stærkt udtalte Aftenstemning meget Bifald og blev kjøbt 
til  den kgl. Malerisamling (1863). Af hans andre Arbejder kunne 
fremhæves «Axsamlersken», hans største Arbejde (1866), «Baggesen 
og Schimmelmann», som han malede i 2 Exemplarer (1872), 
«Postbudet med det længe ventede Brev» (1877) og «Grev Gert og Niels 
Ebbesen», hvilket han. efter den omstændeligste historiske 
Forberedelse, ikke naaede at faa fuldført. Et stærkt Tilfælde af Anæmi 
bragte ham paa Gravens Rand, men hans stærke Natur sejrede dog, 
og med opblomstrende Sundhed og nyt Mod paa Livet rejste den 
66aarige Mand til Italien, hvor en ved Forkølelse paadragen Feber 
bortrev ham i Rom 28. Jan. 1882. H. var ugift; han var i 1874
bleven Medlem af Kunstakademiet.

Weilbach, Konstnerlex.

Ph. Weilbach.



Hammer, Jørgen, 1817-98, Officer. 
H. er en Søn af Provst Hans H. i Besser paa Samsø og Else Cathrine
f. Fabricius og fødtes sammesteds 5. Okt. 1817. I
1833 kom han paa Landkadetakademiet, forrettede
Pagetjeneste baade hos Frederik VI og Christian
VIII og blev i 1839 Sekondlieutenant ved holstenske
Infanteriregiment, hvorved han dog først Aaret
efter kom til Tjeneste. Ved Oprørets Udbrud i 1848
var han ved 17. Bataillon i Glückstadt, flygtede

der fra og naaede efter mange Gjenvordigheder
Kjøbenhavn. Han sendtes derefter til Jylland for
at organisere en Folkevæbning og blev, forfremmet
til Premierlieutenant, Chef for Horsens frivillige
Korps (o. 120 Mand), der først deltog i Hærens
Forposttjeneste og senere indlemmedes i Schleppegrells
Brigade. I de følgende Krigsaar var han ansat dels
ved 8., dels ved 7. Bataillon og deltog i Kampen
ved Kolding, Slagene ved Fredericia og Isted samt i
Forsvaret af Frederiksstad, hvor han var Kommandør
i Trene Skanse den Aften, Stormen fandt Sted. Han
erholdt samme Efteraar Kapitajns Karakter. Efter
Krigen var H. navnlig ansat ved 5. Bataillon. Han
blev 23. Avg. 1855 gift med Charlotte Hansine Dorthea
Blichert (d. 9. Maj 1882), Datter af Kjøbmand B. i
Randers. -- H. døde 15. Dec. 1898.

Ved Krigens Udbrud 1864 var H. Kompagnichef ved
5. Regiment og deltog som saadan i Forsvaret af
Danevirke. Efter Tilbagetoget der fra blev han
Kommandør for Regimentets 1. Bataillon og førte denne
under Forsvaret af Dybbøl, -- specielt deltog han i
Kampen 17. Marts. Kampen paa Als 29. Juni gav ham
atter Lejlighed til at udmærke sig, i det han udførte
et kjækt Angreb paa de fra Rønhave fremstormende
Preussere, som dog tilføjede hans Kompagnier store
Tab. I 1867 udnævntes H. til Oberst og Chef for
16. Bataillon (fra 1879 Cnef for 26. Bataillon),
i 1880 til Chef for 6. Regiment og i 1882 til
Generalmajor og Chef for fynske Brigade, hvilken han
førte med stor Præcision under Kantonnementsøvelserne
1883 og 84. Han endte sin militære Karriere som
Generalinspektør for Fodfolket, hvilken Stilling han
beklædte fra 1885-87, da han paa Grund af Alder maatte
forlade Hæren, som i ham mistede en dygtig Fører. I
1884 var han bleven benaadet med Kommandørkorset af
1. Grad.

Nationaltid. Nr. 4614 I.

P. N. Nieuwenhuis.



Hammer, Morten, 1739-1809, Præst, 
blev født 30. Jan. 1739 i Nykjøbing paa Falster, hvor hans
Fader, der døde paa Sønnens Fødselsdag, var Borgmester
og Hospitalsforstander. Moderen hed 
Anne f. Hvalsøe (d. 1756). Da han var 9 Aar gammel, fik han 
Kancelliraad, Regimentskvartermester C. A. Rothe til Stiffader og 
opvoxede saaledes i samme Hjem som Casper P. Rothe og Tyge 
Rothe. 1755 blev nan Student fra Slagelse Skole og tog 1759 
Attestats. Han var derefter et Par Aar Alumn paa Elers' 
Kollegium. En af hans Disputatser her, om Modersmaalets Dyrkelse,
viser Paavirkningen af Tyge Rothe. 1765 blev han med Successionsløfte 
adjungeret sin gamle Frænde Præsten Hans Hammer i 
Helsinge og Valby i Nordsjælland og ægtede, faa Maaneder efter, 
dennes Datter Sara H. (d. 1771). Da Svigerfaderen døde 1773, fik 
han Sognekaldet i hans Sted og forblev i dette Embede til sin Død, 
31. Jan. 1809. Allerede før han blev Præst, havde han i «Forsøg 
i de skjønne og nyttige Videnskaber» meddelt flere «Poesier», som 
maa have fundet Bifald hos det patriotiske Selskab, som udgav
«Forsøgene». Men utilladelig pinte han Digtermusen, da han 1772 
fandt sig beføjet til at udgive et Hæfte Salmer i Anledning af 
Struensees og Brandts Proces, «ikke for at spotte Elendigheden og 
bande Statsfangerne», men «for at bede for disse ulykkelige og 
redde Guds Ære(!) og Syndernes Sjæle». Om lignende Takt vidner 
et andet Arbejde af ham, «Præste-Poem om Landbosagen med 
uforgribelig prosaisk Tilgift, mest i Hensyn paa Præsternes Indkomst 
og især Tienden, udi Rabeners Smag» (1787). Det er en Jammerklage 
over de slette Landboforhold og Præsternes ynkelige økonomiske
Forfatning; men Skriftet blev allerede af Samtidens Kritik 
stærkt medtaget paa Grund af dets vidtdrevne Smagløshed. -- Aaret 
efter sin første Hustrus Død havde han ægtet en Præstedatter fra 
Nabosognet Vejby, Christiane Gad (d. 1830).

Nyerup, Lit. Lex.

A. Jantzen.



Hammer, Niels, --1603--, Rektor, 
er født i Kjøbenhavn og Søn af ovennævnte Professor Claus H. Han blev Student 1587, 
tog Magistergraden 1593 og fik det kgl. Rejsestipendium, rejste i 
Frankrig og Skotland, men forfaldt til Drik og vendte tilbage,
førend Stipendietiden var udløben, hvorfor Resten af Stipendiet blev 
ham frataget. Der indløb imidlertid saa store Fordringer paa ham 
baade fra Udlandet og fra kjøbenhavnske Værtshusholdere, at han 
1597 blev erklæret for ære- og fredløs. Ved et Kongebrev 1602
fik han dog sin Ære og Fred igjen, og Universitetets Professorer 
vare derefter samvittighedsløse nok til at paanøde den fynske Biskop 
Jacob Madsen ham som Rektor i Odense 1603. Men allerede i de 
første 6 Uger fortærede han med gode Venner, især Hørere og 
Disciple af øverste Klasse, 531 Kander Øl, til enkelte Tider indtil 
32 Kander om Dagen. Da han fortsatte sine Udskejelser, blev han 
efter gjentagne  Advarsler endelig afsat 1606. Herefter rejste han 
til Tyge Brahes Børn i Bøhmen. Hans senere Skæbne kjendes ikke, 
men han staar som et mærkeligt Exempel paa, hvad man kunde byde sin 
Øvrighed endnu i Christian IV's bedste Regeringstid.

Saml. t. Fyens Hist. og Topogr. I, 135 ff. 
Rørdam, Kbhvns Universitets Hist. 1537-1621 III, 99 ff.

S. M. Gjellerup.



Hammer, Otto Christian, 1822-92, Søofficer, 
er født 22. Avg. 1822 i Hulerød, Søborg Sogn, og Søn af ovennævnte Fred. Abel H. 
(d. 1877). H., som kom paa Søkadetakademiet 1837, blev 
Sekondlieutenant 1843; i 1845 var han Paa Togt med Briggen «Ørnen» til
Spanien, Marokko og Guineakysten, hvor han under et Negeroprør 
i den danske Besiddelse Prinsestenen havde Kommandoen over den 
bevæbnede Styrke, som dæmpede Urolighederne, og senere førte 
Underhandlinger med de indfødte. 1847 fór han til Koffardis med
Briggen «Hanne». I Krigsaarene 1848 og 49 gjorde han Tjeneste 
paa Eskadren, som blokerede Elben; efter Ekernførdeaffæren 
hjemførte han Mandskabet fra Elbeskadren gjennem Jylland, fik derefter 
Kommandoen over den armerede Slup «Larsens Plads» og gjorde 
med denne Tjeneste som Tender hos Eskadrechefen. I 1850
ansattes han som næstkommanderende ved den maritime Styrke paa 
Fanø, besatte Øerne Nordstrand og Pelworm og deltog senere i 
Fægtningen ved Tønning samt i Frederiksstads Forsvar. Indtil 
Krigens Slutning ledede han dernæst selvstændig Kystbevogtningen 
paa Slesvigs Vestkyst. Efter Krigens Ophør ansattes han af den 
daværende Regeringskommissær Tillisch som Krydstold- samt Fyr- 
og Vagerinspektør paa Vestkysten. 28. Febr. 1851 indgik H. Ægteskab 
med Henriette Jacobine Hastrup (f. 3. Sept. 1830), Datter af 
Godsejer Julianus H. til Hjortholm (f. 1780 d. 1863) og Anna Cecilie 
f. Høffding (f. 1791 d. 1861). S. A. (1851) avancerede han til
Premierlieutenant. 1854 fik han fast Ansættelse som Krydstoldinspektør 
og udtraadte samtidig af Marinens Tjeneste; 1858 erholdt han 
Kapitajnlieutenants Karakter; 1862 overtog han i Forbindelse med sin
tidligere Stilling Bestyrelsen af Ejderens Lods-, Fyr- og Vagervæsen.

Ved Udbruddet af Krigen i  1864 indtraadte H. paa ny i 
Marinens Tjeneste og ansattes som Chef for Vesterhavsøernes Forsvar. 
Med utrættelig Iver, Aktivitet og Mod lykkedes det
ham her i lang Tid at holde Orden paa den Ildesindede
Befolkning og at tilintetgjøre alle Fjendens Forsøg
paa at bemægtige sig Øerne; men da den danske Hær
havde trukket sig tilbage fra Slesvig, og han ingen
Hjælp kunde erholde, og da samtidig hans Angribere
trak betydelige Forstærkninger til sig, maatte han
til sidst, 19. Juli, overgive sig efter en djærv og
haardnakket Modstand. Af Befolkningens tysksindede
Del er H.s Rygte blevet stærkt medtaget for hans
Virksomhed under Krigen, medens han hos de dansksindede
nød almindelig Anerkjendelse, hvilket de viste ved at
skjænke ham en Æressabel; af Regeringen dekoreredes
han med Kommandørkorset. Ved Fredslutningen vendte
H. tilbage fra Østerrigsk Fangenskab og tog Sæde
i Rigsraadets Landsting; omtrent samtidig erholdt
han Afsked af Statstjenesten. I 1865 oprettede og
ledede han et Fiskeriselskab, som i nogle Aar drev
Robbefangst paa Islands Østkyst, men som snart maatte
indstille sin Virksomhed efter at have tilsat en ikke
ringe Kapital. I 1872 erholdt han for en Afhandling
om Fiskerispørgsmaal i det russiske Sprog Moskovs
Videnskabernes Selskabs store Guldmedaille. 1882
anlagde han i Sverige et temmelig storartet
Savværk. Han døde 10. Marts 1892.

Illustr. Tid. V, 408. XXXIII, 309.
Vort Forsvar 10. April 1892.

C. With.



Hammer, William, 1821-89, Blomstermaler. 
H., yngre Broder til ovennævnte Hans Jørgen H., var
født i Kjøbenhavn 31. Juli 1821. Han kom tidlig paa
Kunstakademiet og blev efter sin Konfirmation sat i
Malerlære hos Vaabenmaler O. Larsen. Uagtet han forlod
Akademiet, inden han var naaet op i de højere Klasser,
var han med blandt de unge Kunstnere, der i 1844-46
udførte de indre Dekorationer i Thorvaldsens Musæum
under M. G. Bindesbølls Ledelse. Inden for en snævrere
Grænse, nemlig som Frugt- og Blomstermaler, viste
han et kraftigere og frodigere Talent end Broderen,
udstillede 1847 sit første Arbejde, vandt 1853
den Neuhausenske Præmie for «Blomster og Frugter»,
der blev kjøbt til den kgl. Malerisamling, og fik
s. A. Akademiets Rejseunderstøttelse, der fornyedes
næste Aar. Efter at have besøgt Frankrig, Tyskland og
Italien var han atter hjemme 1855. Ved Udstillingen
1860 tilkjendtes Thorvaldsens Medaille ham for
et stort og i dette Fag usædvanlig frit og rigt
anordnet, i Farvebehandlingen særlig kraftigt Billede:
«Frugter under et Æbletræ» (kgl. Malerisamling). I
1871 blev han 
Medlem af Akademiet. En Del af hans senere Arbejder gik til Amerika.

H. var i 1853 bleven gift med Juliette Quintilia Friedenburg, 
der overlever ham. I 1862 besøgte han Verdensudstillingen i London, 
1871-72 var han, med det Anckerske Legat, i Italien, som han
flere Gange besøgte, da han var en ivrig Samler af Oldsager, navnlig 
græske Lerlamper. Han studerede sig saa alvorlig ind i denne 
særlige Kunstart, at han i 1887 kunde udgive et fortjenstligt
Værk: «Om de antike Lerlamper». Han var endnu en kraftig Mand, 
da en Lungebetændelse bortrev ham paa Kommunehospitalet 9. Maj 
1889. Han forenede en fri og naturlig Formgivning med en kraftig 
og harmonisk Farve og opnaaede i sine større Billeder en rig og
stemningsfuld dekorativ Virkning.

Weilbach, Konstnerlex.
Illustr. Tid. XXX, Nr. 33.

Ph. Weilbach.



Hammerich, Angul, f. 1848, Musikkritiker og Musikhistoriker. 
A. H., Søn af ndfr. nævnte Professor P. F. A. H., er født i Kjøbenhavn 
25. Nov. 1848 og fik tidlig Undervisning i Musik, navnlig i
Violoncelspil, hvori Kapelmusikus F. Rüdinger og senere Fr. Neruda 
vare hans Lærere. Bestemt til Studeringerne tog han, som 1867 var 
bleven Student, 1872 statsvidenskabelig Examen og var fra 1874-80
Assistent i den kgl. Livrenteanstalt, medens samtidig hans Interesse 
for Musikken gav sig Udslag i en Række godt skrevne og solide 
musikalske Kritikker i «Nær og fjærn» og «Illustr. Tidende». Fra 
1880 indtraadte han i Redaktionen af «Nationaltidende» som 
musikalsk Medarbejder, og s. A. opgav han sin Stilling i 
Livrenteanstalten for ganske at kunne ofre sig til den journalistiske 
Virksomhed. Ved Siden heraf har han i de senere Aar med Iver
kastet sig over Musikhistorie, særlig den danske, og forfattede paa 
Opfordring 1886 Musikforeningens Historie i de forløbne 50 Aar
(2. Del af Musikforeningens Festskrift) og 1892 ligeledes Kjøbenhavns 
Musikkonservatoriums 25 Aars Jubilæumsskrift. S. A. udgav 
han «Musikken ved Christian IV's Hof», skreven for den filosofiske
Doktorgrad. -- 1874 ægtede han den begavede Pianistinde Golla 
Andrea Bodenhoff Jensen, Datter af Etatsraad Hans Peter J., fhv. 
Overlæge ved Oringe, og Golla Hermandine Rosing f. Bodenhoff.

Schytte, Musiklex.

S. A. E. Hagen.



Hammerich, Asger, f. 1843, Komponist og Musikdirigent. 
A. Hamerik, som han siden 1864 skriver sig, Broder til ovfr. 
nævnte Angul H., fødtes 8. April 1843 i Kjøbenhavn. Hans Fader 
ønskede, at han skulde studere; men da Sønnen viste en afgjort 
Tilbøjelighed og Begavelse for Musikken, hvori han var bleven 
undervist af G. Matthison-Hansen, og allerede tidlig havde forsøgt 
sig som Komponist med flere, endog større Arbejder som en 
Symfoni i C-Mol (1860), en Kantate for Soli, Kor og Orkester til 
Forældrenes Sølvbryllup (1861), en Klaverkvintet og en Ouverture, «Gurre» 
(1862), tillod Faderen ham i 1862 at rejse til Berlin, hvor han 
uddannede sig under R. Wüerst i Theori og H. v. Bülow i Klaverspil, 
og hvor han ligeledes stiftede Bekjendtskab med Rich. Wagner, 
hvis Arbejder udøvede en stærk Indflydelse paa ham. Operaen 
«Tovelille», hvortil han selv skrev Texten, blev paabegyndt her og 
senere fuldendt under et Ophold paa Marianelund ved Gurre; men 
Krigsaaret 1864 drev den danskfølende unge Mand fra Berlin, og 
han tog derfor Ophold i Paris, hvor han navnlig sluttede sig til 
Berlioz, som ogsaa paa sin Side fattede en varm Interesse for ham. 
I Paris komponerede han det musikalske Drama «Hjalmar og 
Ingeborg» til Text af Josephson, og ved Verdensudstillingen sammesteds 
1867 var H., som til denne Lejlighed havde komponeret en «Fredshymne»
for Solo, Kor og Harmoniorkester med Harper, Orgel og 
Kirkeklokker, Medlem af den musikalske Jury. 1870 besøgte han 
Italien, hvor han fik sin lille Opera «La vendetta», med Text af 
ham selv, opført i Milano, og efter et Besøg i Hjemmet rejste han 
derpaa i 1871 til Baltimore, hvor han siden den Tid har virket som 
Direktør for den musikalske Afdeling af Peabody-Instituttet og ledet 
dettes Koncerter. Kjærligheden til Hjemmet har han dog ikke 
glemt i sit nye Fædreland; ligesom der sjælden gaar nogen Sommer, 
uden at H. besøger Danmark, saaledes har han ved sine Koncerter 
i Amerika -- hvor han ogsaa som Dirigent omtales med megen
Anerkjendelse -- stræbt at virke for Kjendskab til nordiske 
Kompositioner og bragt en Række af Saadanne  til Udførelse. Som 
Komponist er han paavirket af Wagner og Berlioz, maaske nærmest 
beslægtet med den sidste; særlig er hans Instrumentation farverig 
og virkningsfuld. Foruden hans alt nævnte Arbejder kan endnu 
nævnes: 4 Symfonier, «Jødisk Trilogi», «Opera uden Ord», 5 
nordiske Suiter, samtlige for Orkester; af Korværker: «Kristelig Trilogi», 
Rekviem, flere Kantater m. m. I Musikforeningen i Kjøbenhavn ere 
opførte: Forspil til 4. Akt af «Tovelille», Koncertromance for Violoncel 
og Orkester (udført af Grützmacher) og hans 5. nordiske Suite.

Søndags-Posten 1872, Nr. 449.
Mendel u. Reissmann, Musikal. Convers. Lex.
H. v. Bülow, Skandinav. Koncertreiseskizzen, 1882.
Schytte, Musiklex.

S. A. E. Hagen.



Hammerich, Frederik, 1628-83, Læge, 
var en Søn af kejserlig Notarius og sachsisk Provinsialkommissær Johannes H. 
og Elisabeth Winter og fødtes i Altenburg 17. Juni 1628. Efter 
Skolegang i sin Fødeby indskreves han, kun 13 Aar gammel, som 
Student i Leipzig; senere studerede han i Jena og Kønigsberg. Af 
særlig Interesse for Studiet af Anatomi drog han 1656 til Kjøbenhavn 
for at nyde godt af Th. Bartholins Undervisning; her blev 
han i flere Aar, tog under Hovedstadens Belejring ivrig Del i 
Forsvaret sammen med de andre Studenter, forsvarede i 1660 under
Bartholins Præsidium en Disputats om Lymfekarrene og nedsatte 
sig s. A. i Helsingør. Doktorgraden erhvervede han sig imidlertid 
i Leiden i 1666. 1667 udnævntes han til dansk Admiralitetsmedikus 
og synes i denne Stilling at have vundet megen Anerkjendelse og 
Anseelse. Om hans videnskabelige Interesse og Kyndighed vidne 
flere Breve i den Bartholinske Samling og overhovedet den Vægt, 
som baade samtidige og senere Læger (t. Ex. Johs. Buchwald) ses 
at have lagt paa hans Mening og Dom om medicinske Spørgsmaal, 
ligesom ogsaa den ved hans Død af Universitetet foranstaltede
Parentation over ham. Han døde i Okt. 1683 under Ole Borchs 
Behandling efter kort i Forvejen at være bleven bragt syg i Land 
fra Flaaden. 1672 havde han ægtet Margrethe Velhaver, Datter 
af Præst ved Kronborg og den tyske Kirke i Helsingør Matthias V.,

Ingerslev, Danmarks Læger og Lægevæsen I, 524 ff. 
Programma funebre. 
Personalhist. Tidsskr. II, 206 og 2. R. III, 293.

Jul. Petersen.



Hammerich, Henrik Christian, 1757-1838, Kancellideputeret, 
var en Søn af Amtsforvalter i Flensborg Frederik H. (d. 1777) og 
Botilla Helene f. Lange (d. 1776). Han blev juridisk Kandidat i Kiel 
og 1794 Kancellist i tyske Kancelli efter at have gjort Tjeneste 
siden 1787 som Volontær (fra 1792 med Titel af Kancellisekretær), 
1801 2. Expeditionssekretær, s. A. Justitsraad, 1806 Chef for 
Expeditionskontoret, 1809 Assessor i Kancellikollegiet og 1813 Deputeret
sammesteds, s. A. virkelig Etatsraad, 1829 Konferensraad. Afskediget 
9. Febr. 1833, død 1838. I Aaret 1789 ægtede han Petrea Nicoline Porth (f. 1771).

L. Laursen.



Hammerich, Holger Aagaard, f. 1845, Ingeniør. 
H. H., Søn af nedennævnte Prof. Martin Johs. H., er født 20. Nov. 1845 paa 
Christianshavn. Efter at være bleven Student 1863 og at have studeret 
ved Polyteknisk Læreanstalt 1868-71 tog han til Nordamerika, hvor
han praktiserede i 3 Aar, var 1876-81 Deltager i Maskinbyggerfirmaet 
Tuxen & H. i Nakskov og virkede derefter ivrig for at oplyse 
Landmændene paa Laaland om Sukkerroedyrkningens Betydning, 
saaledes at det blev muligt at danne Selskabet «de danske Sukkerfabrikker», 
ved hvis Byggeforetagender han medvirkede i nogle 
Aar. -- I 1885 henlededes den offentlige Opmærksomhed stærkt 
paa et af H. fremsat omfattende Forslag til Forandringer af 
Banegaardsforholdene ved Kjøbenhavn, hvori helt nye og fortrinlige 
Ideer til denne Sags Ordning fremkom. Grundtankerne i H.s Plan 
gaa med forskjellige Modifikationer igjen i de siden den Tid 
dertil udarbejdede Projekter, af hvilke han mere detailleret har udarbejdet 
den Plan, der skyldes den i 1886 om Banegaardsforholdene 
nedsatte kgl. Kommission. I 1887 blev H. valgt til Borgerrepræsentant
i Kjøbenhavn, i 1890 til Folketingsmand for Nakskov-Kredsen, hvilke 
Stillinger han siden har beklædt, og hvorved han har taget virksom 
Del i Forhandlinger særlig af teknisk Art, deriblandt om 
Anlægget af en Frihavn ved Kjøbenhavn. --  H. ægtede 1876 Pouline 
Christine Elisabeth Mølmark (f. 1854), Datter af Læge Fr. M. i 
Svendborg. 

Chr. Ambt.



Hammerich, Johan Friedrich, 1763-1827, Boghandler,
er født 7. Juli 1763 i Kværn i Angel, hvor hans Fader, Philip Ernst H., 
var Præst; Moderen var Marie Christiane f. Holsteen. Ved Faderens 
Død 1770 kom han i Huset hos Diakon Vilhelm Holst i Ullerup, 
der var gift med hans Faster. Ogsaa han døde imidlertid tidlig, 
og nu kom H. til Boghandler Korte i Flensborg, der var gift med 
hans Moster. Han blev herved til Trods for andre tidligere 
Bestemmelser hendragen til Boghandelen og etablerede sig som
Boghandler i Altona. Her fik han efterhaanden en betydelig og meget 
paaskjønnet Forretning; han forlagde bl. a. Voss' Homer. Fra 1815 
var han ogsaa i Spidsen for et Bogtrykkeri. 1819 overdrog han 
sin Sortimentsforretning til andre og indskrænkede sig udelukkende 
til Forlag. Han døde 16. Sept. 1827. -- 1789 ægtede han Amalia Loh.

Schlesw.-Holst. Prov.-Berichte 1828, S. 232. 
Lengnick, Stamtavle ov. Fam. Hammerich.

C. Nyrop.



Hammerich, Martin Johannes, 1811-81, Skolemand og Forfatter, 
er født i Kjøbenhavn 4. Dec. 1811. Hans Fader var Grosserer, 
senere Agent, Johannes H., Moderen Meta f. Adolph, en 
sønderjysk Bondedatter. I det velhavende Hjem herskede en smuk 
religiøs Tone, som for Livstid paavirkede saa vel M. som den 2 
Aar ældre Broder Frederik H. Begge gjennemgik Borgerdydskolen 
paa Christianshavn, til hvilken H. siden blev saa nøje knyttet, og 
hvorfra han blev Student 1828. Ved Siden af Theologi, hvori han 
tog Examen 1833, dyrkede han mythologiske og filologiske Studier,
bl. a. Sanskrit, og fik 1830 Accessit for sin Besvarelse af 
Universitetets Prisspørgsmaal om de frigivnes Kaar i Roms Frihedstid. 
1831-34 virkede han som Lærer ved Borgerdydskolen, og 1836 
tog han Magistergraden ved sin Afhandling «Om Ragnaroksmythen
og dens Betydning i den oldnordiske Religion». Det er efter den 
Tids mythologiske Standpunkt et godt og grundigt Arbejde, der 
ligesom hele H.s senere Forfattervirksomhed udmærker sig ved 
aandfuld Opfattelse og smuk, omhyggelig Fremstilling. En særlig 
Interesse har det som den første Disputats, der er skreven paa 
Dansk, i det H. i sin Ansøgning med Styrke fremhævede det urimelige 
i at fordre et Æmne af den nordiske Mythologi behandlet paa
Romersproget. Det er betegnende for den Kjærlighed til Fædreland 
og Modersmaal, der stedse besjælede H., at han saaledes strax 
ved Begyndelsen af sin Bane tilkæmpede det danske Sprog et nyt 
Omraade ved Universitetet, skjønt en almindelig Tilladelse til at 
benytte det i Disputatser først blev given 1854, medens den mundtlige 
Handling ikke før 1866 blev paabudt at skulle være dansk.

Strax efter rejste H. til Tyskland, Holland og England for 
navnlig i Bonn og Oxford at fortsætte sine Sanskritstudier. Efter 
nogle Maaneders Ophold i Hjemmet drog han 1838 til Frankrig, 
Schweits, Italien og Grækenland, hvor han især lagde sig efter 
Oldtidens Kunst. Snart efter sin Hjemkomst i Aaret 1839 deltog 
han ved Frederik VI's Død med H. Hage, Krieger, Monrad, R. Nielsen, 
Ploug o. fl. i Stiftelsen af det udpræget liberale «Studentersamfund»
og blev dets Formand, men fratraadte, før det i 1840 
blev lukket af Konsistoriet. Samtidig holdt han Forelæsninger over 
Sanskrit ved Universitetet og var 1841-44 konstitueret som Docent 
i dette Sprog. Som Frugt af denne Virksomhed foreligger 
Oversættelsen af Kalidasas' «Sakuntala» (1845), et af de smagfuldeste
og finest forstaaende Oversætterarbejder i vor Litteratur (3. Udg. 1879).

1841 ægtede H. Anna Mathea Aagaard, Datter af Assessor 
H. H. A. til Iselingen ved Vordingborg, i hvis livlige Hjem Svigersønnen 
knyttede Forbindelse med mange af Tidens begavede unge 
Mænd: Hall, Birkedal, Fenger o. a. S. A. var han atter indtraadt 
som Lærer ved Borgerdydskolen, og da dennes fortjente Rektor
N. B. Krarup døde i 1842, overtog H. Styrelsen af Skolen, for 
hvilken han med Opgivelse af sin Universitetsvirksomhed ofrede sig
i de følgende 25 Aar - en i pædagogisk som i anden Henseende 
stærkt bevæget Tid. Ved Skolereformen 1850 gik det tidligere 
2. Examens Kursus over til Skolerne, som nu selv skulde afholde 
deres Afgangsprøve, hvilken atter blev omordnet 1864. Ikke blot 
optoges herved i langt større Omfang end hidtil Realfag paa de 
lærde Skolers Undervisningsplan, men 1855 sattes et særlig 
organiseret Realkursus i Forbindelse med disse Skoler (hvilket for Resten 
allerede længe havde været Tilfældet paa Christianshavn), og 
efterhaanden fik de ogsaa Ret til at afholde Realafgangsexamen. 
Paa hele denne Udvikling fik nu H. betydelig Indflydelse baade som 
Medlem af flere Kommissioner og gjennem sine talrige Erklæringer 
og Afhandlinger i Programmer, Blade og Tidsskrifter (samlede i 
hans «Smaaskrifter om Kultur og Undervisning», I-V, 1866-82, 
især III). Har han end saaledes fornemmelig virket som 
Skoletheoretiker, og skjønt han undertiden i Praxis vel ensidig 
gjennemførte visse Yndlingsmeninger, saa hævede han dog især i 
Begyndelsen af sin Styrelsestid Borgerdydskolen til en blomstrende 
Tilstand og stod i første Række blandt de Mænd, der arbejdede for at
føre den nye Tidsaand, saaledes som den udviklede sig ned 
imod og efter 1848, ind i Skolen. Human og frisindet, som han 
var, forstod han mere end hidtil at lade hver enkelt Lærer og 
Discipel virke i Frihed og under selvstændigt Ansvar; han stræbte 
at modarbejde den mere og mere indtrængende Faglærerensidighed 
(«Om den rette Grundighed», 1847), og navnlig i den af ham selv 
ledede Danskundervisning i de øverste Klasser vidste han paa en 
i høj Grad vækkende og dannende Maade at samle Skolearbejdets 
Resultater. Han lagde her Vægten paa Aand og Indhold, skriftlig 
og mundtlig Fremstilling, fremfor paa Grammatikken, til hvis
Indøvelse Modersmaalet ikke maatte «misbruges». I Overensstemmelse 
med Tidens nationale Strømninger ønskede han Undervisning i 
Svensk og Oldnordisk og bekæmpede den tyske Stil, men hævdede 
Betydningen af de klassiske Sprog. Til Undervisningen i Modersmaalet
og dets Litteratur knytte sig mange af H.s Skrifter (til Dels 
i «Smaaskrifter» II og IV): «Om det mundtlige Foredrag» (1841), 
«Om de fremmede Ord i vort Modersmaal», Udgaven af Kingos 
«Aandelige Sjungekor» med G. Rode (1856), «Bidrag til en 
Skildring af Holberg» (1858), «Ewalds Levned» (1860), «Danmark-Norges 
Litteratur i kort Overblik» (1864) og en Række Karakteristikker af 
nordiske Digtere i hans fortrinlige «Svenske Læsestykker» (1859) og 
«Danske og norske Læsestykker» (1866).
Med stor aandelig Livlighed fulgte H. Tidens Udvikling og 
paavirkedes af de national-liberale, de skandinaviske og til Dels af 
de grundtvigianske Ideer. Han var Medstifter af Skandinavisk Selskab
1843, Nordisk Litteratursamfund 1847 og «Nordisk Universitets-Tidsskrift» 
1854 samt Stænderdeputeret og Medlem af den grundlovgivende 
Forsamling, uden dog at spille nogen fremtrædende Rolle 
som Politiker. En Del af hans Taler og Foredrag er optagen i 
«Smaaskrifter» V. I sit af Smag og fin Dannelse prægede Hjem 
samlede han en Kreds af Tidens betydelige og aandfulde Mænd, 
som han heller ikke slap, da han efter sin Svigerfaders Død opgav 
Skolevirksomheden 1867 og bosatte sig paa Herregaarden Iselingen. 
Hans ikke ringe videnskabelige Anlæg vare næppe komne til deres 
Ret i de af hans hidtidige praktiske Virksomhed affødte talrige 
Lejlighedsskrifter, der mere udmærke sig ved omhyggelig formel 
Udarbejdelse og Præg af Forfatterens harmonisk gjennemdannede
Personlighed end just ved Originalitet. Hans senere Aars Otium 
fremkaldte et Par dygtige Arbejder, den populære Skildring af 
«Thorvaldsen og hans Kunst» (1870), skreven for Udvalget til 
Folkeoplysningens Fremme, hvoraf H. var et virksomt Medlem, og 
«Om Fremstillingens Kunst i Retning af det almenlæselige» (1881), 
et nyt Udslag af hans varme Interesse for Modersmaalets Dyrkelse. 
20. Sept. 1881 døde H. paa Iselingen efter et apoplektisk Anfald. 
1852 havde han faaet Titel af Professor.

Borgerdydskolens Progr. 1882. 
Illustr. Tid. 13. Okt. 1867. 
Fr. Hammerich, Et Levnetsløb, 1882. 
Birkedal, Personlige Oplevelser I, 82 ff. 
Erslew, Forf. Lex.

J. Paludan.



Hammerich, Peter Frederik Adolph, 1809-77, Theolog og Historiker, 
var en Broder til ovennævnte Martin Johannes H. 
Han blev født i Kjøbenhavn 9. Avg. 1809 og voxede op i et Hjem, der 
var præget af herrnhutisk Fromhed og sønderjysk farvet Dansksind. 
13 Aar gammel kom han i Borgerdydskolen paa Christianshavn,
og der fra blev han, 16 Aar gammel, dimitteret til Universitetet 1825, 
kort før Grundtvig udgav «Kirkens Gjenmæle». I sin Skoletid havde 
han jævnlig hørt Grundtvig prædike, og den religiøse Brydning var 
tidlig traadt ham i Møde, navnlig gjennem J. C. Lindbergs 
Religionsundervisning. I de første Studenteraar lyste Grundtvig og Ingemann
for ham «som Tvillingstjærner», men senere lærte han Herder, 
Steffens og de tyske Romantikere at kjende, og derved kom han 
dybere ind i den Verden, de to danske Digtere havde aabnet for 
ham. 1830 tog han theologisk Attestats, og under Paavirkning af 
Julirevolutionen og dens Dønninger blev han Frihedsmand, som man 
var det her i Danmark i Trediverne og Fyrrerne. Men Kjærligheden 
til Fædrelandet groede om Kap med Kjærligheden til Friheden. 
I sin Barndom havde han ofte besøgt sin Slægt i Sønderjylland og 
under disse Besøg fundet Næring for sit danske Hjærte. Som ung 
Kandidat gjorde han, sammen med sin Broder, Rejser til Danmarks
skjønneste Egne, til Møen, Vejle og Vesterhavets Klitter, og overalt 
søgte han ikke alene at lære Naturen, men ogsaa Folkelivet at kjende.

I Jan. 1834 vandt han Magistergraden for en latinsk Afhandling 
om Rimbert, Ansgars Discipel og Levnedstegner, og derpaa 
tiltraadte han en længere Udenlandsrejse, som han delvis har 
skildret i Barfods «Brage og Idun». Rejsen begyndte i Lund, 
Stockholm og Upsala, og paa svensk Grund gjorde han den Opdagelse,
at «Norden er ét, som Grækenland var ét. Dansk og Svensk som 
Ionisk og Dorisk ere Dialekter af samme Grundsprog; Folkekarakteren 
hos de to Stammer er i sin dybeste Grund den samme.» 
Efter denne nordiske Rejse, der ogsaa blev udstrakt til det sydlige 
Norge, var den unge danske Theolog bleven en af de første Svaler, 
der bragte Bud om Skandinavismens korte Sommer. Fra Sverige 
gik H. til Tyskland og Italien, hvor Romerkirken skulde iagttages 
paa nært Hold, og der fra over Schweits til England og Skotland, 
hvor det protestantiske Kirkelivs brogede Mangfoldighed skulde 
studeres. Da han i Efteraaret 1835 vendte hjem, slog han sig 
foreløbig ned i Hovedstaden for ved sin Mødrenearv og Informationer 
at grunde et Hjem. 16. Dec. 1836 blev han i Grundtvigs Stue paa
Christianshavn viet til Julie Augusta Scheuermann (f. 30. Nov. 1806 
d. 28. Dec. 1879), Datter af den for længst afdøde Grosserer G. F. W. S., 
en dyb og ejendommelig begavet Kvinde, der kunde følge ham 
baade i det kristelige og det nordiske, og som var hans bedste 
Trøst og Raadgiver, indtil en uhelbredelig Sygdom kastede mørke 
Skygger over hendes klare Aand og kjærlige Hjærte.

Livet som Timelærer i Kjøbenhavn tilfredsstillede ham dog 
ikke i Længden, og 1839 søgte og fik han Sognekaldet i Starup 
og Nebel, 2 Mil nord for Kolding. Enkelte af hans Sognefolk 
vare paavirkede af Herrnhuterne i Christiansfeld og af de vakte 
paa Fyn, men de fleste brøde sig kun lidet om Kirke og Kristendom. 
Det lykkedes dog hurtig den unge, energiske Præst at samle 
en fast sluttet Kreds i Kirken, og hans varme og livlige Prædikener 
vakte et ikke ringe religiøst Liv paa Egnen. Men Opholdet i den
usunde Præstegaard og den anstrængende Gjerning toge saa stærkt 
paa H.s legemlige Kræfter, at Lægen paalagde ham fuldstændig 
Hvile, foreløbig paa et Aar. Fr. Helveg overtog som midlertidig 
Hjælpepræst hans Embede, medens han selv søgte Lægedom og 
Hvile i Kjøbenhavn; men da Bedringen ikke kom saa hurtig, som 
han havde ventet, søgte han sin Afsked (1843).

I den jyske Præstegaard havde H. ved Studium af Egnens 
Topografi og Minder søgt Næring for sin historiske Sans, og ved 
Udgivelsen af et Par Digtsamlinger («Heltesange», 1841; «Toner og 
Billeder fra Christi Kirke», 1842) havde han tilfredsstillet sin Trang 
til poetisk Produktion. Under Hvilen i Kjøbenhavn gik han videre 
paa Digterbanen med Digtningerne om «Gustav II Adolf i Tyskland» 
(1844) og om «Thorvaldsen» (1844). Den kølige Modtagelse, disse 
Poesier i det hele fandt, bragte ham imidlertid til at tvivle om sit 
Digterkald, og paa samme Tid følte han stærkere Impulser til historisk 
Studium. Men ogsaa Lysten til Præstegjerningen vaagnede paa ny, 
og i Dec. 1845 blev han 1. resid. Kapellan ved Trinitatis Kirke i 
Kjøbenhavn. Skjønt han med Troskab opfyldte de Pligter, som det 
store -- den Gang udelte -- Sogn paalagde ham, havde Præsten 
dog stundum Grund til at blive skinsyg paa Historikeren. De 
historiske Studier toge en Del af hans bedste Kraft. Udbyttet af 
sine Granskninger nedlagde han i Foredrag i Skandinavisk Selskab 
og i en Skildring af «Danmark i Valdemarernes Tid» (1847-48), 
der skyldtes en Opfordring fra Trykkefrihedsselskabet. Men det 
fredelige Arbejde i Studerekammeret blev brat afbrudt, da Krigen 
udbrød, i det H. strax tilbød sin Tjeneste som Feltpræst. Som
saadan virkede han i alle 3 Krigsaar -- i det sidste tillige 
som Feltprovst --, og paa Grundlag af Minderne fra Felten udarbejdede 
han forskjellige meget læste Skildringer af Krigen.

Efter Hjemkomsten optog han paa ny Gjerningen ved Trinitatis 
Kirke, og en kirkelig Virksomhed af videre Omfang gik i de 
følgende Aar Haand i Haand med Deltagelse i det politiske Liv 
og fortsatte historiske Studier. Allerede 1846 havde han ved 
Roskilde Konvents Sommermøde gjort Forslag til Udarbejdelsen af en 
ny Salmebog, og Konventet valgte ham med i den Komité, der 
paatog sig Arbejdet, som til sidst førte til den i 1855 avtoriserede 
Konvents-Salmebog. For at vække og nære det kristelige Liv i 
Hovedstaden fik H. i Vinteren 1852-53 stiftet en «luthersk Forening»,
der hver Søndagaften lod holde oplysende og opbyggende 
Møder i Opfostringshusets Kirke; men Ufordrageligheden mellem
de forskjellige kirkelige Retninger og de kjendelige Virkninger af 
S. Kierkegaards Optræden bragte ham snart til at trække sig tilbage 
fra dette Foretagende, af hvilket han havde lovet sig meget. 
Større Glæde havde han af de skandinaviske Kirkemøder, der for
en væsentlig Del kom i Stand ved hans ihærdige Propaganda for 
den skandinaviske Idé ogsaa paa Kirkens Omraade, og for de 2 
Møder, der holdtes i Kjøbenhavn (1857 og 71), var han Dirigent. 
1854, under Kampen mod Ministeriet Ørsted, stillede han sig paa 
den kjøbenhavnske «Værneforenings» Opfordring i Vejle Amts 
3. Kreds og blev valgt. I de 7 følgende Aar repræsenterede han 
denne Valgkreds, men som Politiker spillede han ingen betydelig 
Rolle. I de fleste Sager stemte han med de national-liberale, i
enkelte med den grundtvigske Fraktion. Han var efter sit eget 
Sigende i Politikken en naiv Friskytte, fuldstændig fremmed for 
Maskineriet bag Kulisserne, og i Rigsdagssalen følte han sig aldrig 
hjemme. Selv under de mest spændte politiske Forhold holdtes 
hans Interesse fangen af Studerekammerets Arbejder, og som 
Fortsættelser af Valdemarstidens Historie udgik fra hans Haand 
«Danmark under de nordiske Rigers Forening» (1849-54) og «Danmark 
under Adelsvælden» (1854-59). Begge disse Værker ere skrevne 
med samme Liv og Varme som det ældre Værk, med tiltagende
Grundighed i Kildegranskningen og med voxende Herredømme over 
hans medfødte Tilbøjelighed til at fæste Lid til sagnagtige Træk, 
der bære Præg af poetisk Sandhed, og til at lade Fantasien tale,
hvor Kilderne tie.

Under Afslutningen af det sidstnævnte Værk modtog han Tilbud 
om Overtagelse af det kirkehistoriske Professorat, som snart 
vilde blive ledigt (ovfr. S. 471). Vel havde han ikke særlig dyrket
Kirkehistorien, men kirkehistoriske Studier vare ham ikke fremmede. 
I Forening med F. Fenger havde han 1848 udkastet Planen til 
«Selskabet for Danmarks Kirkehistorie», og ved dettes Møder i 
Provinserne havde han jævnlig taget Ordet. Et Par Gange havde
han paa Universitetet holdt Forelæsninger over kirkehistoriske 
Æmner, særlig 1855-56, da han holdt de senere (1856) udgivne 
«Kirkehistoriske Foredrag til Belysning af vore Kirkespørgsmaal», 
og en akademisk Virksomhed havde længe staaet for ham som et 
Fremtidsmaal. Derfor modtog han Tilbudet, og efter at have holdt 
Afskedsprædiken i Sept. 1858 rejste han til Italien for at opfriske 
sine Ungdomsindtryk af Romerkirken, hvorpaa han i Febr. 1859 
tiltraadte Professoratet. Den 50aarige Mand medbragte en levende
Kjærlighed til den nye Gjerning og til de unge, blandt hvilke han 
skulde virke; men han savnede dybere gaaende theologiske Studier 
og Interesse for dogmatiske Undersøgelser. Ogsaa som Kirkehistoriker
fulgte han Schellings Raad, «at studere Historien episk», og 
derved kom Udviklingen og Overgangene ikke altid til deres Ret. 
Hans Foredrag var frisk, ofte fængslende, men stundum ikke frit 
for Smagløsheder. Hans Fremstillingsgave laa hverken i Retning 
af det arkitektoniske eller af det plastiske, men Genremaleriet 
var hans stærke Side, baade naar han talte, og naar han skrev. 
Fra dette sidste Afsnit af hans Liv stammer «Den kristne Kirkes
Historie» (1868-71; 3. Udg. af III 1891), et saare fortjenstfuldt 
Arbejde. Her have Norden, England og Frankrig faaet den Plads, 
der tilkommer dem, og han har gravet dybt, hvor han anede et 
Væld, der var undgaaet Forgængernes Opmærksomhed. Hans Monografier
om den hellige Birgitta (1863; overs. p. Tysk 1872) og om 
Anders Sunesen og Mester Matthias («En Skolastiker og en 
Bibeltheolog fra Norden», 1865) udfyldte Huller i vor kirkehistoriske 
Litteratur og havde store Fortrin; de vilde have mere blivende
Betydning, hvis Forfatteren havde været bedre hjemme i den 
mystiske og skolastiske Theologi. Højere end i disse Monografier 
naar han i Universitetsprogrammet om «de episk-kristelige Oldkvad 
hos de gothiske Folk» (1873; overs. p. Tysk 1874). Her er 
indvundet nyt Land, og ved denne smukke Undersøgelse har H. 
givet et Bidrag til Kirkehistorien, der har vakt den største 
Paaskjønnelse fra alle Sider. Den blev (1876) efterfulgt af Afhandlingen 
om Vølvespaa («Nordens ældste Digt»), den trofaste Skandinavs 
litterære Testamente.

Ogsaa sin Kjærlighed til Sønderjylland blev han tro til det 
sidste. 1864 blev han af sin forrige Valgkreds valgt til Medlem af 
Rigsraadet, og som saadant stemte han imod Wiener-Freden. «Jeg 
kunde for alt i Verden ikke give mit Minde til, at Fjenden satte 
sin Hæl paa mine Fædres Grave», skriver han i den Avtobiografi, 
han har nedskrevet kort før sin Død. Sin Hengivenhed for Grundtvig 
bevarede han ogsaa; men han var en selvstændig Discipel. Under 
Kampen om Trosbekjendelsens Oprindelighed stillede han sig
ved Grundtvigs Side, men paa det første Vennemøde optraadte han 
afgjort imod Tanken om Præstefrihed (ovfr. S. 241), og paa de senere 
Vennemøder tog han oftere Ordet for at advare mod «det forenede 
Venstres» Politik; 1875 søgte han ogsaa i et Flyveskrift at
godtgjøre, at dette Parti med urette beraabte sig paa Grundtvig. 
Jyllands Tab knugede hans varme danske Hjærte haardt, og det 
harmede ham, at ikke alle Grundtvigs Venner ogsaa vare Forsvarsvenner. 
For at kæmpe for Forsvarssagen paa Tinge søgte han i 
Foraaret 1876 forgjæves Valg i sin gamle Valgkreds; Vælgerne
foretrak Thomas Nielsen. Dette Uheld smertede ham, og samtidig 
faldt der tunge Skygger over hans Hjem. Hans stærke Helbred 
blev nedbrudt, og 9. Febr. 1877 ved Aftenstid sov han stille hen 
efter et kort Sygeleje, under bange Anelser for Danmarks Fremtid. 
-- Sammen med sin Broder havde han 1854 stiftet et Legat paa
5000 Rdl. for slesvigske Studenter ved Kjøbenhavns Universitet, 
navnlig ved det juridiske Fakultet. 

Fr. Hammerich, Et Levnetsløb, 1882. 
V. Birkedal, Personlige Oplevelser I, 88 f. 
Til Minde om Prof. H., 1877. 
J. Steenstrup, Historieskrivningen i Danm. i d. 19. Aarh. S. 358 f.

Fr. Nielsen.



Hammershaimb, Venceslaus Ulricus, f. 1819, Præst, Sprogforsker. 
Venzel H. fødtes 25. Marts 1819 paa Gaarden Steig 
(Stegaard) paa Vaagø blandt Færøerne. Forældrene vare Lagmand 
Jørgen Frands H. og Armgard Marie f. Egholm. I Okt. 1831 sendtes
H. for sin Uddannelses Skyld til Kjøbenhavn, hvor han dog først 
ankom i Febr. 1832 efter at have ligget i Vinterleje i Norge, og 
dimitteredes 1839 til Universitetet. Efter 1847 at have underkastet 
sig theologisk Embedsexamen rejste H., der allerede 1841 havde 
aflagt et kortere Besøg i Barndomshjemmet, samme Foraar til 
Færøerne for at indsamle Viser, Sagn og andre Folkeminder samt 
studere Sproget i dets forskjellige Dialekter; til denne Rejse, der 
varede et Aar, sluttede sig i Sommeren 1853 en ny, mest optagen 
af sproglige Enkeltundersøgelser angaaende Udtale og lignende. 
1855 udnævntes H. til Sognepræst for Nord-Strømø paa Færøerne, 
som han 1862 ombyttede med Østerø, hvorfra han 1878 forflyttedes
til Lyderslev og Frøslev paa Sjælland. Fra 1866 til sin Afrejse fra 
Færøerne var H. kongevalgt Medlem af Lagtinget og fra 1867 Provst 
for Færøerne. 1855 ægtede han Elisab. Christiane Aug. Gad (f. i 
Thorshavn 1829, Datter af Provst C. Pram G.).

H., der nedstammer fra en i det 17. Aarhundrede fordreven 
schlesisk Protestant Wenceslaus Franciscus de H., men for, hvem 
det færøske Sprog var Modersmaal, i det hans Forfædre i 3 
Slægtled havde beklædt Embeder paa Færøerne og ved Indgiftning i 
færøske Slægter vare blevne helt nationaliserede, viste fra Ungdommen 
en levende Interesse for Øernes Sprog -- en mellem Islandsk og 
de norske Almuemaal liggende Sprogart -- og Aandsliv, hvilket 
sidste især har givet sig Udslag i en rig, mundtlig forplantet 
Folkevisedigtning, der henter sine Æmner dels fra den nordiske Oldtids 
Heltedigtning, dels fra Sagastoffet, dels fra norske eller danske
Folkeviser, hvorimod ingen paa Folkesproget skreven Litteratur 
havde udviklet sig. Vel var allerede i Slutningen af 18. Aarhundrede 
et anseligt Antal Kvæder fremdraget og i Begyndelsen af 
det 19. Aarhundrede en enkelt Samling trykt, ligesom ogsaa et 
Tilløb til at anvende det færøske Sprog i trykte Skrifter var gjort, 
men først ved H. fastsloges en Retskrivning, bearbejdedes Sproget 
grammatisk og begyndte en planmæssig Udgivelse af Kvæder, Sagn 
m. v., hvorved en færøsk Litteratur kan siges at være grundlagt. 
H. havde forud for de tidligere Samlere og Udgivere Kjendskab 
til det islandske Sprog, hvad der aabnede hans Øje for Færøskens 
nære Sammenhæng med Oldnordisk og etymologisk gav ham Nøglen 
til Sprogets Ordforraad. For at værne om Sprogets Renhed og 
vække Følelsen for dette Slægtskab saa vel som for at have en 
Enhed, hvori Øernes forskjellige Dialekter kunde gaa op, bestemte 
H. sig for en etymologiserende Retskrivning, som endelig fastsloges 
under hans Udarbejdelse af Sproglæren («Færøisk Sproglære», trykt 
i «Annaler for nord. Oldkynd.» 1854, senere omarbejdet optagen i 
Indledningen til «Færøsk Anthologi») og siden er bleven anvendt 
i næsten alle Arbejder vedrørende færøsk Sprog. Medens denne 
for fremmede med noget Kjendskab til Islandsk gjør det særdeles 
let at finde sig til rette i en trykt færøsk Text, tilslører den stærkt 
Udtalen med dens mange Ejendommeligheder; til en færøsk Almuesmand 
stiller dens Tilegnelse sikkert ikke ringe Krav, og den synes
for saa vidt mindre gunstig for Udviklingen af et færøsk Skriftsprog 
(ved Siden af det danske Kirke- og Skolesprog) -- en Bevægelse, 
som dog hidtil paa Øerne selv kun har afsat faa og svage Spor. 
Efter Tilbagekomsten fra sin færøske Rejse 1847-48 begyndte 
H. Offentliggjøreisen af sine rige Samlinger ved i «Antikvar. Tidsskrift» 
1846-48 og 1849-51 at meddele en Del færøske Folkesange, 
Sagn, Skikke og Lege m. v.; Indholdet er hovedsagelig (dog 
ikke alt og til Dels i afvigende Form) optaget i hans senere 
Udgaver, men man vil her finde dansk Oversættelse og Oplysninger
af forskjellig Art. En større Samling Viser fremkom i hans for 
Nordisk Litteratursamfund 1851-55 udgivne «Færøiske Kvæder», I 
(Sjúrðar kvæði) og II, hvor Digtene ledsages af en dansk 
Indholdsgjengivelse. Det betydeligste under H.s Navn foreliggende Arbejde
er den ved ham for «Samfundet til Udgivelse af gammel nordisk 
Litteratur» (1886-)i89i udgivne «Færøsk Anthologi», I (Text samt 
historisk og grammatisk Indledning) og II (Ordsamling og Register). 
Til Texten, der hovedsagelig indeholder et Udvalg af Kvæder og 
Sagn, har H. skrevet en Række «Folkelivsbilleder» i færøsk Sprog, 
der give en livlig og tiltalende Skildring af Befolkningens Levevis. 
Ordsamlingen, der omfatter baade de tidligere udgivne «Færøiske 
Kvæder» og «Færøsk Anthologi»; og som paa Grundlag af haandskrevne 
Ordsamlinger er udarbejdet af H.s Medhjælper ved Anthologiens
Udgivelse, Færingen Cand. mag. J. Jakobsen, har forøget 
Værdi ved at give hvert enkelt Ord tillige i Lydskrift, saa at dets 
virkelige Udtale herved anskueliggjøres. Om samtlige hidtil udgivne 
Kvæder gjælder det, at de mere maa betragtes som en Prøve enten 
paa sammenarbejdede Texter eller paa, hvad enkelte af de talrige 
Opskrifter kunne byde, end som en udtømmende eller strængt kritisk 
Udgave af det forhaandenværende rige Stof. -- Om H.s Interesse 
for en folkelig Ordning af det færøske Skolevæsen, en Sag, der 
senere ved hans Medvirkning har faaet en tilfredsstillende Ordning, 
vidne nogle Artikler af ham i «Kjøbenhavnsposten» 1844-45: «Om 
det færøske Sprog» og «Om det færøske Sprog og de færøske 
Skoler».

Erslew, Forf. Lex.
Aarh.  f.  nord. Oldkynd. 1882.

Kr. Kaalund.



Hammershøj, Vilhelm, f. 1864, Figurmaler. 
H., født i Kjøbenhavn 15. Maj 1864, Søn af Grosserer Christian Peter H. og 
Frederikke Amalie f. Rentzmann, besøgte en kortere Tid Akademiet, 
men forlod dette for at blive P. S. Krøyers Elev. Han 
udstillede første Gang 1884 og gav Møde med et legemstort Portræt 
af en ung Pige, der paa Grund af den Følelse, hvormed det var givet,
og den fine, afdæmpede Farvesans, det bar Præg af, vakte 
megen Opmærksomhed, især blandt de yngre Kunstnere. H. har 
ikke ofte været repræsenteret paa Forårsudstillingerne, men desto 
fyldigere paa de senere Aars «frie» Udstillinger. H. er en højst 
ejendommelig Kunstner, som ikke forstaas af det store Publikum, 
det finder ham bisar, men værdsættes des mere af dem, der kunne 
føle for nye Rørelser i Kunsten, ligesom ogsaa hans Arbejder,
særlig en ung, syende Pige, vakte Opmærksomhed paa 
Verdensudstillingen i Paris 1889, hvor de bleve prisbelønnede. H.s Motiver 
ere meget enkelte, ofte kun en enlig, ældre Kvinde, klædt i sort 
og med en hvid Kappe, eller et Værelse med faa tarvelige Møbler, 
men de blive ejendommelig tiltalende ved den fine Farvegivning 
og den næsten poetiske Behandling af Lyset. Ligesom Motiverne 
ere enkle, saa er Koloritten det ogsaa; den bevæger sig sjælden 
uden for de hvide, graa, brune og sorte Toner, men disses indbyrdes
Forhold er behandlet med stor Dygtighed. H. ægtede 
15. Sept. 1891 Ida Vilhelmine Ilsted, Datter af Kjøbmand I. i 
Stubbekjøbing og Søster til Maleren P. I.

H. R. Baumann.



Hammond, Edvard, --1711, Stiftamtmand. 
Faderen, Thomas H., tilhørte en mere fremtrædende engelsk Slægt, men maatte paa 
Grund af sin Forbindelse med Cromwell og Underskrivelse af Carl I's 
Dødsdom tage sin Tilflugt til Norge efter Carl II's Tronbestigelse. 
Han bosatte sig som Handelsmand i Throndhjem, hvor han sædvanlig
gik under Navnet Thomas Engelskmand, og blev her gift med en 
Raadmands Datter, Elisabeth Henriksdatter Sommerschild, der 
ligeledes angives at være af engelsk Herkomst. Sønnen Edvard var født 
her, formentlig i Slutningen af 1660-Aarene, og blev Student fra
Throndhjems Skole 1687, Baccalaureus 1688 og allerede det følgende 
Aar Kancellisekretær. 1699 befordredes han til Assessor i Rentekammeret 
og paa Grund af sin udmærkede Duelighed 1700 til 
Amtmand i Stavanger. 1709 fik han Kancelliraads og allerede 1710 
Etatsraads Titel, formentlig samtidig med at han udnævntes til
Stiftamtmand i Bergen, hvor han imidlertid allerede afgik ved 
Døden 9. April 1711. Hans Hustru, Else Sophie v. d. Pfordten, 
var en Datter af Hans Erasmus v. d. P., Generalmajor og 
Kommandant paa Kronborg.

(Norsk) Hist. Tidsskr. II, 160. IV, 523. 
Meddel, fra Gehejmeark. 1886 -88 S. 153.

H. J. Huitfeldt-Kaas.



Hammond, Eiler, 1757-1822, Præst, 
var født 2. Febr. 1757 paa Herregaarden Aagaard i Sjælland og Søn af Kommerceraad 
William H. Moderen, Louise Charlotte f. Hagerup, var Datter af Biskop 
Eiler H. i Throndhjem (ovfr. S. 475). H. blev Student fra Slagelse 
1776, tog theologisk Examen 1786 og blev 1788 resid. Kapellan i 
Slagelse og Præst i Annexet Hejninge. 1789 ægtede han Charlotte 
Marie van Deurs (d. 1847), Datter af Grosserer Jac. Chr. v. D. Hans
Virksomhed for Skolevæsenets Udvikling mødte fortjent Opmærksomhed 
fra Regeringens Side og paaskjønnedes ved en kgl. Resolution 
1796, der tillige indeholdt Løfte om Forfremmelse. S. A. blev 
han Præst i Brøndbyvester og Brøndbyøster, hvor han fortsatte sin 
Virksomhed for Almuens Oplysning og gjennemførte sin Plan om 
offentlig Undervisning i Vinteraftenerne, hvorfor han modtog 
Regeringens Tak i en Kancelliskrivelse 1801. Efter Regeringens
Opfordring udarbejdede han en Plan for Fattigvæsenets Ordning paa 
Landet, som blev lagt til Grund for Forordningen af 28. Maj 1802 
om Fattigvæsenet i Sjælland. I dette Aar fik han Befaling til at
oprette et Skolelærerseminarium i Brøndbyvester Præstegaard. I en 
længere Aarrække var han Seminariets Forstander, hvorfor han efter 
kgl. Befaling atter fik en Paaskjønnelse igjennem en Kancelliskrivelse
1804. For at bidrage til Havedyrkningens Fremme paatog han sig 
ved Siden af sin øvrige Virksomhed efter Landhusholdningsselskabets 
Opfordring tillige at undervise Seminaristerne i Anlæggelse af Køkken- 
og Blomsterhaver. 1805 blev han Provst i Smørum Herred, 1807 
Amtsprovst i Kjøbenhavns Amt, 1820 Amtsprovst i Gamle Roskilde 
Amt og Domprovst og Sognepræst ved Domkirken i Roskilde, hvor 
han døde 28. Juli 1822.

Thaarup, Fædrenelandsk Nekrolog 1821-26 S. 123 ff. 502. 
Erslew, Forf. Lex.

S. M. Gjellerup.



Hammond, Frederik, o.1719-1758, Kancelliraad. 
Han var uægte født i Danmark, men medens en Familieangivelse gjør ham 
til en uægte Søn af ovennævnte Edvard H., hvilket maa være 
urigtigt efter hans Fødselstid, hedder det i en med hans Død 
samtidig Kilde, at han havde antaget Navnet efter sin Stiffader,
Moderens senere Mand. Efter sin egen Angivelse maa han være 
født 1718 eller 1719. Da hans Fattigdom forbød ham at følge sin Lyst 
til Studeringer, gik han 1738 i Krigstjeneste, først i Danmark og
siden i Rusland. Efter Hjemkomsten blev han 1739 Student med 
L. Holberg som Privatpræceptor. Han var derpaa i 8 Aar Sekretær 
ved Grænsekommissionen under Generalmajor Joh. Mangelsen og 
fik i denne Tid Titel af Kancellisekretær 1749 og 1750 af virkelig
Kancelliraad samt blev Medlem af det kgl. danske Selskab. Han 
havde gode og formaaende Forbindelser i Regeringskollegierne og 
sendtes udenlands i offentligt Ærende. I Begyndelsen af 1750-Aarene
fik han en Pension og bosatte sig nu i Norge for at drive 
Fabrikvæsen og anlagde en Salpeterfabrik, en Kobberplathammer 
(«Frederiksfors» i Gudbrandsdalen), et Teglværk osv., men da disse 
Anlæg ikke vilde lønne sig, rejste han 1755 igjen tilbage til 
Danmark for at søge et Laan af Staten paa 6000 Rdl., men erholdt
kun en mindre, aarlig Understøttelse, der ikke var tilstrækkelig, 
hvorfor han snart fulgte det «Achitophels Raad», som han fik 
Juleaften 1756, som det synes, af sin Fuldmægtig, den svenske Fabrikør 
Anders Sundblad Andersson: at gjøre falske Bankosedler. Et 
Aars Tid senere blev Sagen anmeldt af en Uven i Næs Sogn paa 
Romerike, hvor H. den Gang boede paa Gaarden Ejdsvold. Under 
et for ham smigrende Paaskud blev han kaldt til Kjøbenhavn, 
hvor han snart røbede sig og blev arresteret; uagtet flere Forsøg 
paa at redde deres Liv bleve gjorte, henrettedes dog baade H. og
hans Medhjælper 7. Dec. 1758, hvilket var den sidste Exekution, 
der foregik paa Gammeltorv. -- F. H. var utvivlsomt et godt Hoved, 
men uden al moralsk Holdning: Spiller og Bespotter af Religionen, 
slet Ægtemand og Fader, hvilket han til Dels erkjender i den 
«Svanesang», som 1759 udgaves efter hans Begjæring af hans 
Hustru, Birgitte Judithe f. Cimber, med hvem han blev gift i 
Christiania 26. Jan. 1747, og som vistnok var en Datter af Foged Niels 
Nielsen C. i Fosen. Endnu fra sit Fængsel gjør han en Mængde
Forslag, navnlig af statsøkonomisk Beskaffenhed, til Dels gode og 
nyttige, til Dels rent fantastiske.

(Norsk) Hist. Tidsskr. 2. R. II, 130 ff. 
Mskr. Fol., Nr. 177 i Univ. Bibi. i Christiania.

H. J. Huitfeldt-Kaas.


Hammond, Hans, 1733-92, Præst, 
fødtes 24. Sept. 1733 i Meldalen, hvor Faderen, Thomas H. (f. 11. Sept. 1697 d. 28. Febr. 1736) var Sognepræst; Moderen, Else Sophie f. Frich, var Datter 
af T. v. Westens Hustru i hendes 2. Ægteskab. H. blev tidlig 
faderløs og kom saa i Huset til Faderens Eftermand og Svoger,
Hans Hornemann, hvem han erindrede med stor Taknemmelighed. 
Privat undervist til sit 16. Aar kom han i Throndhjems Skole og 
dimitteredes her fra 1752, tog Attestats 1754, blev saa efter et
Ophold hos Moderen Huslærer og derpaa 1759 personel Kapellan ved 
Throndhjems Domkirke. Her fik han en betænkelig Brystsvaghed 
og søgte derfor allerede 1760 det mageligere Hospitalskald i Throndhjem,
hvorfra han 1764 forflyttedes som resid. Kapellan til Bragernæs. 
I denne Stilling fik han bragt i Orden den siden 1722 
bestaaende Fattigskole paa Stedet. 1774 blev han kaldet til Præst 
ved den danske Kirke i London, men da han fandt sig besværet 
af Klimatet, søgte han allerede 1775 tilbage til Bragernæs som
Sognepræst. 1782 forflyttedes han til Rakkestad, hvor han døde 
15. Sept. 1792. 

H. var en vel udrustet og vel studeret Mand, roses derhos af
sin Biskop for pastoral Klogskab, der gjorde ham til
den rette Mand i Bragernæs Menighed, hvor sekterisk
Bevægelse fandt Sted. Ikke desto mindre husede han,
der var en livlig Aand og meget bevæget af Tidens
frisindede Tanker, mere paa det politiske end paa
det theologiske Felt, stærke Lidenskaber, der kom
til Orde, naar han skrev. Mest fremtræder dette i
hans Hovedværk: «Den nordiske Missions Historie»
(1787), der med sine Breve og Aktstykker er et
uundværligt Kildeskrift, medens det ellers maa
betragtes mere som et Procesindlæg end som en
historisk Fremstilling. Dette gjælder ikke blot,
naar han forsvarer T. v. Westen mod hans Fjender, men
ogsaa, naar han uden saadan Anledning skildrer hans
Liv -- f. Ex. hans Ungdomshistorie, hvis Fremstilling i
alt væsentligt er et Digt. H. blev gift 1. (11. April
1769) med Anna Hermine Felber (f. 26. Maj 1751 d.
16. April 1770), Datter af Major Johan F. og Alhed
Sophie f. Kræfting; 2. (13. Febr. 1772) med Anna
Sophie Mangor (f. 19. Febr. 1747 d. 6. Jan. 1794),
Datter af Peter Elov M., Sognepræst til Spydeberg,
og Karen Stockfleth f. Hof.

P. N. Hesselberg, Efterretn. om Strømsøe By S. 115.

D. Thrap.



Hamsfort, Cornelius, 1509-80, Læge og Apotheker, 
var født 26. April 1509 som en Nederlænder og blev senest 1539 
Livlæge hos Christian III. Aaret efter beskikkedes han tillige
til Hofapotheker med Forpligtelse til at følge Kongen
paa hans Rejser baade hjemme og udenlands. Siden
erhvervede han den medicinske Doktorgrad og fik
forskjellige gejstlige Forleninger. Han ægtede Mericke
(Marie) Knudsdatter Splenters fra Husum, der var
Enke efter den bekjendte Herman Høyer, almindelig
kaldet «lange Herman», der havde været Krigsøverste i
Frederik I's og Christian III's Tjeneste og Lensmand
paa Helgoland, og hvis første Hustru havde været en
uægte Datter af Frederik I. Ved dette Ægteskab blev
H. Stiffader til Brødrene Herman og Caspar Høyer
(s. ndfr.), som han med Omhu tog sig af.

I Aarene nærmest efter 1540 synes H. at have haft
Bolig dels i Kjøbenhavn, dels i Kolding, naar han ikke
var paa Rejse med Kongen; men 1549 forlenede denne,
der satte megen Pris paa H., ham arvelig med den
forrige Bispegaard i Odense for der at indrette et
fuldkomment Apothek med tilhørende Have til medicinske
Urter. I Steden for sin tidligere Pengeløn fik han
efterhaanden som Forlening adskillige Præbender
og Tiender, saa han var godt aflagt. Han stod ved
Christian III's Dødsleje; senere fulgte han et 
Par Gange Enkedronning Dorothea paa hendes Besøg hos Datteren 
Anna i Sachsen. Da H.s ovennævnte Hustru var død 1560, ægtede 
han Aaret efter Magdalene Payens, Enke efter den kgl. Raad, 
Dr. jur. Bernard Wigbold Fries. Kong Frederik II gjorde deres 
Bryllup, samtidig med at han ogsaa gjorde H.s Datters, Magdalenes,
Bryllup med den kgl. Raad, Dr. Hieronymus Thenner. 

I sine senere Aar var H. udelukkende knyttet til Odense, hvor 
han lod indrette et Laboratorium ved sit Apothek i en dertil 
opført Taarnbygning. Det var et tungt Slag for ham, da hans 
ovennævnte Svigersøn, Dr. H. Thenner, efter at være avanceret til 
Kansler i det tyske og udenrigske Kancelli, forspildte den Gunst, 
han havde staaet i hos Frederik II, og 1567 dømtes til livsvarigt 
Fængsel. -- H. døde 8. Marts 1580 efter at have skjænket et lille 
Legat til Odense Skole til Indkjøb af Træsko til fattige Disciple. 
-- Flere af de historiske Arbejder, som H.s nedenanførte Søn førte 
i Pennen, synes for en Del at skyldes Faderens Optegnelser.

Rørdam, Hist. Kildeskrifter I, 663 ff.

H. F. Rørdam.



Hamsfort, Cornelius, 1546-1627, Læge og Historiker,
var en Søn af ovennævnte Cornelius H. og blev født i Kolding 6. Maj 
1546. Rimeligvis har han nydt Skolegang i et Lyceum i 
Nordtyskland. Alt tyder paa, at han har været tidlig udviklet, og at 
han saa at sige har været født med Kjærlighed til historiske Minder. 
Som Brødstudium dyrkede han dog Medicin og Farmaci -- 
Faderens Apothek med tilhørende Privilegium skulde jo med Tiden være 
hans Ejendom. Hans Studier ere sikkert væsentlig drevne
udenlands. 1572 blev han immatrikuleret i Padua, hvor Medicinen 
navnlig dyrkedes. Sine for længst begyndte historiske Optegnelser 
fortsatte han dog ogsaa her, og da han efter et længere Ophold 
udenlands kom hjem til Odense, tog han med endnu større Kraft 
fat paa Samlinger til Fædrelandets Historie, i det han, hvad der 
ellers ikke var sædvanligt i hine Tider, mere lagde Vægt paa af 
gamle Dokumenter at fremskaffe nye Oplysninger end blot at 
komponere Efterretninger hentede fra andre Historikeres Skrifter. 
Efter at han i Haandskrift havde sluttet en Fremstilling af Holstens 
og Ditmarskens Historie, rejste han 1579 atter til Italien. 
Formodentlig har Faderens Død Aaret efter kaldt ham hjem. Forinden 
havde han dog erhvervet Licentiatgraden i Medicin. Sit følgende 
Liv tilbragte han som Læge og Apotheker i Odense. Af sine med 
overordentlig Flid foretagne historiske Samlinger, der navnlig 
vedrøre de danske Bispers Historie i Middelalderen og indeholde kronologiske 
Bidrag til Fædrelandets Historie i Almindelighed, fik han intet 
udgivet; men ved et usædvanligt Held ere dog de fleste af hans
Optegnelser bevarede i Haandskrift og bleve navnlig benyttede af 
Langebek i hans store Kildesamling til Danmarks Historie, «Scriptores 
rerum Danicarum». At enkelte samtidige Historikere, og da navnlig
Huitfeldt, have haft Nytte af H.s Optegnelser, er dog kjendeligt.

C. H., der til Forskjel fra Faderen sædvanlig kaldes den yngre, 
døde i en høj Alder i Odense 13. Maj 1627 efter at have skjænket 
et Legat paa 1000 Dlr. til Odense Gymnasium. Han var 2 Gange 
gift: 1. (1587) med Mette, Datter af Reinhold thor Smede,
Raadmand i Flensborg; 2. (1596) med Catharina Jers, en tysk Kvinde, 
der var noget beslægtet med ham. C. H. efterlod en Søn af samme 
Navn, der ligesom Faderen studerede udenlands og efter ham
overtog Apotheket i Odense, som han beholdt til sin Død 1640. Ogsaa 
denne gjorde sig fortjent som Legatstifter. Med ham uddøde Slægten 
Hamsfort paa Mandssiden her i Landet, men en kvindelig Descendent
besad dog det gamle Apothek endnu i en Række Aar.

Rørdam, Hist. Kildeskrifter I, 690 ff.; 2. R. II, 457 ff.

H. F. Rørdam.



Hanck, Marie Kirstine Henriette, 1807-46, Forfatterinde. 
Henriette H., hvis Forældre vare Adjunkt ved Odense Latinskole 
Johan Hendrik Trützchler H. og Madseline Antoinette f. Iversen
(Bogtrykker I.s Datter), er 19. Juli 1807 født i Odense; hun var 
den ældste af 6 Døtre, alle livfulde, begavede Naturer, til hvilke 
Forældrenes levende Sans for Litteratur, Kunst og alt aandeligt Liv 
var gaaet i Arv. Tidlig droges ind i deres Kreds forskjellige
betydelige Begavelser, blandt hvilke H. C. Andersen spillede en 
fremtrædende Rolle. Om H. H., der var noget vanfør, men havde et 
smukt, aandfuldt Aasyn, siger han, at hun var født med en Svanevinge. 
Hun frembragte en stor Mængde, saa godt som alle utrykte 
Digte og udgav i 1838 anonymt «Tante Anna, en Efteraarsskitse,» 
og i 1842 «En Skribentindes Datter», I-II. Begge disse Bøger 
har hun selv oversat paa Tysk, hvor de bære Titelen «Henriette 
Hancks Schriften», I-IV (1845-46). Den sidste af Fortællingerne er
tillige oversat paa Svensk. Hun viser en med Fredrika Bremer 
beslægtet Aand og er for øvrigt paavirket af den Tids tyske 
Forfatterinder, som Caroline Pichler, Johanna Schopenhauer, Therese 
Huber osv. Hun døde ugift i Kjøbenhavn 19. Juni 1846.

Erslew, Forf. Lex. 
Breve fra H. C. Andersen. 
Andersens  Saml. Skr. XVIII, 117 ff. XXI, 89 f. 
N. Bøgh, Signe Læssøe, navnlig S. 102 ff.

Nic. Bøgh.



Hancke, Niels, f. 1837, Forfatter. 
H. er født 22. Okt. 1837 paa Gaarden Rottrup i Vendsyssel, som ejedes af hans Fader, 
Johan Adolf H. Da han var 7 Aar, mistede han sin Moder, Ane 
Kirstine f. Ellern, af en gammel vendsysselsk Selvejerslægt. Han 
blev Student fra Aalborg 1857 og studerede nogle Aar Jura, men 
hans Hovedinteresse var historiske Studier, især af Vendsyssels 
Fortid. Efter at have deltaget i Krigen blev han 1869 Inspektør 
ved Drengeasylskolen i Larslejstræde i Kjøbenhavn og 1877 ved 
Gratistskolen, men 1882 drog han til Amerika, hvor han siden har 
levet. Han har meddelt adskillige Bidrag til «Saml. t. jysk Hist. 
og Topogr.» og samlede i mange Aar til en systematisk Indholdsfortegnelse 
over historiske Bidrag i Tidsskrifter, der dog ikke blev
fuldendt. Han har ogsaa udgivet Provst Fr. Schmidts Dagbøger 
(1868) og forskjellige mindre Sager, men mest Betydning have hans 
novellistiske Arbejder, hvoraf 2 Samlinger ere udkomne: «Skitser» 
(1879) og «Nord for Limfjorden» (1880), i hvilke han i en jævn og 
ukunstlet Stil giver tro og fængslende Skildringer af Livet og 
Tænkemaaden i hans Fødeegn tillige med fortrinlige Billeder af 
Naturen, for hvilken han har et aabent Blik.

O. Nielsen.



Hanke, Carl, 1750-1803, Musiker, 
født i Roswalde i Mähren, kom, efter at have beklædt Musikdirektørposter dels i et adeligt Privatkapel i sin Hjemstavn, dels ved Theatret i Brünn og det 
Seylerske Theater i Hamborg, i Aaret 1786 i samme Egenskab til 
Hoftheatret i Slesvig, hvorfra han 1792 kaldtes til Flensborg for at 
oprette en Syngeskole og i det hele virke for Musikkens Udbredelse 
i denne By. Det lykkedes ham at faa dannet et Koncertinstitut 
og bygget en Koncertsal, til hvis Indvielse han komponerede en
af Pastor Harries digtet Kantate, og hvor flere andre Værker af 
samme Forfatter og Komponist bleve opførte. Efter at han ved 
indtraadt Vakance var bleven ansat som Kantor, komponerede han 
fortrinsvis Kirkemusik. H. var i Besiddelse af et frugtbart, tidlig 
udviklet Kompositionstalent. I sin Ungdom dyrkede han især 
Instrumentalmusikken, og Antallet af hans herhen hørende Frembringelser 
i saa at sige alle Genrer var meget betydeligt. Ogsaa for Theatret
har han komponeret en Del saa vel under sit Ophold i Slesvig og 
Flensborg som før denne Tid. Af hans Kompositioner udkom kun 
laa i Trykken. Den ældste af disse var Operetten «Robert und 
Hannchen», opført i Warschau o. 1781, trykt 1786; senere udgav 
han bl. a. «Gesänge und Chöre für Kenner und Liebhaber», I-IV 
(1790 - 91), og «Gesånge und Lieder einheimischer Dichter», I-II 
(1798). H. var 2 Gange gift: 1. med Sangerinden Jfr. Stormkin, 
der døde i Slesvig 1789, 2. med den, ligeledes som Sangerinde, 
fordelagtig bekjendte Jfr. Berwald, hvem han ægtede i 1791. Han
døde 10. Juni 1803.

Gerber, Neues Lex. der Tonkünstler. 
Kordes, Lex. der schlesw.-holst. Schriftsteller, med Fortsættelse af Lübker og Schrøder.                   

V. C. Ravn.



Hanneken, Anton Günther, --1738, Amtmand, 
var af en gammel, i Butjadinger Land hjemmehørende, oldenborgsk Familie, 
der har frembragt flere ansete Theologer, og vistnok Søn af Edvard 
H., Regeringsraad i Oldenborg og Forstander for Klosteret Blankenburg
(f før 1686). I ung Alder blev han knyttet til Enkegrevinde 
Sophie Cathrine af Oldenborgs Hof og beklædte 1692 Embedet 
som Amtmand over hendes Livgeding, Amtet Neuenburg. I denne 
Stilling forblev han til hendes Død 1696, da han i Forening med 
Drosten forseglede hendes Efterladenskaber. Han traadte derefter i 
dansk Tjeneste, blev 1698 udnævnt til Sekretær i tyske Kancelli og 
fik 1700 Titel af Kancelliraad. Forfremmet til Justitsraad 1705 var 
han sammen med Hagen og Rostgaard deputeret ved Arkivernes
Ordning og traadte ved Christian Sehesteds Afgang som Gehejmesekretær 
i Spidsen for tyske Kancelli. 1707 blev han Etatsraad, 
men fratraadte allerede 6. Juli følgende Aar sit Embede og fik tillagt 
Pension. I nogle Aar levede han derefter som Privatmand paa 
sit Gods Hobenhausen i Oldenborg, som Faderen 1684 havde faaet 
til Len af Kongen. Omtr. 1712 traadte H. atter i Statstjenesten, 
som Viceamtmand over Segeberg, og blev 1720 virkelig Amtmand 
sammesteds. Han døde i Segeberg i Sept. 1738 som Konferensraad. 
H. ægtede 1706 Angelica Reimers (Datter af den rige Kjøbmand
Nicolai R. i Kjøbenhavn), hvem han havde lært at kjende i 
hendes Stiffader, Hofpræst H. G. Masius' Hus. Hun overlevede ham 
og flyttede til Lybek.

Medd. fra Geheimeark. 1886-88 S. 130.

Louis Bobé.



Hannemann, Daniel Vilhelm Rudolph, 1829-75, Civilingeniør og Landøkonom. 
Forældrene, Skomager Daniel H. og 
Marie f. Hansen, vare bosatte i Helsingør, hvor D. H. fødtes 16. Juni
1829. Han gik først i Helsingør Realskole og kom derefter til Kjøbenhavn, 
hvor han studerede ved Polyteknisk Læreanstalt og 1852 tog 
Examen i anvendt Naturvidenskab. En kort Tid var H. Lærer ved 
Randers Latinskole, derefter arbejdede han som
Ingeniør i Jylland, indtil han -- med Understøttelse
af det kongl. Landhusholdningsselskab, der ønskede
at faa en dansk uddannet som Landbrugsingeniør
-- i 1857-58 foretog en Studierejse til Holland,
Belgien, Tyskland og Frankrig. Hjemkommen ansattes
han og virkede til 1862 som Docent i Landmaaling ved
Polyteknisk Læreanstalt, hvorefter han arbejdede
som Ingeniør ved Anlægget af den jysk-fynske
Jærnbane. Da denne var bygget, begyndte H. sin
Virksomhed som Landbrugsingeniør, særlig kastede
han sig over Inddæmnings- og Udtørringsarbejder;
han forestod saaledes Udtørringen af Bøtø Nor
paa Sydfalster og Sjørring Sø i Thy samt efter
Stormfloden 1872 Digebygningen paa Sydfalster. Efter
J. C. Halds Død 1868 valgtes han til Sekretær i
Landhusholdningsselskabet; ved Landmandsforsamlingen i
Kjøbenhavn 1869 var han Medlem af en af Subkomiteerne
og ved Landmandsforsamlingen i Nykjøbing paa Falster
1872 Sekretær.

H. var i Besiddelse af stor Forretningsdygtighed
og Energi. Som Landhusholdningsselskabets Sekretær
overtog han Forretninger, der vare fremmede for hans
tidligere Virksomhed, men hurtig arbejdede han sig
saaledes ind i dem, at han gjorde udmærket Fyldest,
og Liv og Fremgang afløste under ham den tidligere
sindige Ro. -- Vel gik H.s Interesse overvejende i
praktisk Retning, dog har han ogsaa som Forfatter
leveret Arbejder af Betydning for Landbruget. 1855
udgav han en Lærebog i «Landmaaling og Nivellering»
samt en praktisk Anvisning i samme Fag, nærmest
til Brug for Landmænd; Aaret efter oversatte han
et tysk Værk om «Gødningsmidlerne, deres Virkning
og Anvendelse», og senere skrev han «Vejledning til
Dræningens Udførelse paa større og mindre Gaarde»,
der dog først blev udgivet efter hans Død af
Landhusholdningsselskabet som kronet Prisskrift. Til
«Tidsskrift for Landøkonomi» og «Ugeskrift for
Landmænd» har han leveret forskjellige Afhandlinger. --
H. ægtede 23. Maj 1863 Johanne Løv, Datter af Metal-
og Klokkestøber B. L. Han døde uden foregaaende Sygdom
26. April 1875.

Ugeskrift f. Landmænd I, 1875.

H. Hertel.



Hannover, Adolph, 1814-94, Læge. 
Han er født i Kjøbenhavn 24. Nov. 1814 og en Søn af Grosserer Moses
Abraham H. og Fanny f. Goldschmidt. Dimitteret 1832
fra Borgerdydskolen i Kjøbenhavn (med Udmærkelse)
kastede han sig over det 
historiske Studium og førtes der fra ind paa
Medicinen. 1837 vandt han Universitetets Guldmedaille
for en anatomisk Afhandling, det følgende Aar tog han
medicinsk Examen, og 1839 erholdt han Licentiatgraden,
ligeledes for en anatomisk Afhandling. 1840
prisbelønnede Videnskabernes Selskab hans Besvarelse
af en anatomisk-fysiologisk Prisopgave. Allerede denne
Afhandling viser en fordybet Indsigt i Betydningen af
Mikroskopets Brug for anatomiske Undersøgelser; og
navnlig for yderligere at uddanne sig i Mikroskopi,
som han først af alle her hjemme havde kastet sig
over med Energi, foretog han 1839-41 en Studierejse
til Paris og Berlin, paa hvilket sidstnævnte
Sted han i lang Tid arbejdede under Vejledning
af den berømte Professor Johannes Müller, hvis
banebrydende komparativ-anatomiske og i det hele
biologiske Forskning netop særlig støttede sig til
den af ham indførte methodiske Brug af Mikroskopet. I
det af Müller udgivne Arkiv publicerede H. samtidig
flere værdifulde Afhandlinger. Hjemkommen fungerede
han 1841-44 som Kandidat ved Frederiks Hospital og
konkurrerede i 1843 til det nyoprettede Lektorat i
pathologisk Anatomi og almindelig Pathologi sammen med
C. E. Fenger. Denne sejrede, men H. indstilledes paa
Grund af sin viste videnskabelige Dygtighed til at
erholde et Doktordiplom. I de følgende Aar optraadte
han som Privatdocent i Anatomi og konkurrerede
1846 atter uden Held, denne Gang til et Lektorat i
deskriptiv og mikroskopisk Anatomi, hvilket Ibsen
erholdt. 1845-48 var nan Reservemedikus ved Frederiks
Hospital, og i denne Tid publicerede han sine første
banebrydende litterære Arbejder, først og fremmest
sit Skrift om Mikroskopets Bygning og dets Brug
(1847), hvilket blev oversat i de fleste større
Kultursprog; det efterfulgtes snart af et andet,
ikke mindre betydningsfuldt Arbejde, om Øjet (1850),
hvilket ogsaa udkom paa Tysk, samt af flere andre,
der alle yderligere befæstede hans Ry og Avtoritet
som meget fremragende biologisk Forsker.

Overhovedet blev hans senere Liv væsentlig den
tilbagetrukne lærde Forskers og Forfatters, efter at
hans Forventninger om akademisk Embedsvirksomhed vare
glippede. Vel vedblev han ogsaa i den følgende Tid at
beskæftige sig med praktisk Virksomhed af forskjellig
Art. Han praktiserede som Læge lige til 1878, under
den 1. slesvigske Krig fungerede han som Læge ved
Centralkomiteen og som Overlæge ved et Lasaret i
Kjøbenhavn. Derefter var han i en lang Aarrække
Visitator ved de 2 store kjøbenhavnske Hospitaler,
og i 1853 gjorde han Tjeneste som Koleralæge. Fra 1864
fungerede han en Aarrække som Viceformand i Centralkomiteens 
Sektion for Invalider og deres efterladte, og efter Etatsraad 
Schytz' Død 1884 beklædte han Posten som lægekyndig Konsulent for 
Bestyrelsen for de militære Underklassers Pensionering og for 
Invalideforsørgelsen indtil 1890. Men sin bedste og intensiveste Kraft satte 
han dog fremdeles med Forkjærlighed ind paa utrættelige
videnskabelige Forskninger og Undersøgelser og deraf fremgaaede 
betydningsfulde litterære Arbejder, hvoraf han i sit lange Liv har 
publiceret et meget stort Antal, og det ikke alene paa sit 
oprindelige histologisk-anatomiske Hovedomraade, men tillige paa mange 
andre lægevidenskabelige ligesom ogsaa almindelig sociologiske 
Felter og til Dels med Benyttelse af Materiale netop fra hans 
praktiske Virksomhed. I sin 1882 udgivne Avtobiografi indordner 
han selv sin omfattende videnskabelige Forfattervirksomhed, 
bestaaende dels af selvstændige Monografier, dels af Tidsskriftsafhandlinger 
-- næsten alt publiceret ogsaa i fremmede Sprog og til Dels 
i udenlandske Tidsskrifter --, under følgende 10 Rubrikker: 1. Mikroskopisk 
Teknik. 2. Anatomi og Fysiologi. 3. Øjet. 4. Pathologisk 
Anatomi og Teratologi. 5. Epi- og Entophyter, Helminther (et
vigtigt herhen hørende Arbejde om Bændelorm hos Mennesket er 
udført i Forbindelse med nuværende Professor Krabbe). 6. 
Medicin og medicinsk Statistik. 7. Invalider og Resektionsresultater. 
De grundige Undersøgelser over sidstnævnte Æmne, der ogsaa 
udgaves paa Tysk, voldte heftige Angreb paa ham fra fremragende 
tyske Militærkirurgers Side, men han hævdede vedblivende med 
Vægt sit Standpunkts fulde Berettigelse. 8. Fattigvæsen og Hygiejne. 
9. Aarsberetninger, kritiske Anmeldelser. 10. Afhandlinger af 
forskjelligt Indhold.

En saa fremragende og omfattende videnskabelig Forskning og 
Forfattervirksomhed maatte naturlig skaffe ham talrige Udmærkelser 
ikke blot fra Indlandet, men ogsaa og det fornemmelig fra de store 
Kulturlandes talrige videnskabelige Institutioner. Allerede 1852 
erholdt han Diplom som Æresdoktor fra Universitetet i Groningen, 
1853 blev han Medlem af det danske Videnskabernes Selskab, 1856
erholdt han Professortitelen og s. A. af l'institut de France den 
Monthyonske Pris for sine Undersøgelser af Øjet; atter i 1878 
erholdt han den samme Pris. Talrige og det de anseligste 
videnskabelige Selskaber i Udlandet optoge ham efterhaanden som 
Medlem, i 1885 blev han membre correspondant de l'institut de France.
1890  udnævntes  han  til  Etatsraad og døde 7. Juli 1894 
-- 1857 indgik han Ægteskab med Ida Sara Fridericia, Datter af
Kjøbmand Heyman F.

Avtobiografi (Aftryk  af Erslews Forf. Lex. med Tilføjelser), 1882.
Carøe og Selmer, Den danske Lægestand, 6. Udg.

Jul. Petersen.



Hannover, Emil, f. 1864, kunsthistorisk Forfatter,
er Søn af ovennævnte. Han er født i Kjøbenhavn
27. Sept. 1864. Efter at være bleven undervist
i Efterslægtselskabets Skole var han i o. 4 Aar
Elev af Kunstakademiet, men forlod dette for
udelukkende at vie sig til Studiet af Kunstens
Historie og offentliggjorde allerede i en Alder af
20 Aar sin første originale Afhandling, der tryktes i
Tidsskriftet «Hjemme og ude» og handlede om «Krøyer og
den danske Malerkunst». I 1885 rejste han første Gang
udenlands; siden foretog han aarlig Studierejser til
Tyskland, Frankrig, England og Italien. Hans første
Forskninger gjaldt væsentlig Rokokotidens Kunst
og Kultur og gave sig Udslag dels i forskjellige
Afhandlinger om det 18. Aarhundredes Arkitektur
og Kunsthaandværk, dels i en paa indtrængende
og selvstændige Studier grundet Bog om «Watteau,
hans Liv, hans Værk, hans Tid» (1888, oversat paa
Tysk); senere har han mest syslet med moderne
Kunstnere; særlig har han interesseret sig for
den mere eller mindre abnorme eller dog væsentlig
pikante Kunst. Flertallet af hans Afhandlinger er
trykt i forskjellige Tidsskrifter samt i Dagbladet
«Politikken». -- I 1887 ægtede han Alice Ruben.

Sigurd Müller.



Hannover, Harald Immanuel, f. 1861, Polytekniker. 
Han er født 17. Maj 1861 i Kjøbenhavn og Søn
af ovennævnte Etatsraad A. H. Efter at have
gjennemgaaet Efterslægtselskabets Realskole tog
han 1876 Præliminærexamen, 1877 Adgangsexamen til
Polyteknisk Læreanstalt og 1878 Tillægsexamen for
at blive Student. 1879 blev han Cand. phil. og 1884
polyteknisk Kandidat i Mekanikken. I det følgende
Aar lærte han Maskinhaandværket i Jærnbanernes
Maskinværksted, og i 1885-86 var han dels Konstruktør
hos Firmaet Bonnesen & Danstrup, dels paa Studierejser
i Tyskland, Frankrig og England. I de følgende 2
Aar var han i Vintermaanederne Lærer i Maskinlære
ved det tekniske Selskabs Skole, medens han om
Sommeren studerede Landbrugsmaskiner. 1888 blev han
Docent i Teknologi ved den polytekniske Læreanstalt
og som saadan Medlem af Betænkningsudvalget for
Patentsager. Ved den nordiske Udstilling i 1888 var
han virksom ved 
Maskinafdelingens Ordning og Medlem af Bedømmelsesudvalget
for industrielle Maskiner. S. A. udgav han en
Bevægelseslære til Brug for tekniske Skoler,
Maskinister og Konstruktører. Han har desuden
skrevet forskjellige Tidsskriftsartikler.

C. Nyrop.



Hans, 1455-1513, Konge, 
Søn af Christian I og Dronning Dorothea af Brandenborg, var født 5. Juni
1455. Om hans Opdragelse vides intet. Allerede som
laarigt Barn var han 1456 bleven valgt til Tronfølger
af det danske Rigsraad, og i Jan. 1458 havde det
norske og svenske Rigsraad ligeledes anerkjendt
ham som Tronfølger i Norge og Sverige. 1477 var han
bleven forlovet med Christine af Sachsen (III, 571);
Brylluppet holdtes i Kjøbenhavn 6. Sept. 1478. Ogsaa
af de slesvigske og holstenske Stænder var han (1466)
bleven anerkjendt som sin Faders Efterfølger, hvis han
ved Faderens Død var dennes eneste Søn; var der flere
Sønner, skulde Sagen nærmere ordnes ved en Sammenkomst
mellem Medlemmer af det danske Rigsraad og Raader fra
Hertugdømmerne. Da Kong Christian i Aaret 1471 fik en
Søn, Frederik, kom disse Bestemmelser til at træde
i Kraft ved hans Død 21. Maj 1481. Da der ogsaa i
Sverige var foregaaet store Begivenheder siden Mødet
i Skara 1458, og Sten Sture nu i længere Tid havde
været Rigsforstander i dette Land, varede det uagtet
de mange Forpligtelser, der vare indgaaede, længe,
inden H. blev anerkjendt som Herre i de forskjellige
Lande. Først 5. Maj 1482 blev han hyldet som Konge
i Danmark paa en Rigsdag i Kalundborg, da man ikke
vilde udsætte Sagens Afgjørelse i Danmark længere;
og da Enkedronning Dorothea tillige med en Del af
det holstenske Aristokrati ønskede, at hendes yngste
Søn, Frederik, skulde have begge Hertugdømmerne,
men Kongen ikke vilde opgive sin Ret til Landene,
enedes man til sidst om at hylde begge Brødre i
Forening, hvilket fandt Sted i Kiel 12. Dec. 1482,
hvorpaa senere en Deling af Landene skulde foretages,
naar Frederik var bleven myndig. Delingen foretoges
derpaa 10. Avg. 1490, hvorved Kongen fik den
saakaldte segebergske Del med Segeberg, Rensborg,
Oldeslo m. m. i Holsten og det mellemste Slesvig
med Flensborg og Aabenraa samt Als, Ærø og Femern
m. m. Ridderskabets Korporation forblev udelt og stod
under begge Fyrsters fælles Regering.

Ogsaa i Norge havde der vist sig Vanskeligheder ved
Kong H.s Tiltrædelse af Regeringen, i det Ærkebiskop
Gaute var traadt i Forbindelse med Sten Sture. Dog
lykkedes det paa et Møde i 
Halmstad i Jan. 1483 at faa det norske Rigsraad til at anerkjende 
H. som Konge, hvorpaa denne 1. Febr. i Halmstad udstedte en 
fælles dansk-norsk Haandfæstning. Han blev derpaa kronet i 
Kjøbenhavn af Ærkebiskop Jens Brostrup 18. Maj og i Throndhjem
af Ærkebiskop Gaute 20. Juli. Ogsaa det svenske Rigsraad lovede 
paa et Møde i Kalmar 7. Sept. 1483 at antage Hans som Konge, 
saaledes at Haandfæstningen af 1. Febr. med enkelte Tilføjelser 
ogsaa skulde gjælde for Sverige, men Sten Sture forstod stadig at 
drage den endelige Ordning i Langdrag.

H. var saaledes endelig paa lovlig Vis bleven Konge i Danmark 
og Norge og Hertug i sin Del af Slesvig og Holsten. Her 
følte hans Broder, Hertug Frederik, sig dog i den følgende Tid 
stadig forurettet; han gjorde ogsaa Fordring paa Dele af Norge og 
af Danmark, uden dog at kunne sætte sine Fordringer igjennem. 
Efter den Tids Anskuelse havde han maaske ikke helt Uret, især 
da Forbundsakten i Bergen af Aar 1450 gav den afdøde Konges 
yngre Sønner Udsigt til Forsørgelse af Rigerne; men om en Deling 
af Landene kunde der efter dansk Ret ikke være Tale. I ethvert 
Tilfælde fremkom herved en Spaltning i Kongeslægten, der skaffede 
Kong H. mange Bryderier. Hans Regering var stadig optagen af 
Forholdet til Broderen og til Sverige. Ogsaa over for dette Land 
opgav han aldrig sin virkelige eller formentlige Ret; men Sværdet 
drog han først, da der 1497 var udbrudt indre Splid mellem Sten 
Sture og en Del af de verdslige eller gejstlige Stormænd. Efter
16 Aars trættende Underhandlinger førtes Kampen nu med stor 
Kraft og førte til, at Kongen endelig blev hyldet og kronet i 
Stockholm 26. Nov. 1497 som  Sveriges Konge. Maalet var saaledes 
naaet, de 3 Unionsriger vare atter samlede under én Konge; men 
det varede kun kort. Efter det uheldige Tog til Ditmarsken 1500 
fik Sten Sture atter Magten i Sverige. De følgende Aar af Kongens 
Regering vare derfor en uafbrudt Kamp om Gjenerobringen af Sverige, 
hvortil der kom Uroligheder i Norge og en ødelæggende Søkrig 
med Lybek, der ikke vilde opgive Handelen paa Sverige. 
Under disse Kampe viste Kongen stadig stor Udholdenhed, og 
blandt hans Fortjenester maa ikke glemmes, at han blev 
Gjenskaberen af en dansk Flaade. Men Unionens Gjenoprettelse 
oplevede han ikke.

I den indre Styrelse mærker man i meget en ny Tids Nærmelse. 
Jævn af Sæder, som Kongen var, viste han ikke ringe 
Interesse for Borgerstanden; ikke blot lod han, om end kun i
meget kort Tid, sin egen Søn opdrage i et borgerligt Hus, men 
ogsaa hans Love vidne om hans Iver for at bringe Orden og 
større Retssikkerhed i mange Forhold. De højere Stænder vare 
ham ikke ubetinget gunstig stemte. Kirken frygtede, især i hans 
tidligere Aar, for Overgreb; verdslige Klosterforleninger bleve 
hyppigere, og under de store Stridigheder, som Ærkebiskop Birger 
havde med det skaanske Aristokrati, mærker man ikke noget til
Kongens Indgriben; tvært imod søgte han selv at gjøre Kronens 
Ret til Ærkestolens vigtigste Ejendom, Øen Bornholm, gjældende, 
hvilket dog blev afværget. Ogsaa Adelen viste sig af og til 
misfornøjet. Strax efter Ditmarskertoget skulle Rigshofmesteren Poul
Laxmand og flere Adelsmænd have brugt ærerørige Udtryk om 
Kongen, ja beskyldtes endogsaa for at være traadte i Forbindelse 
med Sverige. I det hele taget optraadte H. ved enkelte Lejligheder
med Kraft mod ustyrlige Adelsmænd. Hans Adfærd mod 
Poul Laxmand, der efter at være bleven myrdet blev anklaget for 
Højforræderi og Majestætsforbrydelse, og hvis Godser alle 
konfiskeredes, kastede ikke uden Grund en Skygge paa Kongens 
Karakter, selv om Poul Laxmand maaske ikke har været helt uskyldig. 
Ogsaa flere andre Adelsmænd, som Rigsraaden Niels Hack og den 
norske Rigsraad Knud Alfsen, bleve dræbte, uden at der fulgte 
Straf efter. Vel er der ingen Grund til at anse Kongen for 
delagtig i disse Mord; men hvor stor Adelens Forbitrelse herover var, 
viste sig i de Klager, der efter hans Død fremførtes over, at 
Haandfæstningen i mange Punkter var overtraadt. I Danmark hævedes 
hans Minde imidlertid snart ved Sønnen Christian II's egenmægtige 
Færd, og man begyndte at se hen til Faderens Regeringstid som 
den gode gamle Tid, og han selv kom, maaske i højere Grad, end 
det i Virkeligheden var Tilfældet, til at staa for Erindringen som 
den milde og godmodige Fyrste i Modsætning til Sønnen. Hertil 
kom hans Jævnhed i Omgang, hans Danskhed som den første 
indfødte Konge siden Valdemar Atterdag, hans Interesse for Musik 
og lignende Adspredelser. Til Trods for alt dette sporer man dog 
allerede i hans Regeringstid adskillige Træk, der henlede Tanken 
paa Sønnen; men det er endnu kun den ringe Begyndelse; Nytidens 
store Krav havde endnu ikke ret gjort sig gjældende, og i det hele 
holdtes Uretfærdigheden og Vilkaarligheden nede ved Faderens 
medfødte Godmodighed, hvorom ogsaa de billedlige Fremstillinger, man 
har tilbage af Kongen, bære Vidnesbyrd. -- I Sverige derimod 
bedømte man Kong H. strængt; man klagede over Troløshed og
Brud paa indgaaede Løfter; men under de vanskelige og stadig 
vexlende Forhold i dette Land var det ofte næsten en Umulighed 
for de styrende at holde de mange forskjellige Løfter, der vare 
afpressede dem. Ogsaa fra Sverige lyder stærkest Spotten over
Kongens Forhold til en af Dronning Christines Hofdamer, Jomfru 
Edele Jernskjæg, der blev gift med Lensmanden paa Vordingborg 
Torbern Bille, uden at Kongens Forhold til hende derved afbrødes. 
Mere billigtænkende svenske Krønnikeskrivere, som den bekjendte 
Reformator Olaus Petri, indrømme dog, at Kongens Regering i 
Sverige i det hele var ulastelig; men det hadskeste Billede af Kongen 
udkastedes senere af den fordrevne svenske Ærkebiskop Johannes 
Magnus Gothus, hvilket atter fremkaldte Hans Svanings bekjendte 
Gjendrivelse og Skildring af Kongen, der blev Grundlaget for den 
senere Bedømmelse af Kongen i den danske Historie. Selv Svaning 
kan dog ikke ganske kaste Kjærlighedens Kaabe over Kongens 
Karakter, men fremhæver hans Melankoli, der dog mere synes at 
have været en Følge af forskjellige Handlinger (Renteskriveren 
Anders, Poul Laxmand) end Motivet til disse.

Kong H. døde i Aalborg 20. Febr. 1513, i sit 58 Aar, af en 
Sygdom, han havde paadraget sig ved, at hans Hest under en 
Rejse i Jylland var styrtet med ham ved Overgangen over den af 
Regnskyl stærkt opsvulmede Skjern Aa. Han begravedes i 
Graabrødrenes Klosterkirke i Odense, hvor hans Enke oprejste pragtfulde 
Mindesmærker over ham (nu i St. Knuds Kirke, jvfr. III, 573). -- 
Med sin Dronning havde han 5 Børn, af hvilke de 3 døde i en 
ung Alder; kun Sønnen Christian II og Datteren Elisabeth (IV, 495)
overlevede Forældrene.

Werlauff, Monumentet over Kong H. og Dronn. Christine i St. Knuds Kirke. 
Allen, De tre nord. Rigers Hist. I. 
C. Paludan-Müller, De første Konger af den oldenborgske Slægt.

A. Heise.



Hans, 1518-32, Christian II's og Dronning Elisabeths ældste Barn, 
fødtes 21. Febr. 1518 og fulgte 1523 Forældrene i Landflygtigheden. 
Han opdroges i Nederlandene, dels hos Forældrene, dels 
hos Dronningens Faster, Regentinde Margrethe, i Begyndelsen undervist 
af forskjellige danske Mænd (Claus Pedersen, Christiern Vinter, 
Poul Kempe), senere, da Børnene efter Dronningens Død i Jan. 
1526 vare tagne fra Faderen, af paalidelige katholske Lærere under 
Regentindens Opsyn. Han skildres som et opvakt og velbegavet 
Barn. Da Christian II drog til Norge, hvor han 5. Jan. 1532 i 
Oslo fik det norske Rigsraad til at anerkjende Sønnen som 
Arveherre og Konge efter Faderen, tog Kejser Carl V sin unge Søstersøn 
med sig til Regensburg, hvor han døde 11. Avg. 1532, en eller 
to Dage efter at Faderen var bleven indesluttet paa Sønderborg. 
Kejseren havde faaet den unge Prins meget kjær; hans tidlige Død
var til ubodelig Skade for Christian II's Sag. Han jordedes hos 
sin Moder i St. Petri Klosterkirke ved Gent, hvorfra Benene 1883 
førtes til St. Knuds Kirke i Odense.

A. Heise.



Hans, 1583-1602, yngste Søn af Kong Frederik II og Dronning Sophie, 
blev født 26. Juli 1583 paa Haderslevhus. Efter at 
hans Broder Christian IV's Opdragelse var afsluttet, havde han en 
Tid dennes Lærer Hans Mikkelsen til Præceptor. 1597 sendtes han 
til Universitetet i Strasburg for at studere, men han kan kun have 
været der kort og fulgte i de følgende Aar Christian IV paa flere 
Rejser, bl. a. 1598 til Ditmarsken og 1601 til Norge. I Nov. 1601 
blev han gjort væragtig af Kongen og foretog derpaa en Rejse til 
Tyskland, Frankrig og de spanske Nederlande; han opholdt sig 
nogen Tid ved Henrik IV's Hof og deltog derefter paa spansk 
Side i Belejringen af Ostende. Her fra kaldtes han dog snart hjem. 
Forhandlingerne mellem Christian IV og den russiske Zar Boris 
Feodorowitsch Godunov havde nemlig i Dec. 1601 ført til 
Afslutningen af en Overenskomst, hvorefter H. skulde ægte Zarens Datter 
Xenia og have store Besiddelser i Rusland. Der dreves nu med 
Kraft paa Forberedelserne til Bryllupsrejsen; Rigsraaden Axel Gyldenstjerne 
blev Hertugens Overhofmester, desuden skulde han ledsages 
af 2 andre Rigsraader, Axel Brahe og Christian Holck, og et Følge 
paa ikke mindre end 180 Personer. Fra begge Staters Side 
forbandtes der politiske Hensigter med det paatænkte Ægteskab; 
Christian IV havde tillige den Hensigt at affinde sin Broder med 
Hensyn til hans Arvekrav, og i. Avg. 1602 undertegnede H. ogsaa 
et Aktstykke, hvorved han til Gunst for Kongen gav Afkald paa 
al den Ret, han maatte have til en Del af Hertugdømmerne Slesvig 
og Holsten; til Gjengjæld lovede Kongen ham at bestride alle 
Udgifterne ved Rejsen og at betale ham 60000 Rdl. Samme Dag 
gik H. om Bord paa den Eskadre, der skulde føre ham til hans 
Bestemmelsessted; Christian IV skiltes fra ham med Taarer i Øjnene. 
10. Avg. kom han til Narva; Rejsen igjennem Rusland var forbunden 
med adskillige Besværligheder, og først 19. Sept. naaede han Moskov. 
Han modtoges med Venlighed af Zaren, men russisk Etikette 
spærrede ham Adgangen til at tale med eller endog se sin Brud, 
der omtales som en blændende Skjønhed. Tiden gik hen med 
vidtløftige Formaliteter; da blev Hertugen syg i Midten af Okt. Zaren 
fordoblede sin Venlighed, sendte ham sine tyske Læger og mere 
plagede end gavnede ham med uafbrudte Forespørgsler til hans
Befindende. 28. Okt. 1602 afgik han ved Døden; hans Lig bisattes 
i den tyske Kirke uden for Moskov. Først 1636 førtes det til 
Narva og der fra det følgende Aar til Danmark, hvor det fik Plads 
i Roskilde Domkirke.

Hist. Calender I, 73 ff.

J. A. Fridericia.



Hans, Prins af Glücksborg, f. 1825. 
H., 6. Søn af Hertug Frederik Vilhelm Poul Leopold af Glücksborg og Caroline Louise 
af Hessen og yngre Broder til Kong Christian IX, er født 5. Dec. 
1825 paa Gottorp Slot og døbt med Navnet Johan, opkaldt efter 
sin Stamfader Hertug Hans den yngre. Efter at Christian VIII 1842
havde bestemt, at Prinsen skulde træde i preussisk Militærtjeneste, 
tog han samme Foraar Officersexamen i Berlin og udnævntes 
20. Juni til Sekondlieutenant i det 27. preussiske Infanteriregiment 
i Magdeburg. Her gjorde han Tjeneste i 2 Aar, studerede 1844-46 
i 3 Semestre Cameralia ved Bonns Universitet og kom 1847 til det 
preussiske Gardedragonregiment i Berlin. Med dette deltog han i 
Undertrykkelsen af Opstanden i Berlin 1848, gjorde derefter Tjeneste 
ved forskjellige Afdelinger, avancerede 1854 til Ritmester og blev
Aaret efter sat à la suite med Majors Karakter. Han tog nu 
Ophold i Danmark. 1862 blev der med Kong Carl XV truffet Aftale 
om Prinsens Ansættelse i den svenske Hær, hvorpaa han efter 
Frederik VII's Løfte skulde være overgaaet i den danske Hær. 
Men da Prins Vilhelm modtog den græske Krone, bestemte Frederik VII, 
at Prins H. skulde ledsage den unge Konge til Grækenland. 
Ogsaa denne Plans Udførelse blev forhindret ved Kongens 
Død. Da Krigen udbrød 1864, forlangte og fik H. sin Afsked i 
Preussen og blev 29. Febr. af sin Broder Kongen udnævnt til
Oberstlieutenant à la suite i Kavalleriet og 9. Marts til Elefantridder. Han 
repræsenterede Kongen ved Prinsen af Wales' ældste Søns Daab 
10. Marts i London, hvor han traf sammen med Kong Leopold I 
af Belgien, og blev som Følge heraf ud paa Sommeren sendt til
Brüssel for at formaa Kong Leopold til at intervenere i den 
dansk-tyske Strid til Gunst for Danmark. 1865 udnævntes han til Oberst, 
1867 til Generalmajor. Fra Marts til Nov. 1867 forestod han 
Regentskabet i Grækenland under Kong Georgs første Fraværelse fra 
Landet paa en Tid, da Forholdene vare særdeles vanskelige paa 
Grund af den kretensiske Opstand.

H. R. Hiort-Lorenzen.



Hans (den ældre), Hertug af Slesvig og Holsten, 1521-80. 
Hertug Hans (han skriver sig selv Johanns) var ældste Søn af 
Kong Frederik I og hans anden Hustru, Dronning Sophie, og fødtes 
29. Juni 1521. Allerede som 5 Aars Dreng fik han den bekjendte
Peter Svave til Lærer; han var en velstuderet pommersk Adelsmand, 
der i Wittenberg havde sluttet sig nøje til Luther og derpaa var 
traadt i Kong Frederiks Tjeneste; han var baade Diplomat, 
Professor ved Universitetet i Kjøbenhavn og Sønnens «Skolemester»; 
en Medhjælper, Hermann Bonn, udførte den daglige Lærergjerning,
især naar Peter Svave var fraværende i diplomatiske Ærender.

Hertug H. syntes bestemt til at spille en større Rolle end den, 
som i Virkeligheden senere tilfaldt ham. Det danske Rigsraad, som 
havde lovet Kongen at tage en af hans Sønner til Konge efter hans 
Død, ønskede ikke at kaare den ældste, Hertug Christian, da han 
ved Faderens Tronbestigelse alt havde naaet den voxne Alder og 
ikke lagde Skjul paa sit udanske Sindelag. Rimeligvis har ogsaa 
Dronningen søgt at virke for sin Søn med Tilsidesættelse af den 
18 Aar ældre Broder. Alt i Aaret 1528 henvendte Rigsraadet sig 
til Kongen for at opfordre ham til at sende den da 7aarige Prins 
til Kongeriget, men først flere Aar senere, som det synes i 
Foraaret 1531, blev der gjort Alvor af dette Skridt. Hertug H. havde 
fra nu af Ophold paa Kjøbenhavns Slot og fik en kongelig 
Opfostring sammen med danske Adelsmænds Sønner; Peter Svave var 
den Gang Universitetets Rektor. Noget senere, som det synes 
henimod Slutningen af 1532, udnævntes Ridderen Oluf Nielsen 
Rosenkrantz til Vallø til hans Hofmester; han var en Mand af den 
gamle Skole og ivrig Katholik, men havde altid været Kong 
Frederik hengiven. Rimeligvis var denne Udnævnelse fremkaldt
ved Forhandlinger med Rigsraadet, hvis Flertal var katholsk, men 
nu efter Kong Christian II's Fængsling og hans eneste Søns Død 
var villigt til formelt at vælge H. til Tronfølger; det blev bestemt 
at holde en fælles dansk-norsk Herredag i Juni 1533 i Nyborg,
blandt andet for at foretage dette Valg. Før dette kunde ske, 
døde imidlertid Kong Frederik paa Gottorp (10. April), hvorefter 
de østdanske Rigsraader holdt et foreløbigt Møde i Kjøbenhavn. 
Hertug H. rettede her en Skrivelse til de forsamlede Raader, i 
hvilken han helt lagde sin Sag i deres Haand,
saaledes som hans Fader havde paalagt ham, og disse
skreve atter i hans Navn til Biskoppen i Slesvig og
Hertugdømmernes Raad om at varetage hans Arveret til
disse. Hertug Christian optraadte imidlertid med den
største Loyalitet mod sine yngre Brødre, i det han
strax tog Landene i Besiddelse til fælles Haand og paa
den kort efter indkaldte Landdag lod sig hylde i eget
og alle 3 Brødres Navn. Samme Loyalitet viste han over
for Kongerigerne, i det han beskikkede Landmarskallen
Melchior Rantzau og Ridderen Wulf Pogwisch til at
møde paa Herredagen, der i Juni afholdtes i Kjøbenhavn
uden de norske Raaders Deltagelse, for at opfordre
denne til at vælge en af den afdøde Konges Sønner,
-- foretrak de H., som var hos dem, tilbød han at
overtage Formynderstyrelsen i Forening med Raadet. Som
bekjendt udsattes imidlertid Kongevalget til et senere
Møde, og Hertug H. fjærnedes fra Hovedstaden, i det
hans Hofmester beskikkedes til Lensmand i Nyborg,
hvorhen Prinsen fulgte ham.

Her var han i det følgende Aar, indtil Efterretningen
om Kjøbenhavns Indtagelse i Juli 1534 kom til Fyn;
da førte Oluf Rosenkrantz ham tillige med Peter
Svave og hans adelige Tjenere til Sønderborg; de
droge gjennem Fyn, forklædte som Bønder. I de samme
Dage gik Udsigten til en Gang at bestige Tronen tabt
for ham, i det de protestantiske Rigsraader vare
traadte i Underhandling med Hertug Christian og under
Indtrykket af Begivenhederne paa Sjælland valgte ham
til Konge. Da denne efter Krigens Slutning foreslog
sin Broder til Tronfølger, nægtede Rigsraadet at gaa
ind herpaa og kaarede Kongens Søn Frederik (II). I
Foraaret 1537 var Peter Svave fratraadt sin Stilling
som Lærer, og H. opholdt sig hos Hertug Albrecht af 
Preussen fra Efteraaret 1536. Svave
takker ham i et Brev for den Anbefaling til Kongen,
som han har givet ham, og beder ham vedligeholde sine
Kundskaber i Latin ved Siden af de Færdigheder, han
videre skal tilegne sig. I det følgende Aar fulgte
han sin Broder til Forhandlingerne i Schmalkalden,
og rimeligvis her fra begav han sig til sin Søsters
Mand, Hertug Albrecht af Preussen, i Kønigsberg,
hos hvem han yderligere skulde uddannes i ridderlige
Færdigheder.

Til Julen 1542 vendte H. tilbage til
Hertugdømmerne, ledsaget af nogle preussiske Raader,
ligesom ogsaa den yngre Broder Adolf nu kom hjem fra
Kejserens Hof. Efter Nytaar holdtes der
et Møde med Hertugdømmernes Raader tillige med tilkaldte Rigsraader, 
i det Kongen vilde foreslaa en Deling af Hertugdømmerne. 
Denne blev dog endnu opsat indtil videre, dels fordi der truede 
nye Farer fra Kejserens Side, dels fordi de unge Herrer kjendte
saa lidt til deres Land; det blev derimod bestemt, at de nu skulde 
blive i Landet og have fælles Husholdning, hvorhos H. skulde være 
Statholder og forestaa Styrelsen i Kongens Navn. Den første Kopibog
over hans udfærdigede Regeringsbreve er indrettet i Rensborg 
Søndagen Invocavit (11. Febr.) 1543. Den følgende Tid gik med 
stadigt Krigsberedskab, indtil Freden i Speier 23. Maj 1544 gjorde 
en Ende paa Stridighederne med Carl V. Samme Sommer foretoges
Hertugdømmernes Deling paa en Landdag i Rensborg 9. Avg. 

Ved Delingen fik Hertug H. sin Hovedlod i Nordslesvig: 
Haderslev, Tørning og Tønder Len med Løgum Kloster. Dertil 
Øerne Nordstrand og Femern samt Rensborg Amt og Bordesholm 
Kloster i Holsten. Han tog Bopæl paa Haderslevhus, et lille Slot 
vest for Staden, det samme, paa hvilket hans Farfader, Christian I,
havde modtaget Danmarks Krone. Som Hertug indtog han en 
mæglende Stilling mellem sine Brødre, den retsindige Christian III 
og den stridbare Adolf af Gottorp, og ved sin Opfostring i 
Danmark blev han efter Samtidens Vidnesbyrd «et Baand mellem 
Danmark og Holsten». Han var dog ingenlunde ligegyldig for sine
egne Interesser, men forfulgte dem med Ihærdighed; saaledes drog 
han Femern fra Fyns og Tørning Len fra Ribe Stift; han 
modsatte sig i mange Aar Anerkjendelsen af sin Lenspligt til Riget, 
og han deltog i Erobringen og Delingen af Ditmarsken (1559). I 
det hele var han dog en fredsommelig og retsindig Mand, der med 
stort Alvor tog sig af sine Undersaatter og med Iver sørgede for 
deres timelige og aandelige Vel. Retsforfatningen var stadig 
Gjenstand for hans Omsorg; baade Femern og Nordstrand fik en ny 
Landret, som afskaffede mange gamle Misbrug, og talrige Forordninger 
udgik for de andre Dele af hans lille Hertugdømme. Ved 
Siden heraf tog han sig med Iver af Kirkeforholdene og 
Skolevæsenet; han oprettede et Gymnasium i Haderslev, og Klosteret i
Bordesholm omdannedes til et Pædagogium; dets Midler bleve senere 
Grundlag for Universitetet i Kiel. Ogsaa Fattigplejen tog han sig 
af, og Kollegiatgodset i Haderslev henlagdes til et Hospital. Hans 
Regering har i det hele en ikke ringe Lighed med Broderens i
Danmark; de hørte til den Slægt af Regenter, der var opvoxet i 
Reformationens strænge Aand.
Hans private Liv synes at have været en Blanding af gammeldags 
Tarvelighed og Renæssancetidens solide Livsglæde. Han naaede 
aldrig at blive gift; i hans Ungdom var der Tale om flere fornemme 
Partier, bl. a. med Maria Stuart; senere slog han sig til Ro, indtil 
han efter Broderens Død tænkte paa at ægte hans Enke, Dronning 
Dorothea, der var 10 Aar ældre end han. De vare selv enige om 
Sagen, men bøjede sig for de kirkelige Betænkeligheder og hendes
Børns Uvilje. Ved samme Tid byggede H. sig et nyt Slot i 
Haderslev, paa Holmen «Naffet» øst for Byen (1557-62); det 
kaldtes i hans Tid «Hansborg», senere Haderslevhus. Med 
Dronningen, der havde sit Sæde paa Koldinghus og Sønderborg, stod 
han i stadig venskabelig Forbindelse.

Lensforhandlingerne med Kongen, der vare paabegyndte 1546, 
fortsattes i de følgende Aar og endte omsider med Forliget i 
Odense 20. Marts 1579, hvorved Hertugerne anerkjendte deres 
Lenspligt og fastsloge Begrænsningerne for Slægtens Arveret til 
Sønderjylland. Forleningen fandt Sted Aaret efter i Odense (3. Maj 
1580). Ved denne Lejlighed bleve Lensfanerne baarne frem af 
Hertugernes Repræsentanter; den, som særlig gjaldt Hertug H., var ved 
en Forseelse slaaet galt paa Stangen, saa Vaabenmærket stod paa 
Hovedet. Deraf spaaede man ham efter Middelalderens Symbolik 
en snarlig Død. Samme Efteraar hensov han uden foregaaende 
Sygdom, Natten mellem 1. og 2. Okt. (1580). Han jordfæstedes i 
Slesvig Domkirke ved Siden af sin Fader, Kong Frederik I. 
Stridighederne om hans Arv endte med, at Broderen, Hertug Adolf, fik 
alt Løsøret, medens Lensgodset deltes mellem ham og Kong Frederik II
(19. Sept. 1581).

Hist. Tidsskr. 4. R. VI.
Kirkehist. Saml. 3. R. I. 
Zeitschrift f. Schlesw.-Holst.-Lauenb. Gesch. XVI og XVII.

A. D. Jørgensen.



Hans (den yngre), Hertug af Sønderborg, 1545-1622,
Søn af Kong Christian III og Dronning Dorothea og født paa Koldinghus 
25. Marts 1545. Sammen med sin ældre Broder Magnus havde han 
til «Tugtemestre» Tyskeren Lucas Bacmeister (I, 392) og den danske 
Kasper Mule, senere Domprovst i Ribe. Han forblev efter Faderens
Død (1559) hos sin Moder, der havde Enkesæde paa Koldinghus 
og Sønderborg, indtil Broderen Kong Frederik II 27. Jan. 1564 
sluttede en Overenskomst med ham om deres Fædrenearv i 
Hertugdømmerne; H. fik en Tredjedel af den kongelige Del, bestaaende 
af Als, Ærø og Sundeved i Slesvig og Pløen i Holsten, henholdsvis 
Moderens og Farmoderens Enkesæde, samt Klosteret Ahrensbøk, 
der endnu var beboet af Munke. Foreløbig maatte han altsaa lade 
sig nøje med det aarlige Deputat, som Kongen paatog sig i Vederlag, 
8000 Mark lybsk for Als og 1396 Mark for Pløen, medens
Landdagen bestemt nægtede at anerkjende ham som regerende 
Herre. Han drog derpaa udenlands og opholdt sig med et Følge 
af 5 Adelsmænd bl. a. hos sin Svoger Kurfyrst August af Sachsen. 
I Aaret 1568 døde hans Farmoder, og han tiltraadte nu sin Arv i 
Holsten og indgik 19. Sept. s. A. Ægteskab med Elisabeth af
Brunsvig-Grubenhagen. 1571 døde Moderen, hvorefter Als tilfaldt 
ham. 10 Aar efter kom hertil ved Skiftet efter Hans den ældre 
Ryd Kloster i Slesvig og Reinfeld i Holsten.

H. var i høj Grad betaget af hin Tids Mani for at samle 
Bøndergods og afrunde sine Besiddelser, og han foretog derfor en 
Række Mageskifter af Strøgods, ligesom han i en Række Aar 
forfulgte det Maal at kjøbe Adelen ud, især af Als og Sundeved. 
Saaledes erhvervede han Rønhave, Gammelgaard, Rumohrsgaard, 
Østerholm og Melsgaard paa Als, Ballegaard og Avnbøllund i 
Sundeved, Lundsgaard, Nybøl, Nørgaard og Unnevad i Angel 
foruden mange andre Ejendomme. End videre lod han i Sundeved 
oprette 2 nye Avlsgaarde, Sandbjærg og Skjelgaard, paa Kegenæs, 
der den Gang var en eneste Skov, Hjortholm. Ryd Kloster lod
han nedrive og Slottet Glücksborg opføre paa dets Sted. Ogsaa i 
Holsten foretog han store Udvidelser. I sit Testamente opregner 
han Godskjøb til o. 700000 Rdl.s Værdi. Dertil kom, at han lod 
Skove rydde og nedlagde Bøndergaarde for at udvide Hovedgaardenes
Drift; den tidligere frie Bondestand i hans Amter blev 
tvungen til Hoveri og bunden til Stavnen paa en Maade, som hidtil 
havde været ukjendt.

Med en lignende Energi, men mindre Held, arbejdede han for 
sin Anerkjendelse i Lighed med «de regerende Herrer», som Kongen 
og Hertugen af Gottorp kaldtes. Ligesom Landdagen nægtede at
hylde ham, saaledes var han bleven udelukket fra Hertugdømmernes 
«Fællesregering», og Forliget i Odense, som ordnede Lensforholdet 
og Arveretten (1579), sluttedes uden hans Deltagelse. Derved var
hans Arveret til Sønderjylland tabt for hele den Tid, i hvilken der 
levede Mænd af Kongens og Gottorpernes Slægt. Det samme blev i 
Virkeligheden Tilfældet for Holstens Vedkommende, skjønt han 
opnaaede kejserlige Domme i modsat Retning, hvorimod det 
lykkedes ham at erhverve samme Arveadkomst til Oldenborg
og Delmenhorst som de regerende Linjer.

Af sit første Ægteskab havde Hertug H. 14 Børn; deres Moder 
døde 11. Febr. 1586. Derefter ægtede han 14. Febr. 1588 Agnes 
Hedevig af Anhalt, der var næppe 15 Aar gammel og ikke des 
mindre Enke efter Kurfyrst August af Sachsen. Hun fødte ham 9 
Børn og døde 3. Nov. 1616. Af de 23 Børn vare 11 Sønner. Ved 
Testamente delte han sine Lande i 5 smaa Fyrstendømmer: Ærø, 
Sønderborg, Nørborg, Glücksborg  og Pløen, hvorved enhver Udsigt 
til at hævde Slægtens Jævnbyrdighed med de regerende Herrer gik 
tabt. Han døde paa Glücksborg 9. Okt. 1622. Ved hans Bisættelse
i Sønderborg Slotskapel vare Kong Christian IV og hans ældste 
Søn tilstede.

Gude, Halbinsel Sundewitt S. 136 ff. 
F. v. Krogh, Gesch. des Hauses Holstein-Sonderburg S. 7 ff. 
Allg. Deutsche Biographie XIV. 
Saml. t. Jydsk Hist. og Topogr. X, 305 ff.

A. D. Jørgensen.



Hans Adolf, Hertug af Gottorp, d. 1616, s. Johan Adolf.

 Hertug af Nørborg, 1576-1624, Søn af Hertug Hans den yngre og Elisabeth af Brunsvig-Grubenhagen">

Hans Adolf, Hertug af Nørborg, 1576-1624, 
Søn af ovennævnte Hertug Hans den yngre og Elisabeth af Brunsvig-Grubenhagen 
og født 17. Sept. 1576 i Sønderborg. Han opdroges indtil 
det 20. Aar hos sin Morbroder Hertug Philip og gjorde derpaa
en Udenlandsrejse til Tyskland, Italien og Malta med Lic. jur. 
B. Tegge og til Holland, Frankrig og England med den danske 
Adelsmand Henrik Lange. 1600 tog han Krigstjeneste under Morits 
af Oranien og deltog med Hæder i Slaget ved Ostende, hvorpaa
han gik til Sverige for at tjene under Hertug Carl (IX), der var 
gift med en gottorpsk Prinsesse. Han blev Oberst og en kort Tid 
Gouvernør i Lifland (1601-2). Derefter stod han en kort Tid i 
østerrigsk Tjeneste i Kampen mod Tyrkerne. 1609 traadte han
atter i svensk Tjeneste, men forblev der kun et Aars Tid, vel 
nærmest fordi Kalmarkrigen med Danmark kom til Udbrud. I de 
følgende Aar opholdt han sig skiftevis ved forskjellige Slægtninges 
Hof, indtil han ved Faderens Død 1622 tiltraadte sin Arv paa Als,
Nørborg med Nørreherred og Ballegaard i Sundeved. Han døde 
ugift 21. Febr. 1624. Sit lille Fyrstendømme delte han mellem 
Brødrene Alexander af Sønderborg og den af Faderen indsatte 
Arving Frederik, men denne Bestemmelse blev ikke godkjendt af 
Slægten, og kun Rumohrsgaard kom til Sønderborg.

Lackmann, Einleit. zur Schlesw.-Holst. Hist. II, 624. 636 ff.

A. D. Jørgensen.



Hans Adolf, Hertug af Pløen, d. 1704, s. Johan Adolf.



Hans Christian, Hertug af Sønderborg, 1607-53, 
ældste Søn af Hertug Alexander (I, 177) og Dorothea af Schwarzburg og født 
26. April 1607. Pinselørdag 12. Maj 1627, Dagen før sin Død, 
gjorde Faderen Testamente og indsatte herved H. C. til eneste
Arving af sit Len, hvilket han ogsaa kundgjorde for sin forsamlede 
Familie og de tilstedeværende Tjenere. Enken overtog dog Lenets 
Styrelse, indtil Brødrene under 17. Dec. 1633 bragte Faderens
Testamente til Udførelse ved en Arveoverenskomst, der paalagde H. C. 
Udredelsen af store aarlige Deputater til Moderen, Søsteren og de 
6 Brødre (8600 Rdl.) foruden Damernes standsmæssige Underhold 
paa Sønderborg Slot med 24 adelige og uadelige Folk. Dertil kom, 
at Lenet var i høj Grad forgjældet. Kort efter, 6. Febr. 1634, fik 
Brødrene ved Forliget i Ekernførde en Fjerdedel af Ærø, Gudsgave 
Len, i Arv efter deres Farbroder Christian; det blev lagt til Sønderborg, 
og der optoges strax efter et stort Laan paa det. 4. Nov. 
s. A. ægtede H. C. Anna af Delmenhorst, Datter af Grev Anton II. 
Han døde 30. Juni 1653 og efterlod sit Len i en uhjælpelig Gjæld 
og Pengenød. Enken styrede det som Formynderske for sin 
umyndige Søn Christian Adolf, der forlenedes i Nov. 1663. Hun havde 
sit Enkesæde paa Gammelgaard og døde 12. Dec. 1668.

A. D. Jørgensen.



Hansdatter, Dorthe, 1657-1711, Hospitals- og Legatstifterinde, 
var født i Gudbjærg Præstegaard paa Fyn 3. Maj 1657 og 
Datter af Præsten Hans Nielsen Lotterup og Hustru Anna Christensdatter. 
I 1669 kom hun i Huset hos sin ældre Søster Karen Hansdatter,
der var gift med Præsten Niels Madsen i Gudme, og senere 
til en Faster i Horsens. 14. Nov. 1680 ægtede hun Anders Jensen 
Thonboe, Handelsmand i Horsens (f. 1648 d. 29. Juli 1697); han 
byggede i 1694 Hanstedgaard, som D. H., efter at være bleven 
Enke og efter 21. Dec. 1704 at have mistet sin sidste Søn, lod 
indrette til et Hospital for 24 Personer, og til hvilket hun skjænkede 
det meste af sit Gods; noget af dette tilfaldt Universitetet og Horsens
By. D. H. døde i Horsens 25. Jan. 1711 og ligger begravet i 
Hansted Kirke.

Hofman, Fundat. II,  302 ff.

F. J. Meier.



Hansen, jvfr. Hanssen.



Hansen, Adolf Heinrich, s. under Hansen, Heinrich.



Hansen, Adolf Marius, f. 1850, Litteraturhistoriker. 
Han fødtes i Kjøbenhavn 6. Juni 1850; Forældrene vare Kobberstikker,
senere Fotograf, Anders H. og Marie f. Krogh. 1868 dimitteredes 
H. fra Borgerdydskolen paa Christianshavn og begyndte derpaa en 
Privatlærervirksomhed, som han senere omtrent bestandig har fortsat; 
medens han 1875 underkastede sig Magisterkonferens i Engelsk,
særlig Litteraturhistorie, og 1883 erhvervede den filosofiske Doktorgrad 
ved Afhandlingen: «Addison som litterær Kritiker». Senere 
har han holdt Universitetsforelæsninger, i flere Semestre, over 
engelsk Sprog og Litteratur, og han er bleven beskikket til fast 
Censor ved den almindelige Forberedelsesexamen. Han har oversat 
Byrons «Childe Harold» (1880) og Shakspeares Sonetter (1885) samt 
er Forfatter til et Par mindre Afhandlinger og Udgiver af en Del 
engelske Skolebøger. H. blev gift 1883 med Franciska Josephine Sander.

Universitetsprogram 1883.

E. Gigas.



Hansen, Agnes Charlotte Dagmar, f. 1865, Pianistinde. 
Agnes H. er født i Kjøbenhavn 19. Febr. 1865, Datter af Musiklærer 
Carl Emilius H. og Charlotte Rebecca f. Petersen og Søster
til ndfr. nævnte Robert H. Hun fik sin første og væsentligste 
musikalske Undervisning af sin Fader, spillede dernæst 1/2 Aar med 
Neupert og besøgte i 1880-81 Musikkonservatoriet, hvor E. Helsted 
var hendes Lærer. Allerede 8 Aar gammel vakte hun ved en 
Koncert i Studenterforeningen 28. Marts 1873, hvor hun optraadte 
sammen med sin Broder, Opmærksomhed ved stor Sikkerhed og 
Færdighed; i 1882 optraadte hun første Gang i Musikforeningen, 
og siden den Tid har hun været en væsentlig Støtte for Kammermusikken 
i Kjøbenhavn og har medvirket ved en Mængde Koncerter,
hvor hendes gjennemmusikalske Foredrag altid har været 
hørt med Fornøjelse. 31. Maj 1892 ægtede hun Grosserer Siegfred 
Adler. - En Faster til A. H., Louise Amalie Hansen, Datter af 
Barber Claus H. og Sophie Frederikke f. Schillinger, f. i Kjøbenhavn
14. April 1828, optraadte paa Koncerter i 1848 og 1849 som 
Violinistinde og gjorde stor Lykke ved sin Færdighed og smukke 
Tone. Hun var Elev af Ernst, der i 1843 og 1847 gjæstede Danmark. 
22. Juli 1856 ægtede hun Præsten Gustav Albert Vilhelm 
Hasselriis i Husum og døde 9. Nov. 1879.

Schytte, Musiklex.

G. St. Bricka.



Hansen, Aksel Christian, f. 1853, Billedhugger. 
H., født i Odense 2. Sept. 1853, Søn af Snedkermester Wilhelm H., har 
trods, sin forholdsvis unge Alder allerede udfoldet en betydelig 
Virksomhed, og de mange Bestillinger paa Skulpturer til offentlige
Bygningers Udsmykning, der ere blevne ham til Del, tale tilstrækkelig 
for hans Værd som Kunstner. Af Saadanne skulle blot nævnes 
Figurerne til Raadhuset i Odense, Kirkefaderen Ambrosius til 
Marmorkirken, Christusstatuen paa Jesuskirken i Valby og de 4 
kolossale Figurer til det nye Kunstmusæums Facade. H. har ogsaa 
udført en større Række Buster og Portrætmedailloner, prægede af 
stort Liv og fortrinlig Lighed. Kunstnerens interessanteste og mest 
karakteristiske Buste er Docent Fjords, og hans Broncestatue af 
denne Videnskabsmand er opstillet foran Forsøgslaboratoriet. Den 
kgl. Skulptursamling ejer H.s store Hautrelief i Bronce: «Christus
bespottes af Jøderne». H., der har foretaget flere Studierejser 
til Udlandet og besøgt Italien 1888-89 med det Anckerske Legat, 
ægtede 1884 Ellen Margrethe Smith, Datter af Professor Henrik S.

H. R. Baumann.



Hansen, Albert, --1593? Biskop, 
er født i Kjøbenhavn og Søn af Professor, senere Biskop, Hans Albertsen (I, 172). 
1576 blev han Skolemester i Helsingør, hvor han 1580 med sine Disciple 
opførte Skuespil for Byens Borgere. S. A. tog han Magistergraden,
og 1582 blev han Præst ved Nicolai Kirke i Kjøbenhavn. 1584 
blev han, som det synes meget imod sin Vilje, kaldet til 
Hofprædikant og Præst for Slotsmenigheden ved Frederiksborg Slot. 
1586 forflyttedes han til Kjøbenhavn som Hofpræst hos Frederik II. 
1588 fulgte han Kongen til Antvorskov, var tilstede ved hans 
Dødsleje og holdt Sørgetalen, førend Kongeliget udførtes til Roskilde. 
Efter Kongens Død vedblev han at virke som Hofpræst for 
Enkedronning Sophie og den unge Kong Christian IV. 1590, medens 
Sjællands Bispestol stod ledig, varetog han en Del af de 
Forretninger, der ellers paahvilede Biskoppen, og udarbejdede 
Dispositionerne til Bededagstexterne for det følgende Aar. 1591 blev han 
af Formynderregeringen, som det synes uden forudgaaet Valg af 
vedkommende Stiftsgejstlighed, udnævnt til Biskop i Aarhus, hvor 
han dog allerede døde 21. Febr. 1593. Han var, hvad der ellers
er usædvanligt paa den Tid, allerede gift som Skolemester, i det 
han 1578 holdt Bryllup i Helsingør.

Kirkehist. Saml. 3. R. II, 303 ff. og IV, 323 ff.

S. M. Gjellerup.



Hansen, Aleth Sophus, 1817-89, Præst, Minister,
er født i Rudkjøbing 21. Febr. 1817. Forældrene vare Kjøbmand Christen 
Ravn H. og Cathrine f. Basballe. Han blev Student fra Sorø. 1835, 
tog theologisk Embedsexamen 1840, hvorefter han blev Alumnus 
paa Borchs Kollegium. 1845-47 deltog han som Skibspræst i 
Korvetten «Galatheas» Jordomsejling. Han havde faaet det Hverv 
at gjøre Indkjøb for Ethnografisk Musæum, og selv samlede han 
Bøger, trykte i Indien og paa Sydhavsøerne, samt kinesiske Skrifter, 
hvilke han siden skjænkede det kongl. Bibliothek. Efter 
Hjemkomsten blev han 1848 Kateket i Hjørring og 1850 Sognepræst i 
Husby i Flensborg Provsti. 1854 valgtes han af Gejstligheden til 
Stændersuppleant, og da den Deputerede, Lic. theol. Hagerup, blev 
syg, deltog han i Stænderforsamlingerne 1855, 56, 57 og 60, hvor 
han var et anset, om end sjældnere fremtrædende, Medlem af den 
danske Minoritet. 1856 blev han Provst for Flensborg Amt 
og de blandede Sogne i Gottorps Provsti, 1858 Sognepræst i 
Grumtofte i Angel og 1860 Provst for hele Gottorp Provsti. Det var 
en vanskelig Stilling at være Provst i Slesvigs blandede Distrikter, 
men den Sindighed, hvormed han optraadte, og hans milde, rolige 
Væsen hjalp ham over Vanskelighederne. Selvfølgelig kunde en 
Præst, der havde deltaget i politisk Virksomhed, ikke blive i Slesvig 
efter 1864; han blev strax afsat og foretog derefter 1865-66 
en Rejse til Italien. Efter Hjemkomsten blev han 1866 Sognepræst 
i Ferslev og Vellerup i Horns Herred.

Det kom vistnok ganske uventet for de fleste, da han 15. Marts 
1868 udnævntes til Kultusminister. Forhandlingerne om Valgmenighedsloven
satte den Gang Sindene i en stor Bevægelse i alle kirkelige 
Kredse, Adresser for og imod strømmede ind til Ministeriet 
og Rigsdagen, men det store Flertal af Gejstligheden var uvillig 
stemt mod Loven, og særlig gjaldt dette om Biskopperne, der indgave
en Adresse til Landstinget af en saadan Natur, at den maatte 
betragtes som et Mistillidsvotum mod deres Kollega P. C. Kierkegaard, 
der som Kultusminister havde paataget sig at gjennemføre 
Lovforslaget. En saadan Storm var for meget for en Mand af 
Kierkegaards nervøse Natur og med hans ængstelige Samvittighedsfuldhed; 
han tog sin Afsked midt under Forhandlingerne, og Ministeriet 
Frijs, hvis Chef under disse mere og mere synes at være 
bleven overbevist om Lovens Retfærdighed og Nødvendighed, stod 
uden Kultusminister. Den heftige Opposition fra Gejstlighedens 
Side gjorde det ønskeligt at finde en gejstlig Mand til denne Plads, 
og der var ikke mange at vælge imellem; H. havde i Sorø gaaet 
i Skole med Konseilspræsidenten, han var jo desuden ikke fremmed 
for politisk Virksomhed, og Valget faldt da paa ham.

Uagtet han ellers vistnok ikke kunde regnes mellem Grundtvigs 
Disciple, nærede han fuld Overbevisning om Lovens Nødvendighed 
og Billighed. Men det var ingen let Sag at skulle overvinde 
den Modstand, den mødte i Landstinget, hvor det med rette 
blev fremhævet, at den i Virkeligheden var en Lejlighedslov, 
fremkaldt ved et enkelt Tilfælde (Birkedals Afskedigelse). Det var intet 
Under, at han, da en Maaned efter hans Tiltrædelse det afgjørende 
Slag stod i Landstinget, ikke sejrede i Debatten over for dettes 
slagfærdige Medlemmer. Lovens Vedtagelse blev ikke sat igjennem af 
ham, men af Konseilspræsidenten, der gjorde den til et Kabinetsspørgsmaal. 
Denne Sejer skulde derfor ikke styrke H.s Stilling, 
og 22. Sept. 1869 udtraadte han af Ministeriet.

Efter en Rejse til Schweits ansattes han 1870 som Sognepræst 
for Ledøje og Smørum i Kjøbenhavns Amt. Her fra tog han sin 
Afsked 1881, da Asthma gjorde ham det umuligt at besørge sit 
Embede. Endnu en Gang rejste han til Syden, denne Gang til 
Sydfrankrig. Denne saa vel som den tidligere Rejse foretoges især 
for hans Børns Skyld, da disse lede af Brystsvaghed; baade en Søn 
og en Datter ere døde paa Rejserne. -- Han ægtede 1845 Caroline 
Juliette Muderspach (f. 2. Febr. 1819), Datter af Lieutenant og 
Krudtmester F. Chr. M. paa Frederiksværk og Ane Marie f. Weischer. 
Hun døde 9. Okt. 1881. Selv bukkede han under for sin gamle
Sygdom i Kjøbenhavn 24. Dec. 1889.

De mange Rejser, H. foretog, havde skaffet ham en stor 
Færdighed i at tale forskjellige levende Sprog; han var en god 
Iagttager og havde samlet mange Kundskaber, der gave ham et 
videre Syn, end det i Regelen falder i deres Lod, der ere bundne 
til et enkelt Sted. Som Præst nød han med rette høj Agtelse, 
og som næsten alle, der have været ansatte i Slesvig, saa han hen
til denne Tid som den bedste Del af sit Liv og blev til det sidste 
ved med Haab og Sorg at følge de danske Slesvigeres Kamp for 
at bevare deres Sprog.

Illustr. Tid. XXXI, Nr. 14.
Elvius, Danmarks Præstehist. 1869-84 S. 325. 
Erslew, Forf. Lex.

L. Koch.



Hansen, Andreas, 1818-84, Gaardejer og Politiker,
født 7. Okt. 1818 i Grumby i Angel, blev Gaardejer efter sin Fader og 
fremtraadte først i det offentlige Liv, da han 1853 blev Medlem af 
den slesvigske Stænderforsamling og strax stillede Krav paa 
Sprogreskripternes Tilbagekaldelse. H. gav paa ny Møde 1856-57 og 
1860, var i den sidste Samling Vicepræsident og en. af det tyske 
Flertals Ledere, gjorde gjentagne Gange de voldsomste Angreb paa 
Sproganordningerne og paa Embedsmændene, især Præsterne, og 
protesterede imod, at Slesvig var et dansk Hertugdømme, og at 
Rigsraadets Beslutninger vedrørte det. 1859 valgtes H. til Medlem
af Rigsraadet, optraadte ligeledes her med Indsigelse mod dets 
Lovlighed og nægtede til sidst at give Møde, hvorfor han 1862 
udstødtes af Forsamlingen. Ogsaa var det ham, som gav Tegnet 
til Flertallets Sprængning af den slesvigske Stænderforsamling i Juli 
1863. H. var 1864 overmaade virksom for den augustenborgske
Prætendents Sag og hørte til de slesvigske Notabler, som i Febr. 
droge til Berlin og Wien og i April til London for at udvirke hans 
Indsættelse. Endnu i det næste Aar var han Medlem af Udvalget 
for de slesvig-holstenske Foreninger og havde i Dec. i Aabenraa 
og Flensborg to Møder med nordslesvigske Stænderdeputerede for 
at overtale dem til fælles Optræden imod Preussen, men blev afvist, 
da han bestemt fastholdt et Slesvig-Holsten under Friedrich VIII. 
Dette Forsøg spottedes senere af Tyskerne som «H.-Grumbys Dänenfahrt». 
1866 trak han sig tilbage fra det politiske Liv, skuffet i 
sine Planer, og et senere Tilbud om Valg til det preussiske Underhus
afslog han. Døde 17. Jan. 1884 i Tolk af Kræft. H. var ikke 
særlig begavet eller veltalende, men uforfærdet i sin Optræden.

Alberti, Schlesw.-Holst-Lauenb. Schriftsteller-Lex. 
Kieler Zeitg. 21. Jan. 1884. 
Schlesw.-Holst. Jahrb. I (1884).

Emil Elberling.



Hansen, Andreas Nicolai, 1798-1873, Handelsmand,
fødtes i Kjøbenhavn 14. Sept. 1798. Hans Forældre vare Vinhandler 
Gotfred H. og Anna Catharine f. Weinreich. Efter at have gaaet i
Efterslægtselskabets Skole kom han i en ung Alder paa Kontoret 
hos Joseph Hambro, hvor han fik en fortrinlig Forretningsuddannelse 
og tidlig fik Lejlighed til at se sig om i Verden. 1819 rejste han 
ud for at varetage Hambros Forretninger paa Øerne Jersey og
Guernsey, der tjente som Anløbssteder for Hambros Skibe paa deres 
oversøiske Farter. 1821 assisterede han Hambros Kompagnon Gerson 
under Afslutningen af det dansk-engelske Laan, og 1822 gik han til
Christiania for at føre Tilsyn med Toldintraderne, der vare stillede 
som Sikkerhed for det med Hambro afsluttede Statslaan. Her 
oprettede han samtidig under eget Navn en Forretning, drev navnlig 
i større Omfang Kornhandel og fik hurtig en stærkt fremskudt 
Position i den den Gang ubetydelige Handelsby. Opholdet her 
blev imidlertid kun kort. Da Gerson døde 1824, ønskede Hambro,
at H. skulde komme tilbage til Kjøbenhavn. Hans Tilbøjelighed 
gik nærmest i Retning af at blive i Christiania, hvor han ansaa 
sin Stilling for at være grundfæstet, og hvor han havde stiftet 
Familie, i det han havde ægtet Emma Eliza Grut, Datter af
Præsten G. paa Guernsey, hvis Bekjendtskab han havde gjort under 
sit ovenfor omtalte Ophold paa denne Ø; men han gav efter for 
Hambros fristende Tilbud om at optage ham som Associé paa 
gunstige Betingelser. Af Hambros omfattende Forretningsvirksomhed 
var det mindre Bankiervirksomheden, men især Vareforretningen og 
Dampmøllen, der beskæftigede og interesserede H. Dog var det 
ikke den egentlige tekniske Ledelse af Mølleriet, som han 
beskæftigede sig med, da han i denne Henseende manglede Uddannelse, 
men han havde et betydeligt Talent for den administrative, 
kommercielle og finansielle Ledelse og i det hele for den Side af den 
industrielle Virksomhed, der er nærmere beslægtet med den egentlige 
Handelsforretning. 1836 etablerede han sig selv for udelukkende 
at hellige sig til de omtalte Grene af Virksomheden. Da Hambro 
gik til London, overtog H. 1840 hans store industrielle Etablissementer 
paa Christianshavn og den i Forbindelse med disse staaende 
omfattende Handelsvirksomhed. Disse Forretninger fortsatte han
først i Forening med sin Svoger, Englænderen Alfred Mansell, 
derefter alene og senere i Forbindelse med sine Sønner Alfred og 
Harald H. Med Dygtighed, Energi og Held førte han Forretningen 
videre, væsentlig i de samme Retninger, hvori den var paabegyndt 
i Hambros Tid, og han samlede sig efterhaanden en meget
betydelig Formue. Han deltog i Forretningen lige til sin Død; men 
i de senere Aar gik dog den væsentligste Del af Ledelsen over i 
Sønnernes Hænder.

1829 valgtes han til Medlem af Grosserersocietetets Komité, 
og efter L. N. Hvidts Død 1856 blev han Komiteens Formand. 
Den, der beklæder denne Stilling, betragtes i Almindelighed som 
den kjøbenhavnske Handelsstands Leder, og H. var paa Grund af 
sin Indsigt og store Arbejdsdygtighed vel skikket til at udfylde en 
saadan Plads. En stor Del af Børsverdenen saa stadig op til ham 
som til sin første Mand, og hans Popularitet var betydelig, om end 
hans stærke Følelse af sit eget Værd i Forbindelse med hans 
heftige Natur af og til kunde føre til ret alvorlige Sammenstød. Med 
sine Kolleger i Komiteen stod han paa en god Fod. Skjønt det 
vistnok i det hele var et stærkt fremtrædende Karaktertræk hos 
ham, at han om ethvert Spørgsmaal dannede sig sin egen 
selvstændige Mening og var højst utilbøjelig til at rette sig efter gængse 
Anskuelser, og skjønt han i mange Henseender hørte til dem, for 
hvem det falder vanskeligt at arbejde sammen med andre, lod han 
dog ved Behandlingen af Komiteens Sager med Velvilje de 
modstridende Opfattelser komme til Orde og var villig til at rette sig 
efter sine Kollegers Anskuelse ved Sagernes Afgjørelse. H. var i 
mange Aar (fra 1839 til sin Død) Formand for de private Assurandører
og i adskillige Aar Medlem af Nationalbankens Repræsentantskab, 
og efter hans Broders, nedennævnte Hans Peter H.s, Død 
1861 valgtes han til Direktør for Banken, men modtog ikke Valget, 
da han ikke kunde forene det daglige Arbejde i Banken med sin 
private Forretning og ikke ønskede at opgive denne. I 1857 var 
han Medstifter af Privatbanken. 

Fra 1842-44 var han Stænderdeputeret, hvortil han vistnok 
navnlig valgtes paa Grund af sine Betingelser for Deltagelse i 
kommercielle Sagers Behandling, men senere tog han ikke nogen 
aktiv Del i det politiske Liv. Han afslog saa vel en Udnævnelse 
til kongevalgt Medlem af den grundlovgivende Rigsforsamling som
et senere Valg (1854) til Landstinget. Grunden til denne 
Tilbageholdenhed var ikke alene Mangel paa Tid, men ogsaa Misfornøjelse 
med den politiske Udvikling efter Martsdagene. Han var en 
Modstander af den national-liberale Udenrigspolitik, og til Trods for, at 
han paa adskillige Punkter nærede frisindede Anskuelser og ikke 
var bange for skarpt og radikalt at kritisere gammeldags Meninger 
og Institutioner, var hele den politiske Frihedsudvikling ham imod. 
Den almindelige Valgret stod for ham som et stort Misgreb. 1864 
sluttede han sig til Avgustforeningen.

I øvrigt var han ingenlunde blottet for Interesse for Sager, 
der laa uden for Forretningslivet. Han læste meget, holdt af at 
diskutere om politiske, litterære og videnskabelige Spørgsmaal, var 
en livlig Debattør og kunde med betydelig Veltalenhed udvikle sine 
Meninger, der i Overensstemmelse med hans Naturel altid havde 
en vis Originalitet. Af Komiteer og Bestyrelser for Selskaber til 
offentlige Formaals Fremme var han sjælden Medlem. Han følte 
sig ikke forpligtet til at afse Tid fra sin egen Virksomhed til 
saadant Arbejde, det skulde da være, at han havde faaet en særlig
Interesse for en enkelt Sag, saaledes som Tilfældet f. Ex. var med 
Arbejdet for blindes Selvvirksomhed, for hvis Fremme han udfoldede 
en særdeles betydelig Virksomhed. Fra 1834 var han Medlem af 
Bestyrelsen for Selskabet til Naturlærens Udbredelse. Han nærede
stor Interesse for Landvæsenet og var fra 1833 Medlem af 
Landhusholdningsselskabets Handelskomité. Selv ejede han til forskjellige 
Tider flere store Gaarde, saaledes paa Sjælland en Tid Kokkedal 
og senere Øregaard ved Strandvejen, i Jylland Tirsbæk ved Vejle
Fjord og Nørre Holmegaard ved Lemvig. Paa alle disse 
Ejendomme fulgte han Driften med stor Interesse og deltog selv med 
Iver i dens Ledelse, om han end paa det egentlige Landbrugs 
Omraade ikke drev det videre end til at være en begavet Dillettant.

H. blev 1852 udnævnt til Etatsraad og 1873 til Kommandør af 
Danebrog. Han døde 12. Dec. 1873. Hans Søn Edmund G. Hansen 
Grut er nævnt ovfr. S. 252} Sønnerne Harald Andreas og Octavius 
Thomas H. ville findes i det følgende.

Illustr. Tid. XIV, 449 ff.

E. Meyer.

 s. Hansen, Aksel Christian (ovfr. S. 577).">

Hansen, Axel Christian, s. Hansen, Aksel Christian (ovfr. S. 577).



Hansen, Anna Doris, f. 1847, dramatisk Sangerinde. 
Doris Pfeil, som er født i Kjøbenhavn 3. Nov. 1847 og Datter af Restavratør 
Carl Philip P. og Ludovica f. Møller, undervistes i Sang 
af H. Rung og betraadte første Gang det kgl. Theaters Bræder 
16. Marts 1867 som Donna Anna i «Don Juan», men efter at have 
sunget Partiet 2 Gange trak hun sig tilbage for at skaffe sine 
Evner den nødvendige kunstneriske Udvikling. I Paris nød hun i 
16 Maaneder Sangundervisning af Massé, og efter sin Hjemkomst 
prøvede hun igjen sine Kræfter paa det kgl. Theater, nemlig 
4. Nov. 1868 som Dronningen i «Hans Heiling», og denne Gang 
med et anderledes heldigt Resultat. Hendes omfangsrige og meget 
kraftfulde Mezzo-Sopran var bleven udviklet i den franske Skole, 
og saa vel i denne Rolle som i Valentines og Rachels Partier 
henholdsvis i «Hugenotterne» og i «Jødinden» lagde hun i sit 
Spil glimtvis en saa dramatisk Nerve for Dagen, at man haabede 
paa, hun ved fortsat Studium og Uddannelse vilde kunne hævde
sig en Primadonnas Plads i det lyriske Drama. Disse Forhaabninger 
svigtede hun heller ikke; ganske vist var Koloratursangen stadig 
hendes svage Side, men hvor det kom an paa at bære Stemmen 
og lægge enten Højhed eller Inderlighed i Foredraget, hævede hun 
sig til en fremragende Plads og blev navnlig den bedste 
Wagner-Sangerinde, den danske Opera har haft. Blandt Partier, i hvilke 
hun særlig har udmærket sig, kan nævnes: Elsa i «Lohengrin», 
Titelrollen i «Fidelio», Eva i «Mestersangerne i Nürnberg», Grevinden 
i «Figaros Bryllup», Margrethe i «Faust», Iphigenia i «Iphigenia
paa Tauris» og Ingeborg i «Drot og Marsk». I nogle Aar førte hun 
en temmelig ubetydelig Tilværelse ved Operaen, og 1885 afskedigede 
Theaterdirektionen hende, medens hun endnu stod i sin fulde Kraft. 
Hun optraadte sidste Gang 3. Juni s. A. som Ingeborg i «Drot og 
Marsk» ved en Afskedsforestilling, der gaves til Indtægt for hende. -- 
1. Nov. 1872 havde hun ægtet Erhard Ludvig Jørgen Peter Hansen,
Søn af nedennævnte Kammersanger Jørg. Chr. H., f. i Kjøbenhavn 
18. Nov. 1839. Efter at have faaet sin smukke Barytonstemme 
uddannet under Carl Helsteds Vejledning debuterede han paa det 
kgl. Theater 30. Nov. 1864 som Belcore i «Elskovsdrikken» og
gjorde Lykke ved sit smagfulde, i høj Grad musikalske Foredrag. 
Der blev tildelt ham adskillige betydelige Partier som Almaviva i 
«Figaros Bryllup», Grev Luna i «Troubadouren» og Titelrollen i 
«Don Juan», hvilke han alle udførte med Smag og Dygtighed, og 
han vilde endnu i adskillige Aar have kunnet hævde sig en smuk 
Plads i Operaen, særlig i den italienske Musik, saafremt han ikke 
havde foretrukket at trække sig tilbage, da hans Hustru afskedigedes. 
Han optraadte sidste Gang paa samme Aften som hun i Grev Jacob 
af Hallands Rolle og bosatte sig derefter som Kjøbmand i Hillerød.

Edgar Collin.



Hansen, Bendix, 1843-75, Forfatter, 
er Søn af et Par fattige Gaardmandsfolk i Frøslev ved Flensborg, Hans H. og Dorthe f. Klavsen, og blev født der 4. Jan. 1843. Han gik i Byens Skole, 
voxede op mellem gamle Viser, Sagn og Æventyr og blev efter 
sin Konfirmation Medlærer i Harreslev i samme Sogn. 1860 kom 
han paa det danske Seminarium i Tønder, dimitteredes der fra i 
1863 og blev derpaa ansat som Lærer ved Døvstummeinstituttet i 
Slesvig; næste Aar fortrængte Preusserne ham der fra, men kort Tid
efter blev han saa Huslærer hos Pastor Sparrevohn i Allerup mellem 
Ribe og Varde; her forlovede han sig med Datteren Ane Margrethe 
Hedevig S., hvem han ægtede 10. Avg. 1866, efter at han s. A. 
var bleven kaldet til Lærer i Stobberup ved Horsens. Her arbejdede 
han paa mange Maader for Aandslivets Vækkelse blandt 
Bønderne, og samtidig dermed stred han haardt for Udkommet, 
hvorved hans i Forvejen ikke stærke Helbred svækkedes. Under 
et Besøg hos sin Slægt i Flensborg dræbtes han af en Hjærtesygdom 
13. Okt. 1875. -- Han havde Evner baade i Retning af Digtekunst, 
Malerkunst og Musik. En stor Mængde Fortællinger og Digte har 
han skrevet til forskjellige Tidsskrifter og Ugeblade og i flere af 
dem skildret sine personlige Forhold. I 1874 udgav han «Historier», 
kort efter hans Død udkom «Fra Sønderjylland» (1875) og endelig 
«Fortællinger» (1876). Desuden efterlod han sig 3 utrykte Skuespil. 
-- Han var ikke lidet paavirket af H. C. Andersen og vandt en 
stor Læsekreds blandt Almuen, særlig i  Sønderjylland, som han 
elskede højt.

B. Hansen, Fortællinger, 1876.

Nic. Bøgh.



Hansen, Carl, d. 1886, s. Hansen, Christian Karl Ludvig.

Hansen, Carl August Holmer, f. 1811, Politiker">

Hansen, Carl August Holmer, f. 1811, Politiker. 
H., der er en Søn af Apotheker i Frederikshavn Anker Christian H. og 
Anna f. Green, er født 28. Nov. 1811. Efter at han i 1832 var 
bleven Student og Aaret efter havde taget 2. Examen, ombyttede 
han det theologiske Studium med Landvæsenet og ejede i Aarene 
1840-52 forskjellige Gaarde i Thisted Amt. I 1852 flyttede han 
til Thisted, hvor han snart efter blev Branddirektør saa vel for 
Landbygningernes som for Kjøbstædernes Brandforsikring (indtil 
1886). Han har i Folketinget repræsenteret Vestervig-Kredsen 1849-52 
og Thisted-Kredsen 1854-59 og 1864-66, og i Landstinget 
har han som Medlem fra 8. Kreds haft Sæde siden 1870. Han 
hørte oprindelig til de national-liberale, senere til Mellempartiet
(«Kammerraadspartiet») og i den senere Aarrækkes politiske Kamp 
til Højre. H. har paa Rigsdagen taget virksom Del i Behandlingen 
af alle Sager af Interesse for Nordjylland, særlig Fiskeri-, Jagt-,
Rednings- og Sandflugtssager, og han har desuden i en lang 
Aarrække udfoldet en omfattende Virksomhed til Fremme af stedlige 
Formaal i Thisted Amt og Thisted Kjøbstad. Disse Fortjenester i 
Forbindelse med ualmindelig personlig Livlighed og Elskværdighed
have gjort Kammerraad (siden 1848), senere (1882) Justitsraad H. til 
en af de mest populære jyske Politikere, der have siddet i Rigsdagen. 
-- H. ægtede 10. April 1840 Laurentze Jørgensen, Datter 
af Proprietær J. til Abildgaard.

Barfod, Dansk Rigsdagskal. I, 252.
H. Wulff, Den danske Rigsdag.

M. P. Friis.



Hansen, Carl Christian Constantin, 1804-80, Historiemaler, 
var Søn af den ndfr. nævnte Portrætmaler Hans H. (d. 1828) og 
blev født under Forældrenes Ophold i Udlandet 3. Nov. 1804 i Rom; 
de rejste snart efter til Wien, hvor Mozarts Enke var Gudmoder ved
hans Daab. Inden han fyldte Aar, vare Forældrene allerede i Kjøbenhavn, 
og Const. H. fik saaledes en fuldkommen dansk Opdragelse. 
Sin første Uddannelse fik han i Akademiets Bygningsskole og under 
Hetsch's Vejledning; men han foretrak dog snart Malerkunsten og 
blev 1825 Elev af Modelskolen. S. A. begyndte han at udstille 
med nogle Portrætter. Aaret efter vandt han den mindre Sølvmedaille 
og en Pengepræmie for Maleri efter den levende Model, 
«En halvsiddende Fisker». En Portrætgruppe af 3 af hans Søstre,
som han udstillede 1828 under Navn af «Tre unge Piger», blev 
kjøbt til den kgl. Malerisamling. Kort forinden vare begge hans 
Forældre blevne bortrevne af en ondartet Tyfus, og som ældste og 
eneste voxne Søn stod han pludselig som Forsørger for flere halvvoxne 
Søstre. Akademiet støttede ham ved at anbefale ham til at 
gjøre de Kopier færdige, som Faderen havde haft under Arbejde 
til Portrætsamlingen paa Frederiksborg. Samtidig bleve nogle 
dekorative Malerier til Christiansborg Slot overdragne ham; han vandt 
Akademiets store Sølvmedaille (1829) og Aaret efter atter en Pengepræmie. 
Men trods den Anerkjendelse, hans gode Evner fandt i 
Akademiets ledende Kredse, forsøgte han dog tvende Gange 
forgjæves at vinde Akademiets Guldmedaille. Under Paavirkning af 
Eckersberg var hans Tegning gaaet meget frem i Sikkerhed og 
Korrekthed, men, som det let gaar, i det han ogsaa vilde tilegne 
sig eller uvilkaarlig førtes ind paa at tilegne sig sin Lærers Palet, 
mistede hans Farve nogle af de fra Faderen arvede Fortrin, og det 
er kun undtagelsesvis, han har naaet en fuldt tilfredsstillende 
Farvevirkning i for øvrigt vellykkede og dygtige Billeder. Ogsaa i
Formen var det mere de rigtige Forhold i Legemet, en sikker 
Opbygning af Menneskelegemet, der laa for hans Blik, end en fint 
udpræget Individualisering eller den poetiske Duft, som netop 
Samtiden skattede saa højt. Maaske denne hans Talents 
Ejendommelighed var Skyld i, at hans Konkursarbejder ikke belønnedes, paa
samme Tid som Akademiet, med rigtig Følelse for hans Modenhed, 
varmt anbefalede ham til Rejseunderstøttelse af Fonden ad usus 
publicos.

En saadan opnaaede han 1835 og rejste strax til  Italien. Han 
fik 600 Rdl. aarlig i 2 Aar, derpaa 400 Rdl. i det 3. Aar, men 
blev endnu over 6 Aar i Italien, navnlig i Rom, hvor der den Gang 
førtes et frit og muntert Kunstnerliv i en stor Kreds af danske og
Tyskere, paa en vis Maade under Thorvaldsens Forsæde. Den 
Paavirkning, han før Rejsen havde faaet fra Eckersbergs Side, ogsaa 
i Retning af Farven, udvikledes her, han fik en finere, varmere 
Hovedtone, og de mindre, landskabelige Arkitekturbilleder, han, ved 
Siden af Portrætter og Genrebilleder, malede i Italien umiddelbart 
efter Naturen, udmærke sig ved en Klarhed og Styrke i Farven, 
en Renhed og Sikkerhed i Formen, som han senere ikke naaede. 
Hans Billeder fra Vestatempelet i Rom, fra San Lorenzo, fra Pæstums 
Ruiner, hvor trofast Gjengivelse af de velkjendte Steder 
oplivedes ved en frisk og ærlig Opfattelse af det Datidens Folkeliv, 
som rørte sig omkring Fortidens halv forvitrede Levninger, staa 
som straalende Perlesmykker i hans øvrige saa alvorlige og mandige 
Kunstvirksomhed. Fra Rom hjemsendte han tillige 2 større 
Figurbilleder: «Et Selskab af Kunstnere i Rom» (1838) og 
«Improvisatoren paa Neapels Molo», der paa Udstillingen i 1840 vistnok
vilde have vundet Udstillingsmedaillen, saafremt ikke en vis 
Ensformighed i Farvetonen havde skadet det for øvrigt ved sin sanddru 
og fordringsløse Skildring af Folkelivet saa fortrinlige Billede, 
der blev indkjøbt til den kgl. Malerisamling.

Kunstnerens Hu stod fra Ungdommen af til det; man i hin 
den theoretiske Sondringsperiode kaldte Historiemaleri, hvortil den 
Gang knyttedes Forestillingen om en strængt stilfuld Opfattelse af
Menneskelegemet, helst saa vidt muligt nøgent, og, naar 
Paaklædning var nødvendig, af en konventionel, efter antikt Mønster 
tilskaaret Dragt i stærke, rolige Farver, der traadte skarpt og bestemt 
ud fra hverandre. Æmnerne maatte tages enten fra Bibelen, hvis 
særegne, østerlandske Kolorit man dog ikke turde lukke Øjet op 
for, eller, fortrinsvis, fra den græsk-romerske Oldtid, saa vidt man 
kjendte den, og her snarere fra dens Mythologi end dens Historie. 
Krævede Omstændighederne et Æmne af den nyere Tids Historie, 
valgte Kunstnerne for det meste, under Allegoriens Form, at føre 
det ind i den vante Forestillingskreds. Tanken om en renere 
historisk Opfattelse af de forskjellige Tidsaldere dæmrede endnu
kun svagt i den almindelige kunstneriske Bevidsthed, selv om vi 
endog her i Danmark havde haft Exempler paa en simpel, ædruelig 
Gjennemførelse af det historiske Kostume. Det at ville være Historiemaler 
vendte derfor en Kunstners Blik mod Studiet af alt, hvad 
Oldtiden har efterladt, saa vel som af Renæssancens store Mestre, 
der havde skabt den Opfattelse, som efterhaanden havde faaet det 
konventionelle, skematiske Præg, hvorunder den døde en langsom
Død. Det var altsaa det, som ogsaa H. henvendte sin Opmærksomhed 
paa; han søgte og fik i 1839 en Understøttelse fra Akademiet 
paa 100 Scudi romani (o. 380 Kr.) for at kunne rejse til 
Neapel og studere Levningerne af Oldtidens Malerkunst. En Kopi 
af «Chiron, der underviser Achilles i Musik» blev sendt hjem som 
Vidnesbyrd om hans  Anvendelse af den tilstaaede Understøttelse. 
En anden yngre Kunstner, der havde gjort Dekorationsmaleriet til
sit Fag, G. C. Hilker, opholdt sig netop samtidig i Italien, til Dels 
paa Forhaand med det Hverv at gjøre Studier over Antiken til 
Brug ved Dekorationen af Universitetets Forhal, efter at en mislykket 
Prøve af C. F. Høyer havde sat Sindene i Bevægelse og vakt 
Tanken til Live. Vennerne lagde nu i Forening en Plan til 
Udsmykningen, hvorefter de skulde arbejde sammen, saaledes at Hilker 
kom til at udføre den rige dekorative Ramme væsentlig efter antike
Motiver, H. en Række store Billeder i de indvendige Felter paa 
Væggene og i Loftet. Efter Forhandling med Universitetet blev 
dette ogsaa godkjendt, og H. forberedte sig med største Iver til 
den store Opgave, dels at skulle behandle en Række mythologiske
Æmner med Figurer i overnaturlig Størrelse, dels at skulle udføre 
disse Arbejder i det hidtil i Danmark ukjendte Freskomaleri, hvis 
Teknik han paa egen Haand skulde tilegne sig.

Efter noget over 9 Aars Ophold i Italien kom H. hjem i 1844 og 
blev 7. Okt. s. A. enstemmig agreeret. Af Hensyn til de Studier, han 
netop havde foretaget, fik han til Opgave for sit Medlemsarbejde 
«Orpheus, der vender tilbage fra Underverdenen»; men da han i 
1846 fremstillede det færdige Arbejde, blev dette, om end med ringe 
Stemmeflerhed, forkastet. Den ærekjære Kunstner tog sig denne 
Omstændighed meget nær, og da Partistillingen i Kunstens Verden 
end mere fjærnede ham fra de raadende i Akademiet, varede det 
en lang Aarrække, inden han kom til at indtage den Plads der, 
som hans Evner og Dygtighed berettigede ham til, i det han, efter 
at Akademiets Forfatning var forandret, først i 1864 valgtes til 
Medlem og fra 1873 endog et Par Gange til Vicedirektør. Han 
havde tidligere, i 1854, faaet Titel af Professor samt i 1875 af
Etatsraad.

Imidlertid var han i 1844 sammen med Hilker begyndt paa 
Udførelsen af Malerierne i Universitetets Forhal, et Arbejde, som, 
da han udførte alt selv, medtog 10 Aar. Det omfattede 8 store 
Malerier med mythologiske Æmner, hvis Indhold kunde sættes i 
Forbindelse med Universitetstanken, saasom Minervas Fødsel, 
Prometheus' Befrielse, Menneskets Skabelse og Beaandelse m. fl., samt 
en øvre og nedre Frise med Figurer graat i graat paa farvet Grund. 
Den dekorative Indfatning, som udførtes af Hilker, sluttede sig i 
Opfatning af Antiken og i Farvetonen harmonisk til Kunstnerens
Arbejder. Om ogsaa baade i Anordningen og i Valget af Hovedfarverne 
pompejanske Motiver laa til Grund, fik den hele Udsmykning, 
væsentlig ved Maleriernes Størrelse og mandige Alvor, et 
højtideligere, værdigere, men ogsaa tungere Præg, end man skulde 
have ventet af Studiet af de pompejanske Dekorationers lette og 
legende Ynde. Det var det første store monumentale Arbejde, der 
i lange Tider var udført i Danmark i en Malemaade, der den Gang 
var ny her hjemme og ikke særlig egnet for Klimaet. Senere 
udførte H. ogsaa Christus og de 12 Apostle al fresco i Korrundingen 
i Roskilde Domkirke.

Det er et Spørgsmaal, om dette langvarige Arbejde i den 
vaade Kalk ikke har skadet Kunstnerens Farvebehandling i 
Oljemaleriet, og om ikke den noget svære, lerede Karnation i mange 
af hans Portrætter stammer herfra. Ikke desto mindre malede han 
under Universitetsarbejdet bl. a. 2 saa fortrinlige Arbejder som 
Portrætterne af M. G. Bindesbøll og Jonas Collin, der fik 
Udstillingsmedaillen i 1852 og nu have deres Plads i Thorvaldsens Musæum. 
En alvorlig Opgave i en ganske anden Retning fik han, lige saa 
snart han var færdig med Universitetet, i det Orla Lehmann bestilte 
et stort Billede af «Ægers Gjæstebud» hos ham. Han henflyttedes 
nu fra den græske til den nordiske Gudeverden og studerede med 
Iver og med hele sin ogsaa litterært uddannede Opfattelsesevne 
alle de Kilder, der kunde vejlede ham til at faa et levende Billede 
af den Oldtid, han nu skulde fremtrylle. Forarbejder i kunstnerisk 
Retning af Fogelberg og H. E. Freund tjente ham til Støtte,
men der tilkommer ham dog Æren for i den i Ægers Kongetelt 
forsamlede Skare af Guder og Gudinder at have skabt en Række 
nordiske Typer af blivende Værd og tillige i dette Værk at have 
naaet en usædvanlig Kraft i Farven, selv om det ikke lykkedes 
ham ganske at kaste Poesiens frigjørende Glans over den rige
Komposition. Billedet, der var færdigt 1857, gik efter Ejerens Død 
over til den kgl. Malerisamling. 
Det Arbejde, hvori han i malerisk Virkning og aandfuld 
Karakteristik naaede videst, er dog vistnok det store Billede, 
forestillende den grundlovgivende Rigsdags Medlemmer i Salen paa 
Christiansborg med en tæt Tilhørerkreds i Baggrunden. Af de
o. 150 Medlemmer, Forsamlingen talte, ere de forreste
i fuld Legemsstørrelse, de øvrige perspektivisk mindre
og mindre indtil Baggrundens Hoveder, der ere let
skitserede i lille Format, men alle ere saa at
sige Portrætter, malede umiddelbart efter Naturen,
Rigsdagsmedlemmerne tillige historisk rigtige
Portrætter. I det hele staar H. fyldigst for os som
Portrætmaler, især af Mænd; i dem træder hans aabne
Blik, hans sikre Formgivning og det naturlige, om end
noget tunge, i hans Farve fordelagtigst frem. Hans
Alterbilleder, der udmærke sig ved fortrinlig
Sammenstilling af Figurerne og en værdig, kirkelig
Stil, savne dog en dybere Inderlighed i Følelsen.

H. var i 1846 bleven gift med Magdalene Barbara Købke
(f. 10. Sept. 1825, Datter af Oberstlieutenant Niels
Chr. K.), der endnu overlever ham, og med hvem han
fik en talrig Børneflok. Af denne er Datteren Elise
Konstantin H., f. 4. Maj 1858, Malerinde; hun har
udstillet fra 1882, vandt 1885 den Neuhausenske
Præmie og havde 1891 Akademiets Rejseunderstøttelse
(800 Kr.) til Udlandet. Hun dyrker Genre- og
Landskabsmaleri.

Efter at have bevaret sin Ungdomsfriskhed og et
tillidsfuldt Blik paa Livet til højt op i Treserne
sygnede H. hen, men levede dog nogle Aar under
tiltagende Afkræftelse, indtil Døden bortkaldte ham
29. Marts 1880.

Weilbach, Konstnerlex.

Ph.  Weilbach.

<chapter name="Hansen, Carl Christoph Julius Asschenfeldt, s. Hansen,
Asschenfeldt-.">

Hansen, Carl Christoph Julius Asschenfeldt, s. Hansen,
Asschenfeldt-.



Hansen, Carl Frederik Sundt, s. Hansen, Sundt-.



Hansen, Carl Ludvig, 1813-95, Handelsgartner. 
Hans Fader, Hans Christian H. (d. 1827), havde Ejendommen
Nøjsomhed paa Østerbro i Forpagtning indtil 1822,
da han kjøbte en Ejendom paa Nørrebro. Sønnen, der
er født 7. Avg. 1813, fik sin første gartneriske
Uddannelse hos Handelsgartner P. W. Hintze fra
1828-29, blev derefter Elev i Rosenborg Driverihave
og underkastede sig 1833 Gartnerexamen. Efter at
have været Medhjælper ved Rosenborg Haver og i
Botanisk Have var han i Aarene 1836-41 Bestyrer af
det Handelsgartneri paa Nørrebro, som Faderen havde
grundlagt. I Efteraaret 1841 kjøbte han en Ejendom
paa Vesterbrogade i Kjøbenhavn og anlagde her et
Handelsgartneri, som snart erhvervede sig stort Ry for
sine fortrinlige Kulturer og den gjennemførte Orden,
der herskede overalt. Det har nu i over en 
Menneskealder været anset for et Mønstergartneri, og sin store Betydning har 
det særlig haft som Lærested for unge Gartnere. H.s sjældne 
Gaver til at vække Elevens Ansvarsfølelse, hans praktiske Sans, 
der gav sig tydeligt Udslag ved hvert Arbejde, der udførtes, og 
hans Evne til at bibringe sine Elever Sans for Orden og Punktlighed 
gjorde ham særlig skikket til at være en fortrinlig Vejleder 
for unge. En stor Mængde af Landets nulevende dygtigste Gartnere 
har modtaget sin Uddannelse hos ham. H. er Æresmedlem 
af det kgl. danske Haveselskab og af Almindelig dansk Gartnerforening. 
-- 1. Dec. 1841 ægtede H. Elise Marie Hansen (f. 7. Maj 
1815), Datter af Sognepræst Jacob Ludvig H. i Glostrup, der var 
hans Farbroder.

Gartner-Tidende 1891, Nr. 23.

L. Helweg.



Hansen, Carl Peter Mathias, 1803-79, Læge, 
var en Søn af Kapellan for Dalum og Sanderum, senere Sognepræst for Skeby 
og Otterup i Fyn, Hans Christian Frølich H. og Ingeborg Petronella 
f. Andresen og fødtes i Hjallese ved Odense 25. Nov. 1803. 
Dimitteret fra Odense 1822 tog han kirurgisk Examen 1827, var de
følgende 2 Aar konstit. Landkirurg paa Færøerne, fungerede 1830 
som Interimsreservekirurg ved Kirurgisk Akademi og tog s. A. 
medicinsk Examen. Derefter praktiserede han i Kjøbenhavn og var 
Amanuensis hos Konferensraad J. S. Saxtorph, blev 1831 Læge ved
Waisenhuset, erhvervede 1832 baade Licentiat- og Doktorgraden, 
var (1843) Medstifter af Skandinavisk Selskab, blev 1845 Medlem 
af Sundhedskollegiet, fungerede under Felttoget 1849-50 som Overlæge 
ved Garnisonshospitalet, fik 1852 Professortitelen, blev 1853 Forstander 
for det kgl. Vaccinationsinstitut, s. A. Medlem af Kommissionen til 
Almindeligt Hospitals Reorganisation, deltog som Ministeriets
delegerede 1859 i Udarbejdelsen af Forslaget til Sundhedsvedtægter for 
Kjøbenhavn, blev 1864 Medlem af Direktionen for Frederiks Hospital 
og s. A. Etatsraad, 1879 Kommandør af Danebrog. 31. Jan. 1879 
afsluttedes hans virksomme Liv. -- 1833 indgik han Ægteskab med
Jacobine Sophie Birgitte Bondesen (f. 1811 d. 1860), Datter af Sognepræst 
for Ljunge og Uggeløse Eskild B. og Søster til Overlæge 
V. C. F. B. (II, 493). Deres ældste Søn, Chr. Eskild Theodor H., 
nævnes ndfr. 
 
Smith og Bladt, Den danske Lægestand, 5. Udg. 
Erslew, Forf. Lex. 
Dagbladet 1879, Nr. 27.

Jul. Petersen.



Hansen (Jensen?), Christen, --1531--, dramatisk Forfatter. 
I et Haandskrift, der indeholder de 3 ældste bevarede danske Skuespil, 
forefindes efter det sidste af disse -- som handler om den 
hellige Dorothea -- Navnet «Christiernus Joannis», der altid er 
blevet oversat som «Christen Hansen», men lige saa godt kunde 
betyde «Christen Jensen». Ved Navnet staar Aarstallet 1531 samt 
en Bemærkning, som viser, at den paagjældende i hint Aar var 
Skolemester ved vor Frue Skole i Odense. Mere om hans ydre
Livsomstændigheder vide vi ikke. Men af den Maade, hvorpaa 
Navnet er anbragt under det nævnte Helgendrama eller rettere 
under den dertil knyttede «Epilog», tør det sluttes, at C. H. er 
Forfatter til Epilogen, medens det i det mindste bliver sandsynligt, 
at han ogsaa er den danske Bearbejder af selve Stykket, som
oprindelig var skrevet paa Latin af en vis Ridder Chilian fra Mellerstadt. 
Epilogen viser C. H. som en ivrig Katholik, der dog tillige 
var opfyldt af Harme over det katholske Kleresis Verdslighed og
Vellevned. Hvorvidt C. H. har haft Del i noget af de 2 andre 
Stykker, som ere indførte i Haandskriftet, kan ikke sikkert afgjøres. 
Der kunde da vistnok kun være Tale om det første af dem, et ret 
kvikt, men plumpt Fastelavnsspil, som handler om en ung Kone,
der i Mandens Fraværelse forlokkes til Utroskab af en gammel 
Kælling. Det andet Stykke, der handler om Paris' Dom, synes 
alt for slet, til at C. H. kan antages for dets Forfatter. Derimod 
er det ret sandsynligt, at den hele Samling udgjør, hvad man
kunde kalde det dramatiske Repertoire for vor Frue Skole i 
Odense under C. H.s Styrelse.

Nyerup og Rahbek, Bidr. til d. danske Digtekunsts Hist. I, 131 ff. 
De tre ældste danske Skuespil, udg. ved S. Birket Smith, 1874. 
Birket Smith, Studier paa det gamle danske Skuespils Omraade S. 125 ff.

S. Birket Smith.



Hansen, Christen, d. 1642, s. Riber.



Hansen, Christian, d. 1865, s. Hansen, Hans Peter Christian. 



Hansen, Christian, d. 1880, s. Hansen, Jørgen Christian. 



Hansen, Christian, d. 1883, s. Hansen, Hans Christian.



Hansen, Christian Ditlev Ammentorp, f. 1843, Apotheker, Fabrikant og Godsejer. 
Han er født 25. Febr. 1843 paa Kragsberg 
ved Odense og Søn af nedennævnte Proprietær Christian Henrik H. 
(d. 1868). Efter først at have gaaet i Slagelse Realskole og derpaa 
i Aalborg Latinskole blev han 1859 Discipel paa Frederiks Hospitals 
Apothek i Kjøbenhavn, tog 1862 farmacevtisk Medhjælperexamen 
og var nu fra 1862-64 paa Apotheket i Højer. I 1865 tog han 
farmacevtisk Examen og kom, efter at have været et halvt Aar 
paa Apotheket i Thisted, tilbage til Kjøbenhavn, hvor han i 8 Aar 
var farmacevtisk Manuduktør ligesom fra 1870-72 Assistent ved 
Universitetets kemiske Laboratorium. 1869 udgav han «Pharmacopoea 
Danica» paa Dansk og stiftede «Ny farmacevtisk Tidende», 
som han redigerede i 8 Aar. 1872 fik han Universitetets
Guldmedaille for en «Udvikling af Forholdet mellem et Stofs 
Krystalform og dets kemiske Sammensætning», hvorefter han med 
ministeriel Understøttelse foretog en Rejse i Udlandet for at undersøge 
farmacevtiske Undervisningsanstalter og Fabrikker. 1876 fik han
Privilegium til at oprette et Apothek paa Gammelholm, og Aaret 
efter aabnedes det. 1887 blev han Medlem af den af Regeringen 
nedsatte Kommission angaaende Ordningen af den farmacevtiske 
Undervisning, og i 1891 skjænkede han Grund og Bygning til den
farmacevtiske Læreanstalt, hvis Drift Staten har overtaget med ham 
som Direktør. Den vil blive aabnet 1. Nov. 1892. Fra 1891 har 
han været Formand for det farmacevtiske Understøttelsesselskab og 
for Fonden for det farmacevtiske Studiums Fremme; s. A. blev han 
Æresmedlem af Danmarks Apothekerforening.

Ved Siden af sin betydelige farmacevtiske Virksomhed har han 
ogsaa udfoldet en rig industriel Virksomhed. 1873 anlagde han 
Maglekilde og Frederiksberg Brøndanstalt for et Aktieselskab og 
var i nogle Aar dens tekniske Direktør. 1874 paabegyndte han 
en fabrikmæssig Tilvirkning af Osteløbe og har nu Fabrikker for 
den ikke alene i Kjøbenhavn, men ogsaa i Amerika; den 
amerikanske Fabrik, der først var i New-York, er nu i Little-Falls ved 
Eriekanalen. Det skal ogsaa nævnes, at han har foretaget betydelige 
Forsøg til Forbedring af Danmarks Ostefabrikation, for hvilke 
Forsøg han gjorde Rede ved Landmandsforsamlingen i Aalborg 1883.

Osteløbefabrikationen gjorde ham til en velstaaende Mand, og 
i 1880 kjøbte han da Bøstrup ved Slagelse og i 1882 Mullerup 
paa Fyn, 2 Godser, som han derpaa har forbedret og forskjønnet. 
Ved disse Kjøb blev han knyttet til vort Lands Landvæsen. 1889 
blev han Formand for Svendborg Amts landøkonomiske Selskab,
og allerede i 1886 havde Regeringen gjort ham til Medlem af 
Kommissionen til Undersøgelse af den danske Smørproduktions og 
Smørhandels Stilling. I 1883 udnævntes han til Etatsraad. -- 
24. Marts 1869 ægtede han Cæcilia Elisa Købke (f. 9. Sept. 1846 
d. 4. Marts 1879), Datter af Toldassistent Hother
Vilhelm K. og Johanne Elisabeth f. Sundby,
og efter hendes Død indgik han 30. Sept. 1880
andet Ægteskab med Agnes Mathilde Hedemann
(f. 3. Sept. 1858), Datter af Kammerherre
Chr. C. F. H. og Mathilde Eleonora f. Kiellerup.

C. Nyrop.



Hansen, Christian Eskild Theodor, 1834-98, Departementschef. 
C. H., en Søn af ovennævnte Etatsraad Carl
Peter Mathias H. (f 1879), er født 12. Okt. 1834 i
Kjøbenhavn, blev 1853 Student fra Metropolitanskolen,
1861 juridisk Kandidat, s. A. Volontær paa Sjællands
Stiftamts Kontor, 1862 Assistent i Finansministeriet,
1872 Fuldmægtig sammesteds, 1873 Expeditionssekretær,
1875 Chef for Finansministeriets Sekretariat og
Sekretær hos Finansministeren, 1888 Chef for
1. Revisionsdepartement og s. A. Kommandør af
Danebrogs 2. Grad. Desuden blev han 1886 beskikket
til Medlem af Kommissionen om Rigsarkivets Forhold
til de ministerielle Kontorer og om Statens
Papirforsyning og 1891 til Medlem af og Formand
for en Kommission angaaende den grønlandske Handels
Forhold til Statskassen. S. A. blev han Medlem af den
bestandige Justitsdirektion for Klasselotteriet. Aaret
forud var han indtraadt som Medlem af Bestyrelsen
for Kjøbenhavns Sygehjem. I sin Ungdom tog han
virksom Del i det Liv, som den Gang udfoldedes i
Studenterverdenen; han var saaledes Medstifter af og
første Formand for den i 1861 oprettede «Akademisk
Skytteforening)). 5. Nov. 1872 ægtede han Christine 
Marie Christensen (f. 9. Okt. 1848, d. 8. Juli 1905), en
Adoptivdatter af Kammerraad, fhv. Fuldmægtig i
Finansministeriet Andreas Peter C. (f. 1808 d. 1871)
og Marie Henriette Dorthea f. Johnsen (f. 1818).
H. døde d. 30. Juni 1898.

G. Kringelbach.



Hansen, Christian Frederik, 1756-1845, Arkitekt,
blev født i Kjøbenhavn 29. Febr. 1756 i smaa Kaar;
hans Fader, Matthias H., som stammede fra Husum,
var Skomager og Læderhandler; hans Moder, Anna Marie
f. Malling, havde været Amme og Vartfrue for Prins
Christian, den senere Christian VII. H. var yngste
Søn, og der var ikke Raad til at ofre synderligt paa
hans Opdragelse, hvorfor han blev sat i Handelslære;
men hans uimodstaaelige Lyst til Tegning lod ham
ingen Ro, og da Moderen ved sin Forbindelse med
Hoffet havde faaet nogle indflydelsesrige Personer
til at interessere sig for ham, blev han anbragt i
Murerlære og samtidig paa Kunstakademiet, hvor han
vandt de to Sølvmedailler 1772 og 74, 
men ikke den lille Guldmedaille. Da han i 1779 atter
konkurrerede til denne, gjorde hans Arbejde, «en
Torvehal», saa megen Lykke, at man tilkjendte ham den
store Guldmedaille derfor. Harsdorff var hans Lærer
paa Akademiet og følte saa megen Interesse for den
flinke unge Mand, at han optog ham i sit Privatatelier
og benyttede hans Hjælp som Bygningskonduktør,
bl. a. ved Frederik V's Kapel i Roskilde Domkirke
1780.

Paa Akademiets store Stipendium rejste H. nu til
Udlandet og blev borte i 2 1/2 Aar. Som Tidens
Retning og hans Opdragelse medførte, var det den
antike Kunst, særlig den romerske, han studerede,
og de store, omhyggelig gjennemføre Studietegninger
i Kunstakademiets Bibliothek vidne om hans Arbejdes
Alvor og Flid. Efter sin Hjemkomst blev han 1785
Medlem af Akademiet og kort efter udnævnt til
Bygningsinspektør for Hertugdømmerne Slesvig og
Holsten med Bopæl i Altona. 1791 blev han titulær
Professor, og 1792 ægtede han Anne Margrethe Rahbek
(f. 1773), Datter af Toldinspektør Jacob R. og Halvsøster
til Digteren Knud Lyne R.

I Altona, saa vel som i Hamborg, fik han efterhaanden
en meget rig Virksomhed som Bygmester og erhvervede
sig i de 18 Aar, han boede der, den betydelige
Formue, der senere tillod ham at føre et stort,
selskabeligt Hus i sin pragtfuldt udstyrede Lejlighed
i Kjøbenhavn (det nuværende ethnografiske Musæum)
og samtidig give Afkald paa Honorar for en Del af
sit offentlige Arbejde. Han byggede i denne Periode
en Del Kjøbstadsbygninger for private, f. Ex. i
Palmaille i Altona, Byens elegante Boulevard, og
desuden en Mængde Villaer, Herregaarde, Landsteder
og Smaakirker. Overalt anvendte han den samme
romerske «Palladio»-Stil, fattig paa Prydelser og
Enkeltheder, men med ret store og simple Forhold. Til
Kjøbstadshusene var den ret passende og klædelig, men
ved alle de andre Bygninger traadte det fremmedartede
og uhjemlige stærkt frem. Disse Herregaarde og
Landsteder høre ikke hjemme i vort Klima, mellem vore
Træer eller ved vore Kyster, og det hjælper ikke,
at Bygmesteren for at skaffe Afvexling til Veje
benytter Bisarrerier som f. Ex. at danne en Villa
som en cirkelrund Bikube; det gjør dem kun ubrugelige
som Boliger.

Imidlertid bredte hans Ry som udmærket Bygmester sig,
og efter Harsdorffs Død (1799) bleve forskjellige
offentlige Arbejder ham overdragne, bl. a. et Projekt
til Marmorkirkens Fuldførelse, der som bekjendt aldrig
kom til Virkeliggjørelse. 1804 vendte han tilbage
til Kjøbenhavn, hvor han boede til sin Død. Hans Indflydelse 
voxede forbavsende hurtig, takket være hans Energi og kraftige 
Optræden. I Akademiet blev han snart enemægtig og fortrængte 
Abildgaard -- Brøndsted skriver bl. a. til Thorvaldsen: «H. er 
Faktotum i Akademiet ved sin Indflydelse paa Kongen og Prins
Christian» --, 1808 udnævntes han til Professor i Arkitektur og til 
Overbygningsdirektør, 8 Gange valgtes han til Akademiets Direktør, 
1826 blev han Konferensraad, 1840 Storkors af Danebrog. Ved hans
Embedsjubilæum 1830 overraktes der ham en Medaille, som efter 
hans eget Ønske blev bestemt til for Fremtiden at gives som Æresmedaille 
til unge Arkitekter. Hans Marmorbuste af Freund blev 
opstillet i Forsamlingssalen, hans Portræt af Bøhndel ophængt
sammesteds, og Akademiet fejrede festlig hans 50aarige Medlemsjubilæum 
1835. Som en gammel og svag Mand døde H., 
«Danmarks Palladio», 10. Juli 1845 paa sit Landsted «Rolighed» ved 
Sygehjemmet, næsten 90 Aar gammel.

H. kom til at udøve en sjælden storartet Virksomhed som 
Bygmester i Danmark. De store offentlige Bygninger, som det 
des værre ikke faldt i Harsdorffs Lod at udføre, bleve overdragne 
til hans mindre begavede, mindre kunstnerisk fintfølende Elev. Man
maa dog ikke frakjende H. hverken Talent eller Dygtighed. 
Samvittighedsfuldt tog han fat paa enhver Opgave, og trofast og flittig 
arbejdede han paa at løse den, saa godt han formaaede. Men hans 
Syn var ikke stort og omfattende, han havde kun faa Strænge paa 
sin Lyre og besad ingen frisk og frodig Fantasi, men han kunde 
sine Sager ud og ind. Han troede urokkelig paa den antike Kunst 
som den ene saliggjørende og da nærmest paa den Retning i den, 
som han bedst kjendte og bedst forstod, den romerske. Hans 
Bygninger udmærke sig alle ved Storhed, Simpelhed og Kraft, men 
det hænder let, at Simpelheden bliver til Tomhed og Kraften til 
Brutalitet. Skjønt han var enemægtig paa Kunstens Omraade her 
hjemme, stillede hans Samtid sig dog ofte meget kritisk lige over 
for hans Virksomhed. Man bebrejdede ham hans Mangel paa Forstaaelse 
af Maleri og Plastik, som han kun betragtede som en Slags 
finere Fyldekalk i Bygningskunsten; man (C. Molbech) bebrejdede 
ham, at Stilen ikke passer til vore Forhold, at han tog for lidet 
Hensyn til Bygningernes praktiske Brug, at hans Bygninger staa 
som isolerede Monumenter uden Sammenhæng med den almindelige 
Folkesans hos Beboerne. Senere er der fremkommet alvorlige Angreb
paa hans Karakter (V. Freund), men sikkert skyde de over
Maalet i deres Bitterhed. Dog har H. næppe været nogen elskværdig 
eller synderlig yndet Personlighed, men han havde Magten, 
og han forstod at holde paa den, undertiden til Skade, men meget 
ofte til Gavn for de talrige yngre Kunstnere, hans store Virksomhed 
satte ham i Stand til at. beskæftige. I sin Eneraadighed og Overlegenhed 
har han ofte saaret disse Kunstnere, i det han næppe 
tilstrækkelig har forstaaet at værdsætte deres Arbejde (Thorvaldsen, 
H. E. Freund), men takket være hans Energi har dog mangt et 
Kunstværk set Lyset, som ellers var forblevet ukjendt i Atelierets 
Mørke.

Hans første offentlige Arbejde i Kjøbenhavn var Raad- og 
Domhuset, og det er maaske tillige hans bedste, dels fordi Terrænet, 
det gamle Waisenhus og de omliggende Arealer, er lige saa kunstnerisk
som praktisk benyttet, dels fordi den anvendte Stil her 
bedre end i de fleste andre Tilfælde i sin Karakter passer til 
Bygningens Bestemmelse. At den projekterede Frontongruppe lige saa 
vel som de paatænkte Nicher med Figurer ingen Sinde er bleven
anbragt, er selvfølgelig ikke H.s Skyld. Her som saa ofte maa 
man ved Bedømmelsen af en Bygning skjelne mellem Bygmesterens 
oprindelige Tanke og den Virkeliggjørelse af den, som Bygherren 
og de tilstedeværende Midler have tilladt. Raadhuset blev afleveret 
færdigt 1815. -- Samme Aar blev ogsaa Metropolitanskolen paa Frue 
Plads færdig, og 1823 indviedes Kirken i Hørsholm, der ligesom
hans slesvigske Kirkebygninger er Miniaturudgave af vor Frue 
Kirke. Af hans Privatbygninger kan nævnes et Landsted ved 
Frederiksborg og «Vilhelmsdal» paa Strandvejen med den bekjendte 
halvrunde Altan, hvilende paa svære, ved Rundbuer forbundne, 
doriske Søjler.

Hans andet Hovedværk er Christiansborg Slot, paa hvis Gjenopførelse 
han begyndte 20 Aar efter Branden 1794. Han var bundet 
af det nedbrændte Slots endnu staaende Mure og Fundamenter, 
men valgte naturligvis i Steden for den tidligere Rokokostil sin 
antike Yndlingsstil. Det originale i hans Bygning er 
Gjennembrydningen af Slotsfløjmuren mod Ridebanen, som han erstattede 
med en aaben Søjlehal; man har imidlertid med rette senere bebrejdet 
ham, at han ikke i Steden for anvendte dette Motiv i 
Façaden mod Slotspladsen, hvis Ensformighed derved var bleven
brudt. At Slotsporten er alt for smal og uanselig, er en ofte udtalt, 
berettiget Indvending. Hvad man kunde glæde sig over, var en 
solid og smagfuld Behandling af mange Enkeltheder og en 
ualmindelig rig og karakteristisk Udsmykning af de indre Rum. 
Slotskirken var færdig 1826, Slottet 1828.

Da vor Frue Kirke var nedbrændt under Bombardementet 1807, 
blev det Aaret efter overdraget H. at gjenopføre den, dog uden det 
høje Spir paa Grund af dettes Brandfarlighed og med Benyttelse 
af de bevarede Dele af Bygningen. Atter her valgte han den 
romerske Stil og paasatte, temmelig umotiveret, den tomme og
tarvelige Bygning en rig græsk Portal, som i sine Linjer er uden 
Sammenhæng med denne. Det indre er imidlertid et prægtigt Rum, 
imponerende i sin stolte Kølighed, der yderligere forøges ved de 
tavse, hvide Statuer. Der er en ejendommelig Stemning udbredt 
over dette Rum, men det er ikke en Stemning, der staar i 
Samklang med Bygningens religiøse Bestemmelse og Befolkningens 
Naturel. Som Molbech siger: «Man kan ikke i vore Dage, hverken 
i Nord eller Syd, dyrke Gud i græske Templer eller bo i pompejanske
Huse». Grundstenen til Alteret blev lagt 1817 ved 300 Aars 
Reformationsfesten, og Kirken blev indviet 1829. 

Hører H. paa Grund af sin Ensidighed og sin Snæverhed i 
det kunstneriske Syn end ikke til Kunstens ypperste i Danmark, 
saa fortjener han dog vor Respekt for det alvorlige og 
samvittighedsfulde Arbejde, han har udført. I ethvert Tilfælde staar han 
som en udpræget Type paa sin Tids Kunstopfattelse, og derfor have 
hans Arbejder en kunsthistorisk Interesse, som rækker ud over 
deres kunstneriske. Hans Hovedværker ere gjengivne i Værket: 
«Chr. F. Hansen, Samling af forskjellige offentlige og private 
Bygninger», 2. Udg. ved G. Hetsch, 1847.

Weilbach, Konstnerlex. 
Industrifor.s Tidsskrift 1888. 
C. Molbech, Anmærkn. over nyere Tiders Architectur, 1855. 
V. Freund, H. E. Freunds Levned. 

Erik Schiødte.



Hansen, Christian Frederik, 1788-1873, Officer, Minister, 
en Søn af ndfr. nævnte Oberst Hans Chr. H. (d. 1843), er født i 
Helsingør 29. Nov. 1788. Ualmindelig kvik og opvakt, med et
glimrende Nemme til at lære og sine Forældres Stolthed blev H. 
bestemt for Studeringerne, og allerede i sit 13. Aar, forinden sin 
Konfirmation, havde han underkastet sig Studenterexamen ved 
Skolen i Helsingør og dimitteredes efter dertil erhvervet Dispensation
til Universitetet. Han studerede her, indtraadt som Alumnus 
paa Regensen, Jura og tog 20 Aar gammel Embedsexamen i dette 
Fag. Men næppe var dette sket, før han slog om. Som Faderen 
et Par Aar tidligere havde opgivet sin civile Virksomhed til Fordel 
for den militære, saaledes gjorde Sønnen nu, og i Begyndelsen af 
1809 blev han efter Ansøgning udnævnt til Sekondlieutenant i 
sjællandske Jægerkorps. Han gjorde sig strax her bemærket ved sin 
Intelligens, strænge Pligtfølelse og Tjenstiver og indstilledes allerede 
1811, samtidig med sin Forfremmelse til Premierlieutenant og 
Forsættelse til Kronens Regiment, til Adjoint i Generalkvartermesterstaben. 
1814 vendte han tilbage til Jægerkorpset, men blev 1816 
kommanderet til Tjeneste ved Auxiliærkorpsets Stab i Frankrig, og 
1817 udnævntes han paa Frederik af Hessens særdeles Anbefaling 
til Kapitajn i holstenske Jægerkorps, hvorfra han 1820 blev forsat
til holstenske Infanteriregiment. Hermed afsluttede H. den 
praktiske Tjeneste i Geleddet. 1822 indtraadte han som Divisionsadjudant 
i Generalstaben og blev fra nu af anvendt i denne, til særlige 
Hverv og i den højere Administration.

Allerede Aaret forud havde man lagt særlig Beslag paa hans 
Evner ved at sende ham i Mission til Stockholm for at bistaa den 
danske Gesandt ved Underhandlingerne om Erstatning for den 
svenske Armés Ophold i Hertugdømmerne 1814. Hans Optræden
gjorde megen Lykke i de svenske diplomatiske Kredse, og Statsminister 
Rosenkrantz fremhæver for Frederik VI, at den gunstige 
Afslutning af Konventionen væsentlig skyldes H.s særdeles Flid og 
Talent. Paa ikke mindre fortrinlig Maade skilte han sig ved det 
ham i 1825 overdragne Hverv, da han sendtes til London i Anledning 
af Optagelsen af det store 3 pCt.s Statslaan. I 1828 fik H., 
s. A. udnævnt til Major, Tilladelse til for sin militære Uddannelses 
Skyld sammen med Tscherning og den senere Ingeniørgeneral
Schlegel at deltage i den franske Expedition til Morea, men Rejsen 
gav ringe Udbytte, i det Krigsbegivenhederne saa godt som vare 
afsluttede inden Ankomsten.

Saa vel før som efter denne Udenlandsrejse var H. i sin Egenskab 
af Divisionsadjudant en stadig Ledsager af Frederik VI paa 
dennes Inspektioner og Hærskuer, og blandt Generalstabens yngre 
Mænd var der næppe nogen, Kongen hellere saa om sig end netop 
ham, naar da undtages Yndlingen Abrahamson (I, 64), ligesom H. 
et levende Lexikon for Kongen til at slaa op i om alt muligt, men 
i øvrigt i sin Optræden en fuldstændig Modsætning til sin som 
Regel ordknappe, fornemt tilbageholdende, i de militære Interesser
mere og mere opgaaende Kollega. 1831 blev H. ansat som 
Undervisningsdirektør ved Landkadetkorpset. Han havde betydelig Del 
i Udarbejdelsen af den s. A. i Kraft traadte, i flere Henseender 
fortræffelige nye Plan for Korpset, og det Opsving, som dette 
kjendelig tog i de nærmest følgende Aar, skyldes i ikke ringe Grad 
H.s kyndige, bestemte, men dog humane T2aarige Ledelse af Undervisningen. 
I øvrigt spores der i hin Periode en vis Rivalitet mellem 
Kadetkorpset og den 1830 oprettede militære Højskole, for hvilken 
ovennævnte Abrahamson var Undervisningsdirektør, og det er muligt, 
at den Uvilje, som det almindelig antages, at H. nærede mod 
Højskoleofficererne, stammer herfra. 1833 udnævntes han til 
Oberstlieutenant, 1835 til Divisionskvartermester, 1836 til Kommandør af 
Danebrog, 1839 til Overadjudant, 1841 til Oberst. Aaret forud fik 
han Sæde i den store Militærkommission, hvis Arbejder førte til 
Hærloven 1842, og i denne Kommission havde hans Stemme saa 
meget mere Vægt, som han da i længere Tid vikarierede i 
Generaladjudantposten hos Christian VIII for den syge General Ewald. 
1. Jan. 1843 indtraadte han i General-Krigskommissariatet som 
2. Deputeret, et Embede, i hvilket han havde den øverste Styrelse
af Hærens Økonomi, og som han beklædte til 1848.

Ved Martsministeriets Dannelse i dette Aar vægrede han sig 
bestemt ved at modtage den ham af Frederik VII tilbudte 
Krigsministerpost (som Tscherning derpaa modstræbende overtog), i det 
han gjorde gjældende, dels at han næppe delte de Anskuelser, som 
antagelig vare raadende i Ministeriet, dels at han ikke i Følge sin 
Fortid var skikket til paa behørig kraftig Maade at bryde med de 
af Krigsstyreisen fulgte Maximer. Han tilbød derimod Tscherning 
al mulig Assistance og blev i den Anledning i det nydannede 
Krigsministerium ansat som Departementschef og Generalintendant. 
Kun kort Tid beklædte H. denne Stilling. Opskræmmet af de
vilde Rygter om Forræderi og om Hærens Opløsning, der efter 
den delvise Panik i Flensborg 24. April summede Regeringen om 
Ørene, bestemte Krigsministeren sig til at sende H. som 
overordentlig Kommissær til Hæren for der paa Ministerens Vegne med 
uindskrænket Fuldmagt at anordne, hvad han under de stedfindende 
Forhold maatte skjønne rigtigst, i det han dog var opfordret til 
ikke at skride ind før efter Konference med Hærkorpsets Chef, 
General Hedemann, og Stabschefen, Kapitajn Læssøe. Selvfølgelig 
maatte dette mildest talt ubesindige Skridt af Ministeren i Forbindelse
med den Omstændighed, at Hedemann og H. viste sig grunduenige 
i deres Syn paa Hærledelsen, føre til en uhyggelig og bitter 
Kompetencestrid, der kulminerede i de første Dage af Maj, da H. 
overtog Kommandoen over de paa Als værende Tropper, medens 
Hedemann begav sig til Fyn og her fra androg om Fritagelse for 
Overkommandoen. H. forblev som selvstændig Kommandant paa 
Als hele Sommeren, men da der paatænktes en større Bevægelse i 
Sundeved, gav han paa Ministerens Henstilling Løfte om «kordialt
og med al Resignation» at ville stille sig under Hedemann, og i 
de smukke Træfninger 28. Maj ved Nybøl og 5. Juni ved Dybbøl 
toge de af ham kommanderede Brigader fremragende Del. 25. Maj 
var han bleven udnævnt til Generalmajor, 13. Sept. ved Revuen 
paa Lerbæk Mark tildeltes ham Storkorset.

Da Martsministeriet i Nov. 1848 rekonstrueredes i konservativ 
Retning, modtog H. den ham nu atter tilbudte Krigsministerportefeuille, 
som han beholdt indtil Juli 1851. Hans Fortjenester i dette 
Tidsrum paa det organisatoriske Omraade ere uvisnelige, og den 
store og smukke Hær, som Danmark i de 2 følgende Krigsaar og 
da fornemmelig i 1850 kunde stille paa Benene, maa i væsentlig 
Grad betragtes som hans Værk. I Forholdet til de kommanderende 
Generaler har han derimod været Gjenstand for en nedsættende,
i flere Punkter dog ubillig Kritik. Imidlertid kan det ikke nægtes, 
at han, navnlig i Begyndelsen af Felttoget 1849, da han personlig 
indfandt sig paa Krigsskuepladsen, ofte paa forstyrrende Maade greb
ind i Overkommandoens Planer, og naar han efter Katastrofen 
5. April i Ekernførde Fjord som Sonoffer lod General Krogh og 
Stabschef fjærne fra deres Poster, kan han vel ikke helt fritages 
for Mistanke om, at stærk personlig Uvilje mod sidstnævnte var
væsentlig medvirkende til dette Skridt. Efter at Bülow med Flensborg 
som Stabschef var traadt i Spidsen for Hæren, stillede H.s 
nervøse Uro kjendelig af. Vel kunde han ikke bekæmpe sin Lyst 
til mere end vedbørligt at lægge Tryk paa Generalens Handlefrihed,
men han undlod dog ikke som Regel at betone, at disse 
Henvendelser mere vare at betragte som Raad til Overvejelse end som 
Befalinger. Efterhaanden kom han ogsaa mere og mere fra sit 
med synderlig Forkjærlighed antagne, ham af den indkaldte franske
General Fabvier ligeledes anbefalede Cunctatorsystem, i Følge hvilket 
Hærens Offensiv alene skulde bestaa i partielle Expeditioner, og 
allerede i Slutningen af April skriver han til Flensborg: «Saare 
ønskeligt var det, om man, inden Kampagnen endtes, kunde give
Fjenden dygtig Klaps». Hans til Hæren og dens Førere vakte, 
ved Fredericiaslaget yderligere styrkede Tillid fik et kraftigt Udtryk 
i Statsraadsmødet 15. Juli, da han nægtede at godkjende den af 
Kammerherre Reedtz temmelig egenmægtig 5 Dage forinden 
afsluttede Konvention med Preussen, i det han med Bestemthed 
hævdede, at der under nærværende Omstændigheder ikke var 
Anledning til at bringe noget som helst Offer for at opnaa 
Vaabenstilstand. Kongen vilde dog ikke modtage hans indgivne Demission, 
men befalede ham i smigrende Udtryk og med Fritagelse for
Ansvar for Konventionens Ratifikation at forblive paa sin Post, i det 
han samtidig udnævnte ham til Generallieutenant.

Som Parlamentariker var H. uheldig. Dels savnede han, saa 
godt han end var inde i sine Ting, i mærkelig Grad Evne som 
Taler, dels var den hele konstitutionelle Tankegang hans Natur 
imod, og det harmede ham, at «D'Hrr. i Finanskomiteen» vilde 
have bedre Forstand paa Affattelsen af de krigsministerielle 
Budgetter end han selv og hans Departementschefer. Det særdeles gode 
Forhold, der i det hele herskede mellem Novemberministeriet og 
Rigsdagen, gjaldt heller ikke H. Tvært imod havde han allerede 
i 1850 heftige Sammenstød med Fenger og andre af Folketingets
ledende Mænd, og det følgende Aar fandt flere Optrin Sted, der 
i Lidenskabelighed søge Lige her hjemme, og blandt hvilke vel det 
mærkeligste var det, da H. ude af sig selv af Harme over at være 
bleven overdøvet med Mishagsytringer og voldsom Hyssen tilraabte 
Forsamlingen omtrent med de Ord: «Jeg troede, jeg talte til Landets 
Udkaarne Mænd; jeg mærker, jeg staar for et Parterre!» Det 
beklagelige ved disse Stridigheder var, at Hovedopgaven, der efter 
Krigens Ophør maatte ligge for, Landets fremtidige Forsvarsordning, 
derved blev skudt til Side, ja forsumpet. Ingen senere Forsvarsminister
kunde til Løsningen af denne Opgave sidde inde med saa 
fortrinlige Kort paa Haanden som H., under hvis Ægide Krigen 
var ført, og som endnu stod ved Styret, da den tilbagevendende 
sejerrige Hær hilstes af det jublende Folk.

27. Jan. 1852 indtraadte han paa ny i Regeringen som 
Krigsminister i Ministeriet Bluhme, senere Ørsted, der dannedes som en 
Indrømmelse til Udlandet, men modtoges med Mistillid af Rigsdagen. 
Han var som bekjendt en af dette Kampministeriums 
fasteste Støtter og iværksatte med en Energi, der ofte var 
hensynsløs, med eller uden Lovgivningsmagtens Samtykke de Foranstaltninger,
som enten Regeringens helstatlige Program eller den 
indre og ydre politiske Situation efter hans Formening krævede. 
Det Had, han derved paadrog sig hos Oppositionen og den nationalliberale 
Presse, var uhyre. Hans Gjennemførelse ved kgl. Resolution 
4. Avg. 1852 af Monarkiets Hærenhed blev betegnet som «et 
Statskoup, en grov Insult mod alle brave danske Soldater», og da 
han i 1853 gjorde Begyndelsen med at fjærne oppositionelle 
militære Embedsmænd ved at forsætte Lærer paa Højskolen, Ingeniørkapitajn
Schovelin til Lauenborg, skrev «Fædrelandet» i en af dets 
fulminante Artikler bl. a., at H. stod i Statsstyreisen «som en 
Benrad fra Fortiden, som en fjendtlig Natur og et fordærveligt Stof». 
I April 1854, da H. ved sine paa egen Haand trufne
Forsvarsforanstaltninger til Sikring af Nevtraliteten under Vestmagternes 
Krig mod Rusland om muligt havde naaet Upopularitetens Spids, 
nærede Oppositionen godt Haab om at blive den lige saa frygtede 
som hadede Mand kvit, i det Frederik VII sagde Nej til H.s 
Indstilling om at give Hall Afsked som konst. Generalavditør. Haabet 
glippede dog, nærmest, som det synes, fordi Prins Ferdinand gjorde 
sin Stilling som kommanderende General afhængig af, at H. 
vedblev at være Minister, og det blev Kongen, som gav efter. Ved 
Forordningen af 26. Juli 1854 om Monarkiets Fællesanliggender brød 
Regeringen fuldstændig med Rigsdagen, og da dennes Opløsning
paafølgende Okt. bragte Oppositionen i overvældende Majoritet, 
indgav det samlede Ministerium i Dec. sin Demission. Den mod 
de afgaaede Ministre derefter rejste Rigsretsaktion førte i Febr. 1856 
til Frifindelse for dem alle.

H., som ingen Sinde i sin Ministertid havde villet oppebære 
Gage, levede nu som Privatmand paa sin Ejendom Snertingegaard 
ved Vordingborg, indtil han i Juli 1864 for 3. Gang kaldtes til at 
danne en Regering, der med Bluhme som Ministerpræsident fik det 
sørgelige Hverv at forberede og afslutte Freden i Wien 30. Okt. 
I H.s særlige Lod faldt det at foretage den ved Hertugdømmernes 
Afstaaelse nødvendigblevne Hærreduktion. Han udnævntes i Febr. 
1865 til Ridder af Elefanten, afgik i Nov. s. A. som Minister og
stilledes à la suite i Armeen som General. Døde 85 Aar gammel 
22. Juni 1873, ugift.

Illustr. Tid. 13. Juli 1873.

S. A. Sørensen.

Hansen, Christian Henrik, 1797-1868, Landmand og Politiker">

Hansen, Christian Henrik, 1797-1868, Landmand og Politiker, 
fødtes 4. Avg. 1797 paa Holmegaard ved Næstved, hvor hans 
Fader, Jens H. (f. 1752 d. 1832), da var Forpagter (senere Godsejer). 
Moderen hed Juliane Marie f. Hofmeyer. Han gik 1809-12 i 
Herlufsholm Skole, var derefter i 3 Aar Skriver paa Vallø Birks
Kontor og tog 1821 dansk-juridisk Examen. 1817-26 var H. 
Forvalter paa forskjellige Herregaarde, forpagtede 1828-42 
Christiansdal ved Odense, men kjøbte desuden 1830 Kragsbjærggaard og 
siden et Par andre større Gaarde i Egnen. 1833 indgav H. en 
Klage til Rentekammeret over Vejvæsenets Vilkaarlighed med Hensyn 
til Naturalarbejdets Fordeling og andre Misbrug og gjentog
1834-35 i Bladartikler sine Paastande. Dette førte til langvarige 
Retssager (1836-44), som paadroge ham Bøder og 1 Aars Censur, 
men indbragte ham Tak fra flere Sider (Penge sammenskødes 
for at dække hans Omkostninger) og gave til Dels Stødet til 
Vejforordningen 1841. Ogsaa udgav H. 1838-39 et Par Smaaskrifter 
om «Sognepræstens og Bondens gjensidige Forhold». H., som fik 
Navnet «Vej-H.», valgtes til Stænderdeputeret 1837 og paa ny 1841,
»men gav kun Møde i Samlingerne 1840 og 1842, samt blev 1842 
Suppleant i Odense Amtsraad. Efter at have solgt sine Gaarde 
flyttede H. 1845 til Odense, hvor han blev Brygger, opførte mange 
Bygninger og var Borgerrepræsentant 1846-50. Endelig var han
1850-52 Folketingsmand for Odense Amts 7. Kreds og hørte til 
Bondevennerne. 1851 solgte han Bryggeriet og havde siden flere 
Landejendomme, men tilsatte derved sin Formue og tilbragte sine 
sidste Aar i Odense i Fattigdom. Hans gamle Stridbarhed kom endnu
1868 til Udbrud i et Flyveskrift: «Gjengangerbreve til Spionen 
Molzen» (osv.), som opfriskede Mindet om hans Søn Jens Jul. H.s Affære 
i Febr. 1865. -- H. ægtede 1827 Bertha Maria Ammentorp (f. 1805 
d. 1848), Datter af Præst Chr. D. A. i Dalum. Døde 17. Dec. 1868. 

Erslew, Forf. Lex. 
Barfod, Dansk Rigsdagskal. S. 149. 
Fyens Stiftstid. 21. Dec. 1868.

Emil Elberling.



Hansen, Christian Johan Lodberg Krarup, s. Hansen, Krarup-.



Hansen, Christian Julius, 1814-75, Komponist, 
er født 6. Maj 1814 paa Christianshavn, hvor hans Fader, Nicolai H., var 
Drejermester; Moderen hed Frederikke f. Hesse. Drengen var 
bestemt til Haandværkslære, men hans gode Sangstemme bevirkede, 
at han 1827 optoges som Elev i Sibonis Musikkonservatorium, hvor 
J. P. E. Hartmann i høj Grad tog sig af ham og, da hans Stemme 
gik bort, førte ham ind paa Komponistbanen. En Ouverture i 
C-Mol af ham udførtes ved en Aftenunderholdning paa det kgl. 
Theater i 1836, og i 1840 konkurrerede han med en Ouverture i 
E-Dur sammen med Gade for den af Musikforeningen udsatte
Prisbelønning og erholdt «Hæderlig Omtale»; den er efter hans Død 
udgivet af «Samfundet til Udgivelse af dansk Musik». Imidlertid var 
han 30. Dec. 1836 i Gjentofte bleven viet til Marie Emilie Augusta 
Bugge (d. 1882) og maatte derfor arbejde for Brødet som Musiklærer, 
indtil han 1845 blev ansat som Organist ved Garnisonskirken i 
Kjøbenhavn, hvilken Stilling han 1851 ombyttede med det bedre 
lønnede Klokkerembede sammesteds. Det daglige Slid, de tidsspildende 
Embedsforretninger og hans selskabelig anlagte Natur hindrede 
ham i at gaa videre i de større Kompositionsformer, særlig 
Operaen, hvortil hans Hu stod. Han havde virket som Dirigent ved 
flere Sangforeninger, da Hartmann 1848 fik ham valgt til 
Meddirigent i Studentersangforeningen, og til denne og Studenterlivet 
knyttede han sig med Liv og Sjæl. For Hostrup komponerede og 
arrangerede han Musik til dennes Studenterkomedier, for 
Studenterkarnevalerne skrev han de morsomme Operetteparodier «Leonora», 
«Kong Rosmer» (heri «Ullen dullen dof»), «La massacrata» og 
«Vandmøllen i Apenninernes og Sangforeningen skjænkede han en 
Mængde smukke Kvartetter og Korsange («Dejlige Øresund», der 
er blevet en Fædrelandssang, «Nu grønnes Skoven atter», «Lille 
Karen» osv.), ligesom han deltog i dennes Fester og Udflugter med 
uopslideligt Humør. Hans frejdige Lune skaffede ham ogsaa en
Varm Ven i Frederik VII, der 1852 udnævnte ham til Kammermusikus. 
Af større Ting, som han i Ny og Næ frembragte, kan 
endnu nævnes: Vaabensang af «Korsaren og hans Brud», flere 
Kantater, f. Ex. Sørgekantate over Frederik VII, «I Nød og Fare» 
(1864), «Ved Frimurerlogens Indvielse»; «En Vaardag», for Solo, Kor 
og Orkester, blev opført i Musikforeningen kort efter hans Død. 
Han døde 15. Marts 1875.

Illustr. Tid. Nr. 840. 
A. Sørensen, Studentersangforen. 1839-89. 
Erslew, Forf. Lex.

S. A. E. Hagen.



Hansen, Christian Karl Ludvig, 1803-86, historisk Forfatter, 
er født 27. Jan. 1803 paa Augustenborg, hvor hans Fader, Tyge H., 
var Kammerlakaj; hans Moder var Anna Sophie Elisabeth f. Ebeling. 
Karl H. blev Student 1822, tog theologisk Embedsexamen 1827, blev 
Kateket i Skanderborg 1830, Sognepræst i Føvling og Holsted 1836, 
i Feldballe og Nødager 1847, i Skamby 1860, tog sin Afsked 1872 
og døde paa Frederiksberg 7. Sept. 1886. Han ægtede 18. April
1831 Severine Elisabeth Ebeling (d. 20. Marts 1864), hvis Fader var 
Organist i Aarhus. H. var en flittig Dyrker af Danmarks Specialhistorie. 
Foruden flere Meddelelser om sin Fødeø i «Archiv für  
Staats- u. Kirchengeschichte» har han i sine Kandidataar, da han 
var Huslærer i Egnen omkring Randers, forfattet Beskrivelser af 
en Del gamle Herregaarde i den Egn af Landet, hvilke han 1832 
udgav under Titel af «Danske Ridderborge». 1833 udgav han 
en Beskrivelse af Skanderborg By og Slot. Fra hans Ophold i 
Feldballe og Skamby foreligger Resultatet af hans stedlige
Arkivundersøgelser i et nyt Bind «Danske Ridderborge», der udkom 
1876. Ogsaa i sin høje Alder fortsatte han sine Studier, og man 
saa jævnlig den høje Mand med det udprægede sønderjyske Ydre 
færdes med store Bogpakker. I «Histor. Tidsskrift» 1877 udgav han 
en Levnedsbeskrivelse af Hertug Hans den ældre.

Erslew, Forf. Lex.
Elvius, Danmarks Præstehist. 1869-84 S. 442.

O. Nielsen.



Hansen, Christian Peter, 1803-79, topografisk Forfatter, 
var en Søn af den ndfr. omtalte Lærer Jep Peter H. (d. 1855) og fødtes 
28. Avg. 1803 i Vesterland paa Sild. Han undervistes først i
Hjemmet og senere ved Seminariet i Tønder, hvorfra han dimitteredes 
1827. Derefter var han i 2 Aar Lærer i Sønderborg og 
overtog 1829 Faderens Embede i Keitum paa Sild. Fra sin 
Ungdom var han en ivrig Samler af historiske, geografiske og 
arkæologiske Efterretninger om sit snævrere Hjemland, særlig om Øen 
Sild, og fra 1840 udfoldede han en meget betydelig Forfattervirksomhed. 
Han udgav Kort, Turisthaandbøger og Sagnsamlinger, 
skrev en Biografi af Uwe Jens Lornsen, og i en Mængde Afhandlinger 
i Hertugdømmernes Tidsskrifter og Dagblade nedlagde han
Frugterne af sin Samlerflid. Senere sammenarbejdede han disse til 
selvstændige Værker, hvoraf de vigtigste ere: «Chronik der 
friesischen Uthlande» (1856), «Das Schleswiger Wattenmeer» (1865) og 
«Die Friesen, Scenen aus dem Leben der Friesen, besonders der 
Nordfriesen» (1875). Disse Bøger indeholde en rig Materialesamling
til Nordfrislands Historie og Geografi, men da Forfatteren savnede 
kritisk Sans og dybere historisk Indsigt, kunne de heller ikke 
betragtes for andet eller mere. I Keitum grundlagde han et lille
arkæologisk Musæum. Han døde 9. Dec. 1879.

Alberti, Schlesw.-Holst.-Lauenb. Schriftsteller-Lex.

P. Lauridsen.



Hansen, Christoffer, 1598-1679, Borgmester, 
er født 29. Juni 1598 i Boderup i Skaane, hvor hans Fader, Hans Pedersen, var 
Herredsfoged; hans Moder giftede sig anden Gang med Brygger 
Henrik Dabelsten i Malmø. 1603 kom han i Malmø Latinskole, 
men kom 1612 til Norge og 1614 til Kjøbenhavn i Tjeneste først 
hos Toldskriver Peder Mortensen og siden hos Tolder Jacob Mikkelsen. 
1620 kom han til den færøske Handel og tog 13 Aar efter 
Borgerskab som islandsk Kjøbmand. 1649 blev han Formand for 
det islandske Kompagni, og da et nyt blev oprettet 1662, efter at 
det ældre var hensygnet, var han en af Hoveddeltagerne. 1639 
forpagtede han i Forening med ovennævnte Peder Mortensen 
Accisen af fremmed Øl i Kjøbenhavn. 1653 var han en af Deltagerne 
i et karaibisk Handelskompagni. 1642 blev han Raadmand og 1645 
Borgmester. Under Rigsdagen 1660 var H. en lige saa stor 
Modstander af Adelen som H. Nansen og svarede en Gang Otte Krag, 
at Borgerstanden ikke var Adelens Drenge. Han stod ogsaa ved 
Nansens Side under Arbejdet paa at skaffe Kongen en friere
Stilling lige over for Adelen. Paa den anden Side stod han i 
Forbindelse med Corfits Ulfeldt, hvem han 1658 søgte at skaffe 
Benaadning hos Frederik III. 1661 blev han Medlem af Lovkommissionen, 
men frabad sig at faa Sæde i Højesteret. 1664 gik han 
af som Borgmester, men døde først 25. Nov. 1679. Han var gift 
1. med Grønlandsfareren Jens Munks Enke, Margrethe Tagesdatter, 
og efter hendes Død (1628) 2. med Margrethe Dideriksdatter (d. 1679).

O. Nielsen, Kjøbenhavns Hist. og Beskr. III, 217 f.

O. Nielsen.



Hansen, Christopher Bagnæs, 1806-68, Stolemager, er født 
24. Febr. 1806 i Kjøbenhavn og er Søn af Tømmersvend Christopher 
Bagnæs og Anna f. Stephensen. Efter Faderens tidlige Død ægtede
Moderen Arbejdsmand Peter Antoni. Hjemmet var fattigt, og H. 
maatte derfor selv tidlig tjene til sit Ophold; han arbejdede 
saaledes en Tid i Modewegs Klædefabrik og var en Tid Brolægger, 
før han 1820 kom i Stolemagerlære. 6 Aar efter blev han Svend,
og det er først paa denne Tid, at han antog Navnet Hansen. 1830 
gjorde han Mesterstykke, 1832 tog han Borgerskab, og, dygtig som 
han var, arbejdede han sig nu ved Flid og Stræbsomhed i 
Forbindelse med et ikke ringe Handelstalent frem til en betydelig
Stilling. Stolemageriet blev ham hurtig for snævert, og allerede 
1838 skaffede han sig derfor Ret til ogsaa at forfærdige og sælge 
alle Slags «finerede og indlagte Møbler». Karakteristisk for hans 
hurtige Fremgang er det, at han 1843 kunde kjøbe en saa betydelig 
Ejendom som Erichsens Palais paa Kongens Nytorv, hvortil hans 
Forretning derefter stadig var knyttet. Paa Verdensudstillingerne 
i London 1851 og Paris 1855 stod han som den væsentlige Repræsentant
for dansk Snedkerkunst ligesom ved Udstillingen i Kjøbenhavn 

1852, og ved sit 25 Aars Jubilæum i 1855 blev han i den Anledning 
optagen som Mester i Kjøbenhavns Snedkerlav. Allerede i 1841 
var han bleven Hofstolemager. 1867 overdrog han paa Grund af
Svagelighed sin Virksomhed til Sønnen Charles H. og Svigersønnen 
L. Larsen og døde 16. Jan. 1868. I længere Tid var han Medlem 
af Bestyrelserne for Haandværkerforeningen og Industriforeningen 
ligesom af Direktionen for de Massmannske Søndagsskoler, og i
Kjøbenhavns Brandkorps tjente han sig op til Kapitajn. I Jan. 
1826 havde han ægtet Claudine Marie Henriette Olsen (f. 25. Febr. 
1803 d. 1857), og efter at dette Ægteskab var opløst, giftede han 
sig 19. Nov. 1843 med Jacobine Krause (f. 14. April 1819 d. 11. Jan. 
1892), Datter af Gartner K. paa Marienberg paa Møen.

Søndags-Posten 26. Jan. 1868. 
A. Bauer, C. B. Hansens Etabl., 1880. 
C. Nyrop, J. G. Lund.

C. Nyrop.



Hansen, Claus, --1706, Gouvernør i Vestindien. 
Som en dansk Almuesmand (Sønderjyde?) var C. H. blandt de Tropper, 
der i thor Møhlens Forpagtningstid indlagdes som Besætning paa 
Fortet St. Thomas. 1692 forfremmedes han fra Sergeant til Fændrik 
af Gouvernør de Lavigne, med hvem han dog snart kom paa en 
saa spændt Fod, at Gouvernøren 1694 forbød ham at ægte sin 
forlovede, Anna van Ockeren, Enke efter Iver Jørgensen (Dyppel). 
Forbudet bortfaldt vel ved de Lavignes Afskedigelse, men heller 
ikke til den nye Gouvernør, Joh. Lorentz, var Forholdet 
upaaklageligt. 1699 tiltraadte C. H. paa sin Hustrus Vegne den betydelige 
Dyppelske Arv; men s. A. mistede han hende ved Døden. 
I sin Egenskab af en formuende Mand og som Lieutenant i 
Borgerskabet blev C. H. Centrum i Planternes Opposition, der efter
Lorentz' Død egenmægtig kaarede ham til foreløbig Gouvernør, 
indtil Sagen kunde afgjøres af Direktionen i Kjøbenhavn. Embedsmændene 
og deres Venner valgte derimod paa samme Betingelser 
Joachim v. Holten; men Direktionen samtykkede i Udnævnelsen af 
C. H. og synes ikke at have grebet fejl. Allerede 8. Febr. 1706 
døde han, saa at han kun fik kort Tid til at vise sine Kræfter. 
Men ligesom han jævnlig roses som en brav dansk Mand, saaledes 
prises han efter sin Død som den, der indrettede Øens Forfatning 
med «det sekrete» og «det ordinære Raad».

Personalhist. Tidsskr. 2. R. VI.

Fr. Krarup.



Hansen, Constantin, d. 1880, s. Hansen, Carl Christian Constantin (ovfr. S. 585).




Hansen, Doris, s. Hansen, Anna Doris (ovfr. S. 583).



Hansen, Edmund Gottfred, s. Grut (ovfr. S. 252).



Hansen, Edvard August, 1820-74, Skuespiller. 
H., der var en Søn af Værtshusholder Peder H. og Marie
f. Jensen, blev født i Kjøbenhavn 17. Avg. 1820,
antoges til Elev ved det kgl. Theater og debuterede
der 2. Febr. 1838 som 1. Sadelmagersvend i
«Emigrantens Rejsevogn». Der blev tildelt ham
adskillige Smaaroller, i hvilke han gjorde sig
bemærket, men Elskerfaget, for hvilket hans Evner laa
bedst, var den Gang saa godt besat, at han ikke havde
Udsigt til at bane sig Vej. Han forlod derfor det
kgl. Theater i 1846 og fik Engagement ved Theatret i
Christiania, hvor han virkede med stort Held i 3 Aar,
indtil han af Kammerraad Lange kaldtes til Kasinos
Theater. Her optraadte han første Gang 21. Okt. 1849
som Nicolai Kolding i Vaudevillen «Fra Store eller
Lille Strandstræde» og var fra dette Øjeblik en af
Kasinos bedste Støtter. Med et udmærket Elskerudvortes
forbandt han et sonort Organ og en smuk Sangstemme, og
i sit Spil udmærkede han sig baade ved dyb Følelse og
stor Naturlighed. Det var ikke blot som Elsker, at han
havde et meget stort Publikum; ogsaa Karakterroller
spillede han med stor Dygtighed og viste et ikke
ringe Lune i enkelte komiske Partier. Da Lange i
Sæsonen 1855-56 spillede paa Hoftheatret, fulgte
H. med ham, men vendte saa atter tilbage til Kasino,
hvor han havde et temmelig betydeligt Repertoire,
indtil tiltagende Sygelighed tvang ham til ved sin
Benefice 12. Maj 1860 at tage Afsked med Publikum i en
Epilog. Han ægtede 26. Sept. 1847 Cathinka Wilhelmine
Liebert, Datter af Snedkermester Christian L. og Else
f. Petersen, og døde i Kjøbenhavn 26. Okt. 1874.

Edgar Collin.



Hansen, Elise Konstantin, s. ovfr. S. 590. 



Hansen, Emil, s. Hansen, Hans Emil.



Hansen, Emil Christian, f. 1842, Botaniker. H. er
født 8. Maj 1842 i Ribe og Søn af Malermester
J. C. H., en berejst Mand, som har været Soldat i
Algier og Spanien, og som endnu lever i Ribe. Uagtet
hans tidlige Tilbøjelighed for Læsning fik han dog
først Lejlighed til at studere i en mere fremrykket
Alder; han blev nemlig sat i Kjøbmandslære, senere
i Malerlære, blev i sit 18. Aar Malersvend og
gjennemvandrede derefter en stor Del 
af Danmark paa sit Haandværk. I sit 20. Aar kom han til Kjøbenhavn 
i den Hensigt at søge kunstnerisk Uddannelse, men opgav 
snart denne for boglige Studier. Han forberedte sig til Skolelærerexamen,
men maatte af Trang gjøre en Afbrydelse, blev Huslærer 
i Sydsjælland, hvor hans Interesse for naturhistoriske Studier vaktes, 
tog i Følge Grev Holstein-Holsteinborgs Tilskyndelse og med hans
Understøttelse Skolelærerexamen i 1864, var en kortere Tid, for at 
ophjælpe sit af Overanstrængelse nedbrudte Helbred, Huslærer paa 
Fyn, gjennemgik derefter det 3aarige Monradske Kursus 1867-69 
og virkede som Lærer i Kjøbenhavn. Først i 1871 blev han Student,
og fra den Tid har han væsentlig drevet botaniske Studier; 
dog beskæftigede han sig en Tid lang ivrig med Zoologi, nærmest 
under Schiødtes Vejledning. 

H.s første Publikation var en «Moseundersøgelse» i 1873, 
fremkaldt ved Paavirkning af Jap. Steenstrup, hos hvem han en kort 
Tid var Privatassistent. I 1876 vandt han Universitetets Guldmedaille 
for en Afhandling, af hvilken en Del er publiceret under Navn af 
«De danske Gødningssvampe». Han har bidraget til at gjøre 
Darwins Skrifter bekjendte her i Landet ved at deltage i Oversættelsen 
af samme. 1. Jan. 1879 blev han ansat i sin nuværende Stilling som 
Forstander for Carlsberg-Fondets fysiologiske Laboratorium; s. A. 
erhvervede han Doktorgraden for en Disputats: «Organismer i Øl 
og Ølurt», og hans mange senere Afhandlinger have for største 
Delen behandlet det samme og nær beslægtede Æmner, særlig 
Gjæringsorganismer; han har ogsaa bragt det videre paa dette 
Omraade end nogen anden baade her og i Udlandet. H. har netop 
sin Styrke i Begrænsningen, i at sigte mod et bestemt Maal i sin 
videnskabelige Forskning, fra et enkelt Udgangspunkt og uden Sidespring 
at forfølge dette Maal til Ende. En Række meget vigtige 
og indgaaende Arbejder fra H.s Haand foreligger i «Meddelelser 
fra Carlsberg-Laboratoriet», og særlig maa fremhæves hans 
Undersøgelser over Alkoholgjærsvampenes Fysiologi og Morfologi». Ogsaa 
i fremmede Tidsskrifter har han publiceret talrige Artikler om 
Gjærsvampe, Skimmelsvampe, Bakterier og andre Mikroorganismer.

H.s Arbejder frembyde ikke ringe videnskabelig Interesse, men 
hans største Fortjeneste ligger dog i de nye Baner, han har brudt 
for Undersøgelsesteknikken, og i den store praktiske Betydning, hans 
Studier og Forsøg have faaet, i det de have fremkaldt en fuldstændig 
Reform i Bryggerierne, hvad Gjæringen angaar. Særlig efter at 
Pasteur har kastet sig over andre Studier, anses H. overalt som 
Fører paa Gjæringsfysiologiens Omraade, et Maal, han har naaet 
ved sin ualmindelige Energi og Arbejdskraft. Elever fra alle Lande 
søge til H.s Laboratorium for at faa Vejledning af ham i hans
Renkultur af Gjær, hvilken Methode daterer sig fra 1883. Det er 
netop et af hans baade praktisk og theoretisk vigtigste Resultater, 
at han har formaaet at isolere den enkelte Gjærcelle, grundig at 
forfølge dens Udvikling og Formering, hvorved han er naaet et 
betydeligt Skridt ud over Pasteur, i det han har paavist, at der 
gives mange, hinanden ganske lignende Former af Gjærsvampe, 
hvoraf en Art kan give det fineste Øl, medens en anden kan 
fordærve Øllet. Pasteurs «rene Gjær» lod meget tilbage at ønske, 
thi vel befriede Methoden den for Bakterier, men den maatte i 
Følge sin Tilblivelsesmaade i Virkeligheden blive en Blanding af 
gode og skadelige Gjærsvampe, af hvilke de sidste, der efter H.s
Undersøgelser fremkalde Sygdom i Øl, efterhaanden fik Overtaget. 
Pasteurs Methode er derfor alle Vegne opgivet, medens H.s berømte 
rendyrkede Gjær, der er befriet for «vilde» Gjærarter, nu udgaar 
fra Kjøbenhavn til alle ølbryggende Lande.

H. har da ogsaa modtaget talrige Vidnesbyrd om den 
Anerkjendelse, han nyder. Han blev i 1890 Medlem af Videnskabernes 
Selskab, og i 1892 blev ham tildelt Titel af Professor, ligesom han 
ogsaa har modtaget adskillige Æresbevisninger fra Udlandet, baade fra 
videnskabelige og fra tekniske Institutioner; ogsaa hans Forgænger 
paa Gjærstudiernes Omraade, Pasteur, har offentlig udtalt sin 
Anerkjendelse af H.s Fortjenester. H. har i videnskabelige Øjemed 
foretaget en Række Rejser til forskjellige Lande. I 1880 ægtede
han Mathilde Melchior, Datter af en Væver. 

Levnedsbeskrivelser af de ved Kbhvns Universitets Firehundredaarsfest promov. Doktorer.
Bot. Tidsskr. XII. 
Illustr. Tid. 19. Maj 1889. 
Zeitschr. f. d. gesammte Brauwesen 1889.

E. Rostrup.



Hansen, Erhard Ludvig Jørgen Peter, s. ovfr. S. 584.



Hansen, Erna Juel, s. Hansen, Juel-. 



Hansen, Esben Martin, 1791-1875, Handelsgartner, 
er født 31. Maj 1791 paa Blegdamsvejen ved Kjøbenhavn, hvor hans Fader, 
Svend H., der var bondefødt, havde kjøbt en Have, og hvor han 
døde næsten 90 Aar gammel. Sin Uddannelse som Gartner fik 
Mart. H. i sin Faders Gartneri, og 1829 kjøbte han et Stykke Jord 
mellem Farimagsvejen, Ladegaardsvejen og Kjærlighedsstien. Med 
sjælden Flid og Energi beplantede han dette Jordstykke og byggede 
Væxthuse. Kaarene vare smaa, men efterhaanden bedredes disse, 
og navnlig i Aarene 1842-54 var hans Gartneri i stort Ry som 
et af de bedste og største Handelsgartnerier her hjemme. I
Særdeleshed vakte et Camelliahus, hvor Planterne vare frit udplantede, 
megen Opsigt, og naar de ved Paasketid stode i fuldt Flor, blev 
Gartneriet besøgt af en stor Mængde Blomsterelskere, ja endog 
Kong Christian VIII med Dronning plejede at bese Huset nogle 
Gange hvert Aar. Desuden gjorde H. sig bekjendt ved de store 
Plantesamlinger, han sendte til Udstillingerne i Blomsterselskabets 
Have, og som altid vandt de højeste Udmærkelser. Efter 1854
blev der anlagt Gader gjennem Haven, og ved hans Død 7. Juli 
1875 ophævedes Gartneriet. -- Han var gift med Sophie Magdalene 
f. Stremme (f. 25. Avg. 1797 d. 9. Febr. 1871), Datter af 
Snedkermester Philip S.

L. Helweg.



Hansen, Frantz Johannes, 1810-52, Digter, 
er Søn af Brygger, Kapitajn Jørgen H. og fødtes i Kjøbenhavn 4. Sept. 1810. 
I venlige, men lidet understøttende Forhold voxede han op og 
arbejdede sig frem ved Flid og Talent; han gjennemgik Metropolitanskolen
og leverede allerede da en stor Mængde Bidrag i Vers og 
Prosa til det af hans Fader redigerede Borgerblad «Patrouillen». 
I 1828 blev han Student og regnedes da sammen med Arnesen, 
Hollard Nielsen og H. C. Andersen til Aarets «4 store Poeter», 
medens Fr. Paludan-Müller maatte nøjes med Pladsen blandt «de 
12 smaa». I sit  Rusaar udgav H. paa Subskription «Læsning for 
den fine Verden», hvoraf der kun udkom 2 Hæfter (1829-30), og
som iblandt Studenterne, hvor han færdedes meget, skaffede ham 
Øgenavnet «Fine Hansen». -- 2 Aar efter (1832) udgav han, 
ligeledes paa eget Forlag, «Digte», og han var stadig meget optagen 
af litterære Interesser. Ogsaa sine musikalske Evner udviklede
han med Weyse som Lærer. Under Nødvendigheden af at skaffe 
sig Erhverv og under Fristelser af en begavet Aand, der i lige 
Grad fremskyndede ham til at frembringe og nyde, fuldendte han, 
skjønt med Ulyst, sit juridiske Studium og tog i 1834 Examen. I
1838 blev han Volontær i det daværende Kancellis Arkivkontor, i 
1842 Kancellist sammesteds, senere (1848) i Justitsministeriet. De 
uheldige Vilkaar, under hvilke han oprindelig stilledes som Embedsmand,
kunde ikke bidrage til at samle hans Kraft om en praktisk 
Livsplan ad denne Vej. Han følte Lyst til at leve med i Øjeblikket, 
Hi den frie Natur bankede hans Pulsslag stærkest, og han kunde 
ikke afvinde Livet i Arkiverne nogen aandig Side. Hans sociale 
Stilling klæbede ved ham som en Materialisme, og han havde ikke
den fornødne Selvfornægtelse til at fyldestgjøre dens Fordringer. 
Der var kommet Modsigelse i hans Tilværelse. Denne alvorlige 
Konflikt kastede den første Mismodets Skygge over hans Livsglæde. 
Saa frigjorde han sig dels hos Muserne, dels i sin Trofasthed som 
Søn og Broder, et Forhold, som han fra sin tidligste Ungdom indtil 
det sidste søgte at udfylde. Som han i et og alt var Naturens 
umiddelbare Barn, saaledes spillede alle hans Kræfter i Tidens
Farver. Han var højt skattet af sine mange Venner, og hans 
Nærværelse blandt disse var aldrig ubelejlig: Liv, Gemytlighed, 
Beskedenhed og skaansom Dom, Natur og Aandfuldhed, Vid og 
Lune traadte med ham ind ad Døren; let slog han ind i hver 
Følelse og Stemning, i ethvert lettere Tankespil og enhver dybere
Reflexion. I sine yngre Dage fandt han Begejstring og Glæde i 
Tonernes Verden, i de ældre fandt han der Hvile og Trøst. De 
beskedne Fordringer, han stillede til Livet, bleve aldrig opfyldte, 
og lidt efter lidt faldt han sammen. I sine sidste 4-5 Aar 
tyngedes han af legemlig Svaghed, som kun levnede ham liden Ro
eller indre Tilfredshed, og mod hvilken han rastløst, men forgjæves, 
værgede sig. Der siges om ham, at han som Olding vilde have 
været ung, men som ung blev han Olding. Efter 2 Maaneders 
Ophold paa Frederiks Hospital døde han der 14. Marts 1852.

Lykkeligere ydre Forhold, en større Selvfølelse og Energi vilde 
i Forening med et bedre Helbred have samlet og styrket hans 
righoldige, men spredte Produktion og givet hans Navn større Vægt 
for Efterslægten. Foruden de allerede nævnte Samlinger har han 
udgivet «Digte» (1836), «Romantiske Digtningen) (1839), hvori det 
mere bekjendte «Korsaren og hans Brud» samt «Abenamars Sang»,
og i forskjellige Tidsskrifter, Nytaarsgaver og Blade mangfoldige 
Fortællinger og Digte. Under Forfattermærket «Torkel Trane, 
Licentiat» har han skrevet «Humoristiske Noveller», i. Bd. (1841):
«Patriotisme» og «Sørejsen», 2. Bd. (1844): «Let Sind og Letsind», 
som ere oversatte paa Svensk og Tysk. Anonymt lod han opføre 
paa det kgl. Theater: i 1832 et i Kotzebuesk Smag forfattet 
Skuespil i 1 Akt, «Venskab og Kjærlighed», i 1844 Vaudevillen «En
Aften i Tivoli» og i 1848 Vaudevillen «Et Sørgehus», der alle 3 
sloge meget lidet an; det samme maa siges om det efter hans Død 
der opførte Lystspil i i Akt, «En lille Hemmelighed». Af hans 
Efterladenskaber samlede og udgav H. H. Nyegaard hans «Lyriske 
Digte» (1852), og i 1857 udgav F. L. Liebenberg hans samlede 
«Poetiske Skrifter». Efter hans Død er tillige udgivet 2 Hæfter af
hans musikalske Kompositioner, der vidne om et virkeligt Talent. 
Det samme maa absolut siges om hans digteriske Frembringelser. 
De udmærke sig mindre ved en dyb Følelse end ved en meget 
let og flydende Versifikation og en livlig Kolorit. Han er for bred,
mangler orienterende Evne, bekymrer sig ikke altid om indre 
Sandsynlighed og undgaar ikke altid det smagløse og trivielle. Paa 
den anden Side ytrer han Vittighed og Lune, hans Tanker og 
Udtryk ere ofte poetiske og graciøse, men han bliver aldrig ret 
populær, fordi han til syvende og sidst mangler det uudsigelige,
hvorpaa det kommer an.

Erslew, Forf. Lex.
Berl. Tid. 1852, Nr. 72.
F. J. Hansens Lyriske Digte, 1852, Fortalen.

Nic. Bøgh.



Hansen, Frederik Adolph, d. 1711, s. v. Ehrencron (IV, 447).



Hansen, Frederik Andreas, 1807-90, Præst, 
Broder til ovfr. nævnte Læge Carl Pet. Math. H. (d. 1879), er født i Hjallese 6. Dec. 
1807, blev Student fra Odense 1825 og tog theologisk Embedsexamen 
1830. 1832 blev han Adjunkt i Roskilde, 1838 Sognepræst for
Øster Hornum i Aalborg Amt. Her valgtes han 1849 til Folketingsmand 
for Aalborg Amts 5. Kreds. 1852 blev han Sognepræst 
i Fravgde paa Fyn og 1861 Provst for Bjerre og Aasum Herreder. 
Han tog sin Afsked som Provst 1880, som Sognepræst 1883 og døde 
i Odense 24. Maj 1890. Han ægtede 1839 Claudine Marie Jørgensen 
(f. 12. Okt. 1813), Datter af Kapitajn, senere Proprietær, Jørgen J. 
og Kirsten f. Klestrup. -- Han var i Jylland Formand for det 
nørrejyske Konvent i Viborg og paa Fyn for det ældre Konvent 
for Fyns Stift; begge Steder holdt han paa, at Konventerne skulde 
indskrænke sig til Forhandlinger i Steden for, som der var stor 
Tilbøjelighed til, at fremkomme med Andragender og Forslag. I 
et anonymt Skrift: «Breve om kirkelige Gjenstande fra en Præst i 
Jylland til en Ven i Sjælland» (1846) paaviser han, at der ikke er 
Bod for Kirkens Brøst i udvortes Foranstaltninger.
 
Erslew, Forf. Lex.
Elvius, Danmarks Præstehist. 1869-84 S. 124.

L. Koch.



Hansen, Frederik Christian, f. 1861, Journalist, Politiker. 
H., der er en Søn af den fynske Husmand og Gartner Hans 
Christensen, er født i Bellinge 22. Juli 1861. Han blev Student 1880 og 
tog det følgende Aar Philosophicum. Derefter arbejdede han ved 
forskjellige Blade, særlig «Dagens Nyheder», indtil han 1. Dec. 1883 
overtog Redaktionen af Bladet «Avisen», der paa dette Tidspunkt 
stiftedes i det Øjemed at danne en Modvægt imod den socialistiske
Agitation i Samfundets brede Lag. Siden i. April 1891 har H. 
tillige været «Avisens» Ejer. H. har med Kraft og Klarhed forfægtet 

sine Anskuelser i sit Blad, og paa et stort Antal Møder rundt om i 
Landet har han vist sig at besidde de samme Egenskaber i det 
mundtlige Foredrag. Han har dernæst taget Initiativet til Dannelsen 
af Foreningen «Arbejdernes Værn» (1885), der tilsigter at støtte den 
ikke-socialistiske Del af Arbejderbefolkningen moralsk og pekuniært. 
Ved Folketingsvalgene i April 1892 var han Højres Kandidat i 
Kjøbenhavns 5. Kreds, men det lykkedes ikke at føre hans Valg 
igjennem. -- H. er gift med Agnes Franciska Cecilie f. Andersen, 
Datter af Kapitajn Jens A.

M. P. Friis.



Hansen, Gottfred Matthison, s. Hansen, Matthison-.



Hansen, Hans, --o.1532, Prælat. 
Denne i sin Tid mærkelige Mand var vistnok en Fynbo og sandsynlig af Adel; men for 
øvrigt er hans tidligere Historie ubekjendt. Vi træffe ham i 
Slutningen af Kong Hans' Tid som Provst i Tofte eller Assens Provsti, 
en meget anselig gejstlig Forlening. Men for øvrigt er hans Historie 
knyttet til Christian II, og for denne Konge blev han et yndet og 
brugbart Redskab; men han kom rigtignok ogsaa til at dele sin 
Herres trange Skæbne. -- 1514 var han i Kongens Ærende hos
den romerske Kurie. Hjemkommen der fra havde han en Proces 
med Karmeliterordenen om Helligaands Kapel og Hospital i Assens 
og vandt Sagen ved Kongens Dom. Derpaa blev han atter 1515 
sendt til Rom, da det gjaldt for Kongen om at komme Biskop Jens 
Andersen (Beldenak) og Knudsbrødrene i Odense til Livs. Det var
med god Vilje, at H. H. arbejdede paa at underminere Biskoppen, 
med hvem han laa i Fjendskab. Og da det til sidst lykkedes 
Kongen at knække Biskoppens Modstand mod de ubillige Krav, 
der stilledes til ham, blev H. H. sat til paa Kongens Vegne at 
oppebære de to Tredjedele af Bispestolens Indkomster (s. I, 244). 
Paa denne Tid var han en af de mægtigste Mænd i Fyn.

Da Uvejret brød løs mod Christian II, tænkte Kongen paa 
at sende H. H. til Rom for at skaffe ham Pavens Bistand. Men 
Planen blev ikke udført. Derimod maatte H. H. forlade Landet 
kort efter Kongens Flugt i April 1523. Siden færdedes
han dels i Tyskland, dels i Nederlandene og maatte
i fuldt Maal prøve Landflygtighedens Trængsler. Med
Christian II vedblev han at staa i Forbindelse og
benyttedes jævnlig af denne i et og andet Hverv. Hans
gjentagne Ophold i Wittenberg og den Nød, han led,
synes imidlertid at have haft en rensende Indflydelse
paa hans verdslige Sind, og det var næppe paa Skrømt,
at han gav Luthers Lære sit Bifald. Han levede endnu
1531, men forsvinder, efter at Christian II's Stjærne
for stedse var dalet.

Saml. t. Fyens Hist. og Topogr. I, 204 ff.
Rørdam, Hist. Kildeskrifter 2. R. II, 542 ff.

H. F. Rørdam.



Hansen, Hans, 1769-1828, Portrætmaler, var Søn
af Kancellist, senere Gaardfæster, Christian
H. og Susanne Christiane f. Flakkebjerg og født i
Skjelby paa Sjælland 22. Febr. 1769. Kammerherre
Carl Adolf Plessen tog sig af ham, fik ham efter
Konfirmationen til Kjøbenhavn, for at han kunde besøge
Kunstakademiet, hvor han i 1789 vandt den mindre,
i 1791 den store Sølvmedaille, og gav ham derpaa
en aarlig Rejseunderstøttelse, for at han kunde
«perfektionere sig» i Udlandet som Portrætmaler. Dog
malede han endnu Portrætter paa Herregaardene i Fyn og
Jylland 1793-97 og forlod først i 1797 Plessens Gods
for over Hamborg at rejse syd paa. Han forblev derpaa
nogle Aar i Wien og blev der gift med Henriette Lie,
rejste saa i 1803 til Italien, hvor hans ovfr. nævnte
Søn Carl Chr. Const. H. blev født, vendte tilbage
til Wien og kom i 1805 til Kjøbenhavn. Aaret efter
agreerede Akademiet ham, hvorefter han 1809 blev
Medlem paa Portrætter af de akademiske Medlemmer
Lorentzen og Dajon.

H. søgte forgjæves Professoratet ved Modelskolen,
men fik i 1815 Medlemsbolig paa Charlottenborg,
blev i 1817 Lektor i Mathematik og Perspektiv ved
Akademiet, men maatte i 1822 afgive det sidste Fag
til G. Hetsch og tog i 1825 ogsaa sin Afsked som
mathematisk Lektor. Samtidig var han en meget
søgt Portrætmaler, og hans Portrætter give gode
Fremstillinger af Datidens Personer, selv om de
hverken i aandfuld Opfattelse eller i Penselens
Delikatesse tør sættes ved Siden af Juels. Han var en
dannet og aandfuld Mand, og trods Sprogets Egenheder
udmærke hans «Betragtninger over de skjønne Kunsters
Værd» (1827) sig ved mange sunde Domme og træffende
Udtalelser. Efter 1816 satte Eckersberg ham i Skygge
som Portrætmaler, en talrig opvoxende Familie og
slette 
Pengeforhold forrykkede hans Stilling, og han ernærede sig med Vanskelighed 
ved at kopiere Portrætter til Samlingen paa Frederiksborg. 
En grasserende Tyfus kastede ham og Hustruen paa én Gang paa 
Sygelejet, hun døde først, 19. Jan. 1828, og 11. Febr. fulgte han efter.

Erslew, Forf. Lex.
Weilbach, Konstnerlex.

Ph. Weilbach.



Hansen, Hans, 1797-1867, Præst, 
er født 4. Okt. 1797 i Husum, opdroges i Christiansfeld og kom i Bagerlære. 24 Aar 
gammel gav han sig til at studere Theologi, besøgte Universiteterne 
i Leipzig og Kiel og tog 1824 Embedsexamen paa Gottorp. Aaret
efter blev han Præst i Simonsberg. Da U. J. Lornsens efterladte 
Skrift «Die Unionsverfassung Danemarks und Schleswig-Holsteins» 
udkom 1841, skrev han imod det, og Kabinetssekretær Adler sendte 
ham paa Christian VIII's Vegne en anerkjendende Skrivelse. 1845 
blev han Præst i Fjolde, men hans Loyalitet maa ikke have holdt 
Stand under Oprøret, thi 1851 suspenderedes han og afskedigedes 
derefter, dog med Pension. 1855 udgav han «Die Danisirung des 
Herzogthums Schleswig», et maadeligt Skrift, men fuldt af Had til 
Danmark, hvor «ikke alene noget, men alt er raaddent». Det 
indeholder Saadanne Paastande, som at den danske Bibeloversættelse 
er vitterlig forfalsket, Læren om Forsoningen findes ikke i den, 
og om Etatsraad Regenburg hedder det: «Efter hans Mening skal det
tyske Sprog fortrænges og det danske indtrænges, om ogsaa hele 
Slægtled herved skulle gaa timelig og evig til Grunde. Et Guds 
Rige kjender han slet ikke, om Sjælens Frelse véd han intet.» 
For dette Skrift blev H. dømt til 3 Aars Fængsel i Rensborg. Han
har ogsaa haft andre Stridigheder; thi da denne Straf var afsonet, 
maatte han endnu sidde 4 Uger efter en Dom, der var overgaaet 
ham ved Slesvig Bys Magistrat. Han beholdt dog sin Pension og 
døde i Rensborg 25. Febr. 1867.

Alberti, Schlesw.-Holst.-Lauenb. Schriftsteller-Lex.

L. Koch.



Hansen, Hans Christian, 1753-1843, Skolemand, Officer,
er født 8. April 1753 i Fredensborg, hvor Faderen, en Ætling af 
Frederik II's Kapelmester Arnold de Fine (V, 155), var Gjæstgiver. 
8 Aar gammel kom H. i Helsingørs lærde Skole, blev Student her 
fra 1770, tog Philosophicum 1771, theologisk Attestats 1774, 
Magistergraden i Filologi 1777 og blev det følgende Aar, efter først i kort 
Tid at have fungeret som Decanus ved Kommunitetet og Inspektør 
ved Regensen, ansat i Helsingør som Konrektor. Som saadan 
virkede H. med udmærket Duelighed indtil 1806, da han, der 
allerede 1801 ved Englændernes Ankomst i Sundet havde ladet sig 
ansætte i Borgervæbningen, og som var bleven lidenskabelig 
begejstret for Militærstanden, søgte og fik Afsked fra sin Skolegjerning, 
samtidig med at han blev udnævnt til Major og Kommandør og
1807 til Chef for det direkte under Hæren staaende helsingørske 
borgerlige Artillerikorps. Ogsaa i denne nye Stilling var H. 
særdeles virksom og duelig og høstede under Krigsaarene levende 
Anerkjendelse af Frederik VI for sit Forhold. 1819, da det paa ny
saa ud til Krig, og man frygtede for Svenskernes Landgang paa 
Sjælland, blev H. meget anvendt paa Efterretningsrejser i Sverige; 
han skildres ved denne Lejlighed som «en Mand med mange Kundskaber,
klog og tavs». S. A. blev han Oberstlieutenant, 1836 Oberst. 
Han var gift med Anna Kingo f. Bruun (d. o. 1838), Datter af resid. 
Kapellan i Mariager Johan Lorentzen B. og Valborg Marie f. Møller. 
Deres ældste Søn var ovennævnte Krigsminister Chr. Fr. H. (d. 1873). 
H. døde i Helsingør, næsten 90 Aar gammel, 20. Febr. 1843. 

Thaarup, Fædrenelandsk Nekrolog 1843. 
Erslew, Forf. Lex. 

S. A. Sørensen.



Hansen, Hans Christian, 1803-83, Arkitekt. 
Chr. H. fødtes i Kjøbenhavn 20. April 1803 som ældste Søn af Bud ved 
Brandassurancen Rasmus Hansen Braathen fra Norge og Sophie f. Jensen. 
Som Elev af Hetsch gjennemgik han Kunstakademiet og vandt dets 
forskjellige Præmier, medens han samtidig anvendte sin Fritid til at 
tegne og stikke i Kobber, bl. a. en Del af Bladene i Thieles store 
Værk over Thorvaldsen. 1829 fik han den store Guldmedaille for
Opgaven «Et Tøjhus med Generalitets hvorefter han 1831 kunde 
rejse til Udlandet paa Akademiets store Stipendium. De 2 første 
Aar tilbragte han i Italien, hvorefter han drog til Grækenland, 
som fra nu af blev hans andet og egentlige Fædreland.

Kong Otto havde faa Aar i Forvejen besteget Tronen, og nu 
gjaldt det at udvide og forskjønne Athen og gjøre det til en 
passende moderne Hovedstad. Her var et rigt Felt for Arkitekter at 
arbejde paa, og H. var saa heldig at vinde Kongens Yndest, saa 
at han 1834 blev udnævnt til «Kongen af Grækenlands Arkitekt». 
Gadeanlæg og Nybygninger bleve ham overdragne, blandt hvilke 
kan fremhæves den engelske Kirke i gothisk Stil og i første 
Række Universitetet, en Pragtbygning af Marmor i græsk Stil, 
saa nobel og fin i sine Linjer og saa gjennemtrængt af Antikens 
Aand og Følelse som meget faa moderne Forsøg paa at gjenføde 
den antike Stil, hvorfor den ogsaa er bleven et Forbillede for 
talrige andre, særlig tyske, Bygninger. Men H. havde ogsaa gjort 
ualmindelig grundige Studier af Monumenterne fra Oldtiden; derom 
vidner det smukke Værk, han i Forening med den tyske Arkitekt 
Schaubert har udgivet over det yndefulde lille ioniske Nike-Tempel 
paa Akropolis, som de havde udgravet og opmaalt; og derom vidne 
de talrige, minutiøst nøjagtige Opmaalingstegninger, som findes paa 
Kunstakademiets Bibliothek ved Siden af en Del flotte og elegante, 
farvelagte Detailtegninger.

H.s Navn bredte sig viden om, og i 1850 opfordrede Lloyds 
Dampskibsselskab i Triest ham til at gjøre sig bekjendt med de 
forskjellige Landes Marinebygninger for derefter at opføre Marinearsenalet 
i Triest (1854-57), et kæmpemæssigt Bygningskomplex i den
moderne Rundbuestil med byzantinske Enkeltheder, som H. 
var en Ynder af og senere saa ofte anvendte ved sine 
Murstensbygninger her hjemme.

Imidlertid vilde Danmark ogsaa gjærne drage Nytte af sin 
berømte  Søn. 1851 udnævntes han til Bygningsinspektør for Fyn 
og de omgivende Øer, men maatte lade en anden, C. A. Møller, 
midlertidig udføre sit Arbejde. 1857 blev han Medlem af Akademiet
og kgl. Bygningsinspektør for Sjælland, Laaland og Falster, og 
s. A. udnævntes han -- efter Bindesbøll Død -- til Professor i 
Arkitektur, en Stilling, han beklædte fra 31. Marts 1857 til 31. Marts 1883. 
1862 blev han Justitsraad, 1867 Etatsraad, 1876 Kommandør af 
Danebrog og 1879 Æresdoktor ved Kjøbenhavns Universitets 400 Aars 
Jubilæum. Han var Medlem af talrige fremmede Akademier, blev 1857 
gift i Triest med Therese Wørbitz og døde 2. Maj 1883 hos sin 
Broder Theophilus H. i Wien, hvortil han Aaret i Forvejen var rejst 
for at gjenvinde sit af Alderen svækkede Helbred. Hans Lig 
førtes til Danmark og jordedes paa Assistens Kirkegaard.

H.s Virksomhed her hjemme gik i 3 forskjellige Retninger: 
som udøvende Arkitekt, som Restavrator af ældre Bygninger og 
som Lærer ved Akademiet. Af hans selvstændige Bygninger kan 
nævnes: Kommunehospitalet i Kjøbenhavn (1859-63), som udmærker 
sig ved en sindrig Plan og en dygtig Gruppering af de mange
Bygninger til en harmonisk Helhed; Zoologisk Musæum i Krystalgade 
(1863-69), kraftigt og karakteristisk i sine Enkeltheder; 
Observatoriet og den romerske Badeanstalt i Kjøbenhavn, Christiansdals 
Kloster ved Næsbyholm samt Kirken i Holbæk i Rundbuestil. H. 
kom ikke til at spille den Rolle i vor hjemlige Bygningskunst, som 
man havde kunnet vente efter hans epokegjørende Virksomhed i 
Udlandet. Han med sin glødende, ensidige Begejstring for den 
græske Kunst fik ikke Opgaver, der tilstrækkelig fyldte ham og
beslaglagde hans Evner, og han blev egentlig altid en fremmed 
her hjemme.

Dette viste sig især ved hans Restavration af Middelalderens 
Bygninger som: Roskilde Domkirke, Klosterkirkerne i Sorø og 
Maribo og forskjellige Landsbykirker. Han savnede baade tilstrækkeligt
Kjendskab til og tilstrækkelig Interesse for vor middelalderlige 
Bygningskunst, til at det kunde lykkes ham paa en virkelig 
tilfredsstillende Maade at føre de gamle Mindesmærker tilbage til deres 
oprindelige Skikkelse. Større Betydning fik han ved sin 
mangeaarige Lærervirksomhed ved Akademiet. Hans Elever ville altid 
med Respekt mindes hans rørende Kjærlighed til Antiken og hans 
originale, begavede Personlighed med den klare, arkitektoniske 
Dømmekraft. Skuffet og overset, som han i mange Maader følte 
sig, prægedes hans Sind efterhaanden af en vis Bitterhed, som ofte
gav sig til Kjende gjennem et skarpt, ejendommeligt, satirisk Lune.

Weilbach, Konstnerlex. 
Ude og hjemme 13. Maj 1883. 
Levnedsbeskrivelser af de ved Kbhvns Universitets Firehundredaarsfest promov. Doktorer
S. 17 f.

Erik Schiødte.



Hansen, Hans Christian, f. 1823, Forfatter. 
Han er født i Kjøbenhavn 17. Dec. 1823 af Forældrene Christian H. og Johanne 
f. Christensen. Han var Handelsbetjent i sin Fødeby fra 1839-45, 
da han tog Examen som Urtekræmmer. Senere blev han Skuespiller 
og kom som saadan til Norge i 1848. Han forlod Theatret 
1852 og har siden været bosat i Throndhjem som Sproglærer og 
Oversætter, siden 1867 tillige som Kontorist ved Throndhjems By- 
og Raadstueskriverkontor samt siden 1869 som Translatør i Tysk 
og Engelsk. Han har i en Række af Aar været knyttet til 
«Throndhjemsposten» (senere «Throndhjems Stiftsavis»), hvori han 
har leveret forskjellige, dels originale, dels oversatte novellistiske 
Arbejder, og har derhos, for det meste under Navnet «Arnold
Sylvester», skrevet en Mængde Digte og særskilt udgivne Noveller 
og Oversættelser samt efter Digteren Christian Monsens Død (1852) 
besørget dennes Digte m. m. i Trykken. Han er siden 17. Avg. 
1854 gift med nævnte Chr. Martin Monsens Enke, Frederikke f. Herholdt.

Halvorsen, Norsk Forf. Lex.

H. J. Huitfeldt-Kaas.



Hansen, Hans Christian, 1839-73, Præst, 
Søn af Skibsfører Rasm. H., blev født 10. Marts 1839 i
Svendborg; han blev Student 1859 fra Odense Skole og
theologisk Kandidat 1865. Efter at have været Huslærer
i Ollerup Præstegaard blev han personel Kapellan,
først i Sønderby ved Assens, senere i Smidstrup
og Skjærup ved Fredericia; her fra kaldedes han
i Sept. 1873 til Sognepræst for Øster Nykirke, et
lille Hedesogn n.-v. for Vejle, men døde af Brystsyge
allerede 30. Okt. s. A., nogle Dage efter Indsættelsen
i det nye Embede. H., der var af Sømandsslægt og som
Dreng en Tid selv havde været bestemt til Sømand,
var en mer end almindelig begavet Natur, klar i Tanke
og energisk i Handling; med en stille Jævnhed i Væsen
forbandt han aandelig Sundhed og sanddru Ærlighed i
Fremtræden, hvilke Egenskaber allerede i hans unge
Aar gjorde ham almindelig afholdt. Ved sin frimodige
og faste Tro, sit selvstændige og samvittighedsfulde
Arbejde baade som Prædikant og Sjælesørger og ved sin
altid offervillige Kjærlighed vandt han i de faa Aar,
i hvilke han fik Lov til at virke som Præst, trods
sin tiltagende Legemssvaghed ualmindelig Indgang og
Tilslutning. At dette ikke var af blot forbigaaende
Betydning, turde formentlig fremgaa deraf, at den
Samling «Prædikener til Aarets Søn- og Helligdage»,
som blev udgivet efter hans Død, nu i 1892 udkommer
i 4. Oplag. -- Sin første Hustru, Emilie Caroline
f. Krag, Datter af Præsten C. E. K. i Dreslette,
mistede han 1869 efter 10 Maaneders Ægteskab; senere
(1870) ægtede han Caroline Debell, Datter af Kjøbmand
i Varde Hans D.

H. C. Hansen, Prædikener. 
Elvius, Danmarks Præstehist. 1869-84 S. 368.

V. Schousboe.



Hansen, Hans Christian Peter, 1840-1905, Forfatter og Journalist. 
Peter H. er født i Kjøbenhavn 27. April
1840 og Broder til ovennævnte Dr. Adolf Marius
H. Fra en tarvelig Borgerskole kom han 1855 i det
v. Westenske Institut, dimitteredes der fra 1860 og
tog Aaret efter 2. Examen. Endnu i sin Skoletid skrev
han som en Parodi paa en af Dr. Fausbøll udgiven
Samling: «Endnu nogle danske Stile af kjøbenhavnske
Pigebørn», der vakte fornøjelig Opsigt. Medens han
fra 1861-65 var Huslærer i Nordsjælland, besvarede
han (1863) Universitetets Prisopgave om den antike
Skæbneidé i den græske Tragedie og opnaaede et
«Accessit» samt udgav en Afhandling om J. L. Heibergs
første Polemik. Efter 1865 drev han Journalistik i
mange forskjellige Blade, bl. a. som Theateranmelder 
under Mærket «Quis», og leverede poetiske Bidrag til Samlinger 
og Kalendere. Fra 1867 traadte han i fast Forbindelse med 
«Dagbladet» og leverede her i en Række af 5 Aar under Mærket 
«Cabiro» ugentlige Feuilletoner om de mest uensartede Themaer, 
mange af dem Mønstre i deres Art, alle livlige og i en fortrinlig 
sproglig Form; et Udvalg udkom 1870. Som «Dagbladets» Referent 
overværede han 1869 Kronprinsens Formæling i Stockholm og 
den verdenshistoriske Aabning af Suezkanalen. S. A. var han som 
Studenterforeningens ledende Senior Fører for Studentertoget til 
Norge. I 8 Aar fra 1872 udgav han «Nær og fjærn», vistnok det righoldigste 
og mest tiltalende litterært-æsthetiske Ugeblad, vi have 
haft, og skrev selv heri en Mangfoldighed af kritiske og andre 
Artikler. Da Ugebladet 1880 forenedes med «Illustr. Tidende»,
overtog han Redaktionen af denne indtil 1884, da han paa det Anckerske 
Legat gjorde en Rejse i Tyskland, Schweits og Østerrig. 1881-88 
var han Formand for den kjøbenhavnske Journalistforening, og 1888 
var han ligeledes Formand for den Højre- og Venstrepressen 
repræsenterende Komité, som varetog Pressens Anliggender under 
Udstillingen. Fra 1886-89 var han Lærer i Dansk og Litteraturhistorie 
for Prins Christian; senere har han undervist Prinsesse Louise i
dansk Litteraturhistorie. Siden 1885 har han jævnlig under Fællesmærket 
«Nær og fjærn» leveret Artikler af mangeartet indhold, 
navnlig dog litterært, til «Nationaltidende».

Foruden en Mangfoldighed af litteraturhistoriske og kritiske 
Artikler, Feuilletoner og Digte (deriblandt 1864 det bekjendte «Tak 
for din Daad») har han skrevet Romanen «Christian Kjøbenhavner»
(1882), hvori der findes avtobiografiske Træk, udgivet Samlingen 
«Nordiske Digtere i vort Aarhundrede», Blichers Noveller, Skitser 
og Digte, C. N. Rosenkildes efterladte Skrifter, 2 Udgaver af Chr. 
Flors «Haandbog i den danske Litteratur», et Udvalg af Poul 
Møllers Arbejder, oversat Bodenstedts «Mirza Schafiys Sange», 
Moliéres «Fruentimmerskolen» og «Misanthropen» for det kgl. 
Theater, Komedier af Sardou og Dumas fils for Kasino osv. Hans 
Hovedværk er «Illustreret dansk Litteraturhistorie» (1886) i 2 Bind, 
som med Benyttelsen af et rigt Materiale i en fængslende Form og 
med en fin Opfattelse af Forfatternes Ejendommeligheder giver et 
samlet Billede af vor hele Litteratur indtil den nyere Tid, og som 
har fundet stor Udbredelse. Efter samme Plan er hans historiske 
Skildring af «Den danske Skueplads», som endnu ikke er afsluttet. 
Et litterært Mindesmærke af første Rang har han sat sig ved sin 
mesterlige Oversættelse af Goethes «Faust»
(1. Del 1881, 2. Udg. 1887, 2. Del 1889). Gjennem
en omhyggelig Textkritik har han vundet en fuld
Forstaaelse af Tanken og er i alle Enkeltheder
trængt ind til Aanden i den mærkelige Digtning, og
hans sjældne Herredømme over Sproget i Forening med
egen digterisk Inspiration har sat ham i Stand til at
finde en saadan dansk Form for Goethes koncentrerede,
tanketunge, epigrammatiske, ofte dunkle Sprog, at man
læser Oversættelsen, trofast imod Originalen og dog
fuldstændig fri i sine Bevægelser, som en Original;
den har fundet megen Anerkjendelse her i Norden, men
endnu varmere er den bleven beundret og lovprist af de
tyske Kritikere, som ere tilstrækkelig fortrolige med
vort. Sprog til at kunne bedømme den. Efter Indbydelse
holdt han 1891 i Christiania og Bergen Foredrag over
2. Del af «Faust».

H., som 1883 fik Titel af Professor, ægtede 1879 Åsa
Catharina Ekman (f. 1854), Datter af Grosserer og
Dampmøller, Oberst J. P. F. E. og Anine f. Jørgensen.
-- H. døde 5. April 1905.

C. St. A. Bille.



Hansen, Hans Emil, f. 1843, Balletmester og Danser. 
Em. H. er født i Kjøbenhavn 14. Juni 1843
og Søn af Skræddermester Lars H. og Frederikke
Louise f. Hveisel, Efter at være optagen paa det
kgl. Theaters Balletskole 1852 nød han Undervisning
af G. Brodersen, A. Bournonville og G. Carey,
debuterede 23. Dec. 1861 i en af Brodersen komponeret
Pas de trois og blev 14. Sept. 1876 udnævnt til
Solodanser. I 1883 blev han tillige Lærer ved
Balletskolen for viderekomne Dansere og Danserinder,
virkede som Balletmester ved Stora kungliga teatern i
Stockholm i det første Halvaar af 1887, vendte derpaa
tilbage til Kjøbenhavn og udnævntes i. Juli 1890
til Balletmester ved det kgl. Theater. H. har ikke
været fremtrædende som Mimiker, og hans vigtigste
Roller i Balletten ere Minnesangeren i «Valdemar»

samt Halvor i «Brudefærden i Hardanger». Derimod har
han gjort sig bemærket dels som en dygtig Solodanser
og dels som Balletkomponist. Hans Arbejder i denne
sidste Retning ere: «Aditi» (1880), «Zigeunerlejren»
(1880) og «En Karnevalsspøg i Venedig» (1890), men
ved Siden heraf har han komponeret Danse til mange
Skuespil og Operaer, f. Ex. «Der var en Gang --»,
«Aïda» og «Aladdin». Gjentagne Gange, bl. a. i 1882
med Statsunderstøttelse, har han gjort Studierejser
til Paris, Wien, Buda-Pest og Mailand. Han ægtede 
26. Okt. 1864 Danserinden Jeannette Tardini, Datter  af den i sin 
Tid i Kalvebodstrand forulykkede italienske Luftskipper T.

Edgar Collin.



Hansen, Hans Frederik, f. 1832, Landmand. 
Han er født i Rønninge paa Fyn 13. Sept. 1832; Forældrene vare Lærer Jens 
Erik H. og Annette Joh. f. Baggesen. 14 Aar gammel kom H. 
som Landvæsenslærling paa Sanderumgaard, hvor han var i 4 Aar; 
i de følgende 12 Aar var han Forvalter paa forskjellige Gaarde, 
forpagtede derefter et Par Gaarde, til han (1869) overtog Forpagtningen
af Henneberg Ladegaard og Damgaard ved Kolding, som 
han driver endnu. Som «Avlscenter» er Henneberg Ladegaard 
kjendt over hele Landet. Allerede 1869 grundlagde H. her (og har 
i de siden forløbne Aar ved en meget stærkt dreven Slægtskabsavl dannet
) den Korthornsstamme, der har vundet ham Navn som en 
af Landets første Opdrættere, og hvis Dyr ere søgte ikke blot af 
de Jyder, der lægge til med Fedning for Øje, men ogsaa i 
Udlandet. I Foreningslivet har H. taget ret betydelig Del, bl. a. er 
han Formand for Elbo Herreds Landboforening. 1887 udnævntes 
han til Medlem af Statsdyrskuekommissionen og til Formand for 
Tyreskuekommissionen i Ribe og Ringkjøbing Amter. 15. April 
1863 ægtede han Jørgine Hansine Christiane Jacobsen, Datter af 
Pastor J. Han udnævntes til Kammerraad 1892.

Galschiøt, Landbrug og Landmænd i Danm. 
Ugeskrift f. Landmænd 1891, II.

H. Hertel.



Hansen, Hans Jacob, 1786-1850, Mathematiker, 
er født 25. Febr. 1786 i Brylle i Fyn. Faderen var Tømmermand. H. 
kom 1795 i Odense Skole, hvorfra han dimitteredes 1802. 1803 
kom han ind i det pædagogiske Seminariums fysisk-mathematiske 
Klasse og blev efter endt Examen i 1806 Adjunkt, i 1818 
Overlærer ved Ribe Kathedralskole. I 1845 entledigedes han i Naade
med Pension. Han døde ugift i Ribe 2. Jan. 1850. De Arbejder, 
som han Tid efter anden publicerede i Ribe Skoles Programmer 
eller særskilt, ere vel af ringe Omfang, men de vise, at han var 
en indsigtsfuld Mathematiker, som i sin isolerede Stilling og med 
ringe Adgang til Litteraturen fulgte med paa forskjellige Omraader 
af sit Fag. Et af disse Arbejder er i 1887 gjenoptrykt i 
«Tidsskrift for Mathematik» som den bedste danske Fremstilling af 
«Gräffes Opløsning af numeriske Ligninger». H. stod i 
Brevvexling med sin Skolekammerat Sprogmanden Rasmus Rask indtil 
dennes Død.

Tidsskr. f. Mathematik 1887, S. 169.
Erslew, Forf. Lex.

H. G. Zeuthen.



Hansen, Hans Jacob, f. 1855, Zoolog. 
Han er Søn af Husmand Hans H. og Kirsten Jacobsdatter og født 10. Avg. 1855 ved 
Bellinge (ved Odense). Som Barn var han saa svagelig, at Faderen 
ikke turde opdrage ham til det strænge Bondearbejde, men mente, 
at Sønnen hellere skulde prøve en anden Livsvej. Nogen nærmere 
Bestemmelse blev dog ikke tagen, før Skolelæreren i Bellinge tog 
Sagen i sin Haand og fik ham, 12 Aar gammel, anbragt i en 
Realskole i Odense. Her fra kom han i Odense Latinskole, hvor 
han i 1875 tog Examen artium. H.s Interesse for Naturvidenskaberne 
blev tidlig vakt, og allerede i Skoleaarene bestemte han 
sig for Studiet af Zoologien, særlig Entomologien. Strax efter 
Studenterexamen deltog han i Professor Schiødtes lærerige Ovelser 
paa det zoologiske Musæum, og allerede i Dec. s. A. ansatte Schiødte
ham i en lønnet Stilling ved den entomologiske Afdeling, til hvilken 
han endnu er knyttet som Assistent. I 1879 tog han Magisterkonferens
i Naturhistorie med Zoologi som Hovedfag, og 1883 
disputerede han for Doktorgraden. Den paagjældende Afhandling, 
«Dipterernes Mund i anatomisk og systematisk Henseende», blev 
senere optaget i «Naturhist. Tidsskr.». Men allerede før Magisterkonferensen 
havde Schiødte overdraget ham Behandlingen af Spindlerne 
til det store Kobberværk «Zoologi a Danica», hvortil han 
ogsaa senere, efter G. Winthers Død, har leveret saa vel Tegninger 
som Text til Fiskenes Naturhistorie. Blandt H.s øvrige Arbejder 
maa nævnes «En monografisk Fremstilling af de i Danmark levende 
Mejere og Mosskorpioner» (1884), «Karahavets Pycnogonider» (1887), 
«Oversigt over de paa «Dijmphna»-Togtet indsamlede Krebsdyr»
(1887), «Malacostraca marina Groenlandiæ occidentalis» (1888) og 
«Cirolanidæ et familiæ nonnullæ propinqvæ Musei Havniensis» (1890). 
Saa godt som alle de nævnte Afhandlinger ere ledsagede af talrige, 
af Forfatteren selv udførte, fortrinlige Tegninger. -- I April 1883
ægtede H. examineret Lærerinde Sofie Jakobsen, Datter af Sognepræst 
J. til Nebsager og Bjerre, men Ægteskabet blev ophævet ved 
kgl. Bevilling i April 1890. 29. April 1891 giftede han sig med 
Anna Elisabeth Rasmussen, f. i Silkeborg.

Univers. Progr. v. Reformationsfesten 1883.

Jonas Collin.



Hansen, Hans Matthison, d. 1890, s. Hansen, Matthison-.



Hansen, Hans Nikolai, f. 1835, Borgmester i Kjøbenhavn. 
Han er Søn af nedennævnte Bankdirektør Hans Peter H. (d. 1861) 
og fødtes i Kjøbenhavn 12. Marts 1835. 1851 blev han Student fra 
Borgerdydskolen paa Christianshavn og 1857 juridisk Kandidat. I 
Slutningen af Halvtredserne og Begyndelsen af Treserne spillede han 
en betydelig Rolle i Studenterforeningen som ledende Senior og 
som en til enhver Tid slagfærdig Taler; særlig virksom var han 
som Medlem af Komiteen for Opførelsen af Studenterforeningsbygningen. 
Da han var bleven Kandidat, slog han strax ind paa
Sagførervejen. Efter i nogle Aar at have været Fuldmægtig hos 
Højesteretsadvokat Liebe blev han i 1863 Højesteretsadvokat, og 
han erhvervede sig snart en anselig Praxis. Han var i 10 Aar
Sekretær hos Grosserersocietetets Komité. I 1873 opgav han 
imidlertid sin Advokatstilling, i det han da ved Borgmester L. C. 
Larsens Død af Borgerrepræsentationen i Kjøbenhavn valgtes til 
Borgmester for Magistratens 1. Afdeling. Som saadan har han tillige 
Sæde i Skoledirektionen og i Bestyrelsen for Begravelsesvæsenet.

Det Embede, som H. saaledes kom til at overtage, omfatter 
en overordentlig stor Mængde betydelige Anliggender, af hvilke de
vigtigste ere: Næringsvæsenet, de almindelige Øvrighedsanliggender, 
Skolevæsenet, de kirkelige Anliggender, Begravelsesvæsenet, Magistratens
Stiftelser og Legater, Folketælling, statistiske Anliggender 
m. v. Men i det han fik sin Udnævnelse i en forholdsvis ung 
Alder, kunde han møde med friske Kræfter til de Opgaver, som 
ventede ham, og han tog strax energisk fat med den utrættelige 
Arbejdsiver, som han stedse har bevaret. En af de første Sager
af gjennemgribende Betydning, hvormed han kom til at beskæftige 
sig, var den store Skolevæsensreform, som vedtoges i 1876, og som 
senere er gjennemført, medens derhos i Aarenes Løb en Række 
betydelige og anselige kommunale Skolebygninger i Kjøbenhavn er
bleven opført under hans Overledelse. For Kirkernes Vedkommende 
har han løst tilsvarende Opgaver, i det han i fremtrædende Grad 
har været medvirkende til Opførelsen af St. Jacobs, St. Matthæus' 
og Helligkorses Kirker samt til de gjennemgribende Restavrationer 
af Helligaandskirken i 1879 og vor Frelsers Kirke i 1891. 
Ligeledes er der under hans Ledelse gjennemført betydelige Reformer 
paa Begravelsesvæsenets Omraade med forbedrede Tilstande paa de 
ældre Kirkegaarde og med Udlægning af den store nye Vestre 
Kirkegaard, hvis hele Indretning med Kapeller og Tilbehør er 
bleven fuldt tidssvarende. Med Hensyn til hans Administration af 
de Magistratens 1. Afdeling underlagte Stiftelser og Legater, hvis 
samlede Formue ved Udgangen af 1891 udgjorde i alt ikke mindre 
end 11677928 Kr., kan det særlig fremhæves, at der maa tilskrives 
ham en væsentlig Del baade af Æren for og Arbejdet ved, at 
Opfostringshuset er blevet flyttet og nyopført i 1880, og det samme 
gjælder Abel Cathrines Stiftelse, der i 1886 fik en særlig tiltalende 
Skikkelse.

Ved Siden af sin omfattende Embedsvirksomhed har han haft 
en overordentlig stor Mængde offentlige Tillidshverv at varetage. 
I 1876 valgtes han i Kjøbenhavns 6. Kreds som Medlem af Folketinget; 
men da den politiske Virksomhed ikke tilfredsstillede ham 
under de den Gang givne Forhold, trak han sig tilbage efter en 
Valgperiodes Forløb. Han har været Medlem af Arbejderkommissionen 
af 1875 og Formand for Arbejderkommissionen af 1885, 
hvilken sidste udarbejdede Forslagene til Sygekasseloven og til 
Arbejdernes Forsikring mod Ulykkestilfælde. I den nu nedsatte 
Kommission til Revision af Næringslovgivningen er han Næstformand, 
ligesom han har haft Sæde i den i 1890 nedsatte Kommission 
angaaende Ordningen af Kjøbenhavns kirkelige Forhold. Det 
betydelige repræsentative Talent, han besidder, har han haft 
Lejlighed til at vise bl. a. som Præsident for forskjellige nordiske eller
danske Skolemøder og for det i Sommeren 1892 afholdte danske 
Industrimøde. I mange Aar har han været Medlem af Nationalbankens 
Repræsentantskab. Som Formand virker han bl. a. i 
Teknisk Selskab med tilhørende Skole, i Foreningen til Lærerinders 
Understøttelse, i Kjøbenhavns Gymnastikforening og i Repræsentantskabet
for Embedsmændenes Laane- og Spareforening.

I Borgerrepræsentationen, hvor han særlig har haft at gjøre 
med saa omfattende og vanskelige Sager som Beværterspørgsmaalet 
og Torvesagen, øver han en betydelig Indflydelse, navnlig fordi 
hans Standpunkt i ethvert givet Tilfælde støttes til et indgaaende
Kjendskab til Sagens Enkeltheder og til et ualmindelig 
vidtskuende Blik for Konsekvenserne. Det erkjendes fra alle Sider, 
at han altid ved sine Afgjørelser viser den størst mulige Hensyntagen 
og Imødekommen for at fremme Borgernes Interesser. -- 
Som ældst Borgmester har han siden Konferensraad Ehlers' Afgang 
(1885) gjentagne Gange været konstitueret som Overpræsident. I en 
længere Periode har han endog samtidig fungeret baade som 
Overpræsident og Skoledirektør.

4. Maj 1866 ægtede han Ovidia Rode (f. 2. April 1841), Datter 
af Justitsraad R., Stiftsforvalter paa Vallø. I 1876 udnævntes han 
til Etatsraad, 1888 til Kommandør af Danebrog, 1892 til Konferensraad.

C. Christensen.



Hansen, Hans Nikolaj, f. 1853, Figurmaler og Tegner. 
Han fødtes 15. Maj 1853 i Kjøbenhavn, hvor Faderen, C. J. A. H., var 
Vinhandler; Moderen hed Sophie f. Andrup. Efter at være bleven 
Student i 1872 fra Borgerdydskolen paa Christianshavn fulgte han 
sin allerede fra Drengeaarene udprægede Lyst og gik som Elev ind 
paa Kunstakademiet, hvorfra han fik Afgang i 1877. Det følgende 
Aar udstillede han sit første historiske Billede, «Uden for Sigbrits
Port», hvorefter han tog til Paris og udda.nnede sig videre under 
Bonnat. Frugten af dette Studium blev ogsaa kjendelig i hans 
paafølgende Produktion som f. Ex. i det talentfulde og dygtige 
«Fra en Kirkegaard», efter et Motiv fra Blichers Noveller. I sine 
«Kvinder paa Heden», «Frokost», «En gammel Gjæstgivergaard» 
slog han ind paa nye Opgaver, indtil han i 1883 atter vendte 
tilbage til Historiemaleriet med «Bondedommen», et i malerisk 
Henseende tørt, men i historisk Stemning og Kolorit interessant
Arbejde. Efter et længere Ophold i Rom malede han ved sin Hjemkomst 
et dygtigt Portræt af sin Hustru (1886), derefter «Syge 
ved St. Helenæ Grav» (1887) og mange andre Billeder. Hans 
Kunst udmærker sig ved Originalitet og Opfindsomhed; han har 
megen historisk Sans, er ikke uden Lune og formaar -- ofte paa 
overraskende Maade -- at skildre fjærne Tiders Karakter og Aand. 
Derimod viser der sig undertiden Usikkerhed i hans maleriske 
Behandling. Størst Anseelse har H. N. H. vundet som Illustrator 
og Tegner («Gaffelen» af Wessel, «Peder Paars» og «St. Hansaften-Spil»), 
her hæver han sig ofte til det betydelige, og her staar han 
fuldrustet, klar og moden. Hans seneste Illustrationer til «Aladdin» 
ere svagere, uden Tvivl fordi hans Fantasi her savner et fast 
Udgangspunkt paa historisk Grund. -- Han ægtede i Efteraaret 1883 
Ida Theodora Frederikke Rasmussen, Datter af Bandagist Ant. R. 
og Sophie f. Wald. 

Carl Bruun.



Hansen, Hans Palle Hoff, 1783-1856, Læge, 
var en Søn af Rektor, Professor Jørgen H. og Anne Marie Christine f. v. Hoff 
og fødtes i Viborg 14. Nov. 1783. Dimitteret fra Viborg Skole 
1799 tog han medicinsk Examen 1805, var de følgende 2 Aar 
medicinsk Kandidat ved Frederiks Hospital og praktiserede derefter i 
Randers. 1810 blev han Landfysikus i Ribe Stift, 1817 Kancelliraad, 
1821 Stiftsfysikus i Aalborg, 1822 Justitsraad. Ved sin 
Entledigelse fra Embedet i 1842 udnævntes han til Etatsraad og vedblev
fremdeles at virke som praktiserende Læge i Aalborg til 1849, 
i hvilket Aar han flyttede til Kjøbenhavn, hvor han døde 23. Maj 
1856. Han var gift 1. med Ane  Cathrine f. Müller, Datter af Provst 
Terkild Friis M. til Ormslev og Koldt, og 2. med Frederikke 
Lovise f. Milling, Datter af Pastor Nicolai Severin M. i Saltum. -- 
Han var en Mand med levende Interesse for sin Videnskab og sin 
Livsgjerning lige til sine sidste Dage. Dette har givet sig Udtryk
i Stiftelsen af et medicinsk Selskab i Aalborg, hvilket under hans 
Ledelse en Tid lang arbejdede med Liv og offentliggjorde 
epidemiologiske Beretninger, i forskjellige Afhandlinger og 
Tidsskriftsartikler, for en Del knyttede til Bestræbelser for at gjennemføre en
Medicinalreform, for en Del fremkomne som populære Anvisninger 
til Benyttelse under Epidemier, i Oprettelsen af nye Sygehuse i hans 
Fysikater og Forbedringer i de bestaaende, ligesom ogsaa i hans
sidste Tillidshverv, hans Sæde i Kommissionen til Medicinalvæsenets 
Ordning i Slesvig (1851). Ogsaa til Fremme af Standsinteresser 
virkede han ivrig og stiftede «Lægernes Hjælpeforening».

Smith og Bladt, Den danske Lægestand, 4. Udg. 
Erslew, Forf. Lex. 
Tauber og Nielsen, Embeds- og Bestillingsmænd i Aalborg S. 300 ff.

Jul. Petersen.



Hansen, Hans Peter, 1797-1861, Bankdirektør og Politiker, 
Broder til ovennævnte Andreas Nicolai H. (d. 1873), var født i 
Kjøbenhavn 6. April 1797. Efter at have besøgt Efterslægtselskabets 
Skole blev han 1812 ansat i sin Faders Forretning. Efter yderligere
Handelsuddannelse nedsatte han sig 1822 som Vinhandler og fik 
1840 Borgerskab som Grosserer. Han nød en betydelig Anseelse 
som Kjøbmand, men hans Virksomhed i denne Retning var trods 
hans ubestridelige Dygtighed og Energi i Længden ikke fulgt af 
Held. Hertil bidrog i første Række hans alt for store Tillid til 
andre -- navnlig yngre -- Forretningsmænd, der bragte ham til
at være for rundhaandet og uforsigtig i Henseende til Kreditgiven. 
Da Krisen i 1857 brød ind og omstyrtede saa mange Huse, der 
havde nydt en ikke ringe Kredit, gik det derfor i en væsentlig 
Grad ud over hans Forretningsforbindelser, og herigjennem blev 
Krisen ogsaa ødelæggende for hans egen Forretning.

Det var imidlertid ikke som privat Forretningsmand, at H. 
havde sin væsentligste Betydning for den kjøbenhavnske 
Handelsverden, men derimod ved de mange offentlige Hverv af kommerciel 
Art, som han varetog. I denne Henseende kan det nævnes, 
at han fra 1851 var Medlem af og fra 1858 Formand for det 
sjællandske Jærnbaneselskabs Kontrolkomité, i hvilken Stilling han 
havde væsentlig Indflydelse paa Korsørbanens Fuldendelse. Fra
1844 var han Meddirektør for Kjøbenhavns Brandforsikringssocietet 
og fra 1848 Medlem af Grosserersocietetets Komité. Størst Betydning 
havde dog hans Stilling som Bankdirektør. Efter at han i 
nogen Tid havde været Medlem af Nationalbankens Repræsentantskab, 
i hvilken Egenskab han fik Indflydelse paa Tolvmillionssagens 
Ordning, blev han 1846 valgt til Medlem af Bankens Direktion. 
For at vurdere Betydningen af denne Stilling maa man erindre, at 
Nationalbanken indtil 1857 var Kjøbenhavns eneste Bankinstitut, og 
at dens Direktion derfor havde en afgjørende Indflydelse paa alle 
forretningsdrivendes Forhold, i det Vexelkredit i Nationalbanken 
var en nødvendig Betingelse for at drive en omfattende Virksomhed. 
Inden for Direktionen vare L. N. Hvidt og H. dem, der ledede den 
kommercielle Side af Bankvirksomheden, og efter Hvidts Død 1856 
var H. den ledende Direktør. Baade paa Grund af denne 
indflydelsesrige Stilling og paa Grund af sin hele Personlighed 
betragtedes han af Handelsstanden som dens naturlige Hjælper og 
Raadgiver, og disse Følelser vare hos mange af Børsens Medlemmer 
blandede med en stor Respekt for den stærktbyggede Mand med 
den dybe og haarde Stemme. Han var overordentlig velvillig, hvor 
han kunde yde Raad og Hjælp, men kunde ogsaa til Tider vise 
den strænge Side frem og fare op med en Del Hidsighed, navnlig 
naar han mente at spore Mangel paa Redelighed over for Banken. 
Hans Virksomhed som Bankdirektør i den Tid, der gik forud for 
Krisen, har været Gjenstand for stærke Angreb og fortjener ogsaa 
Kritik. Denne gjælder dog ikke hans Dygtighed som Administrator, 
der vistnok var utvivlsom, men hans Mangel her var den samme 
som den, der blev skæbnesvanger for hans egen Handelsvirksomhed:
en alt for stor Tillid til de Personer, der søgte Kredit. Det var 
hans Princip, at Banken ikke alene skulde arbejde med de store, 
solide Huse, men at det ogsaa maatte være dens Opgave at hjælpe 
og støtte yngre fremadstræbende og driftige Mænd, og dette Princip 
er vistnok i sin Almindelighed rigtigt nok. Men Fejlen var, at 
man ikke viste tilbørlig Kritik over for de Personer, man paa denne 
Maade støttede, og betydelige Summer bleve derfor laante til Firmaer, 
der ingen Kredit fortjente. Det Tab, som Banken derved 
led, var ikke den væsentligste Side af Sagen, thi skjønt Beløbet af 
de Fordringer, der under Krisen ikke bleve betalte paa Forfaldsdagen, 
løb op i adskillige Millioner, blev det endelige Tab ikke 
overvældende stort. Værre var det, at Banken ved den Maade, 
hvorpaa den ledede Forretningerne, bidrog til at støtte den usunde 
Spekulationslyst og den hele falske Retning, som Handelslivet fik.

Var der saaledes Anledning til at dadle H. for hans Ledelse 
før 1857, saa er derimod Dommen om hans Optræden under selve 
Krisen væsentlig anderledes. Alle ere enige om at erkjende, at 
han i denne Periode, hvor han selv var trykket af saa store 
Bekymringer, holdt sit Hoved klart og viste Overlegenhed og Dygtighed. 
Da f. Ex. Spørgsmaalet om at støtte H. Pontoppidan & Co. 
i Hamborg, hvis Fald vilde have været en stor Kalamitet, kom op, 
var H. villig til at lade Banken yde fornøden Hjælp, og naar 
Sagen alligevel nogen Tid trak i Langdrag, skyldtes dette -- i alt 
Fald efter Børsens Mening -- Modstand fra hans Kollegers Side.

I det kommunale og politiske Liv tog H. en livlig Del. Han 
blev 1832 en af Kjøbenhavns «32 Mænd», og efter den nye 
Kommunalordning valgtes han til Borgerrepræsentant og var 1840-41 
Repræsentationens ormand, hvorefter han blev valgt til Raadmand, 
en Stilling, som han maatte fratræde 1846, da han blev Bankdirektør. 
Han var derefter Borgerrepræsentant til sin Død og fra 1853-58 
atter Formand og senere Viceformand for Repræsentationen. Han 
deltog med Iver i Forhandlingerne og øvede stor Indflydelse, navnlig 
paa alle Sager af finansiel Natur.

I de raadgivende Stænderforsamlinger mødte H. fra 1835-46 
som Deputeret for Kjøbenhavn, og han var i disse Aar Medlem af 
mangfoldige af Forsamlingernes Komiteer angaaende kommercielle 
og finansielle Spørgsmaal. Han stillede Forslag om Forhandlingernes
Offentlighed, forsvarede med Iver Forslagene om Skattebevillingsret 
og Ændring af Stænderforfatningen i mere frisindet Aand og indtog 
overalt et fremskredet Standpunkt, ligesom han i det hele i Fyrrerne 
sluttede sig til den nationale og politiske Opposition. Han var 
saaledes Medstifter saa vel af det skandinaviske Selskab (1843) som 
af den slesvigske Hjælpeforening (1844) og støttede med megen 
Iver alle Bestræbelser for Bevarelsen af det danske Sprog i Slesvig. 
I sin følgende politiske Virksomhed hørte han nærmest til det 
national-liberale Parti, hvis nationale Anskuelser han vedblev at 
hylde, medens han paa de rent indre politiske Spørgsmaals 
Omraade af og til gik længere til højre end de mere fremskredne 
Medlemmer af Partiet. Dette kom navnlig frem paa den grundlovgivende 
Rigsforsamling, af hvilken han ved de almindelige Valg 
5. Okt. 1848 blev Medlem for Kjøbenhavns 2. Valgkreds. Uden 
at høre til de egentlige politiske Førere indtog han i denne
Forsamling en fremskudt Stilling og var Medlem saa vel af 
Finansudvalget som af Grundlovsudvalget. Sin Frygt for, at 
Frihedsudviklingen skulde gaa for hastig fremad, og sin Utilbøjelighed 
for, hvad han betragtede som alt for uoverlagte og radikale Reformer, 
lagde han for Dagen saa vel ved Behandlingen af Værnepligtsloven 
som ved sin Stilling i Grundlovsudvalget. I den førstnævnte Sag 
baade talte og stemte han mod Regeringens Forslag. Han var
ligesom forskjellige andre, der indtoge samme Stilling til Sagen som 
han, ikke nogen egentlig Modstander af den almindelige Værnepligt, 
men kun af den Skikkelse, hvori den var forelagt, navnlig af 
Garnisonstjenesten i Fredstid, men hans Argumenter havde dog et mere
almindeligt Præg, og det kom under Forhandlingen til en ret bitter 
Ordvexling mellem ham og Tscherning. I Grundlovsudvalget hørte 
han til dem, der fandt Udkastets Valgretsbestemmelser for radikale 
og mente, at Tiden for Gjennemførelsen af den almindelige Valgret 
ikke var kommen, og han sluttede sig til et Mindretal, der foreslog 
saa vel en Indskrænkning i Valgretten til Folketinget som en højere 
Census for Valgretten til Landstinget, ligesom det bl. a. ogsaa holdt 
paa Kongevalg til dette Ting. Hans Forslag forkastedes med en 
betydelig Majoritet, og ved den endelige Afstemning var han med 
til at stemme for Grundloven i den Skikkelse, den fik, til Trods 
for, at den almindelige Valgret blev fuldt gjennemført i den. Fra 
1849-53 var han Medlem af Landstinget og var i flere Aar Viceformand. 
Som Landstingsmand gav han det national-liberale Partis 
Stemning Luft ved en Forespørgsel i Anledning af Kundgjøreisen af
28. Jan. 1852, ligesom han var en af de ivrigste til at bekæmpe 
Tronfølgelovens Bestemmelse om Ophævelse af Kongelovens Arvefølge. 
Efter Opløsningen 1853 ønskede han ikke Gjenvalg, men efter at han 
var ophørt at være Rigsdagsmand, deltog han dog vedblivende i de
national-liberales Kamp mod det Ørstedske Ministerium og var bl. a. 
1854 Medstifter af Foreningen til at værne om Grundloven.

H. ægtede 1825 Marie Bech, Plejedatter af Tobaksspinder 
Jørgen B. i Kjøbenhavn. 1856 blev han udnævnt til Etatsraad. 
Han døde 15. Sept. 1861. Hans Søn Borgmester Hans Nikolai H. 
er nævnt ovfr. (S. 626).

Illustr. Tid. III, 1 ff.

E. Meyer.



Hansen, Hans Peter, 1802-80, Vexellerer, 
blev født i Kjøbenhavn 14. Juni 1802. Sammen med P. C. Jersild
etablerede han sig 1832 som Silke- og Klædekræmmer,
men Forretningen gik lidt efter lidt over til at
blive en Vexellererforretning, som H., efter at
Jersild var traadt ud, fortsatte under Firmaet
H. P. H. jun. H. var begyndt ganske uden Formue,
men hans Forretning havde saa stor Fremgang, at
han efterhaanden blev en særdeles formuende Mand,

og i adskillige Aar var hans Firma det største og
mest ansete Vexellerernrma i Kjøbenhavn. Saa vel
i Børskredse som hos det store Publikum nød det
en overordentlig stor Tillid, og de Kapitaler,
der bleve det betroede, havde et særdeles stort
Omfang. H. var personlig afholdt og anset. 1840-59 var
han Borgerrepræsentant. Hans Hustru var Ane Sophie
f. Lange, Datter af Hørkræmmer L. Han døde 17. Juli
1880. Allerede i hans sidste Leveaar, da han paa
Grund af Alder og Sygdom kun tog ringe Del i Ledelsen
af sin Forretning, var denne gaaet en Del tilbage,
og da den efter hans Død fortsattes af hans yngste
Søn, Ludvig Vilhelm H. (f. 5. Juli 1848 d. 2. Maj
1887), fortsattes Tilbagegangen, saa at Firmaets Bo
i Nov. 1885 maatte opgives til Konkursbehandling.

E. Meyer.



Hansen, Hans Peter, 1829-99, Xylograf. 
Han er født 20. Dec. 1829 i Kjøbenhavn, hvor hans Fader,
Hans Peter H., var Høker; Moderen var Ane Marie
f. Sørensen. Efter først at have været i Urmagerlære
lærte han Xylografien i Kittendorffs Atelier, og
samtidig besøgte han Kunstakademiet. 1854 rejste han
til Tyskland, først til Dresden og derpaa til Leipzig,
hvor han bosatte sig som Xylograf. Han lagde sig her
efter Tegning, navnlig Portrættegning. 1864 vendte
han tilbage til Kjøbenhavn, hvor han snart blev
meget benyttet. Han har leveret en Række Træsnit
til «Illustr. Tidende», til «Nordens Historie», til
Kaalunds Digte osv. 1875 udførte han Kunstforeningens
Medlemsblad (O. Haslund: «Køer ved en Bondegaard»). --
16. Juli 1859 ægtede han i Leipzig Clara Aurelia
Sophie Langer (f. 5. Avg. 1830), Datter af
Kobberstikker L. -- Han døde 18. Nov. 1899.

Weilbach, Konstnerlex.

C. Nyrop.



Hansen, Hans Peter Christian, 1817-65, Forfatter, 
er Søn af Instrumentmager Peter H. og født i Kjøbenhavn
25. Okt. 1817, fik videnskabelig Opdragelse og forlod
i sit 19. Aar Danmark for fra 1835-36 at deltage i
Forretningerne paa et større 
Handelskontor i Christiania. Denne Virksomhed tiltalte ham
imidlertid ikke, og han vendte derfor tilbage til
sin Fødeby, hvor han lagde sig efter Æsthetik. I 1840
deltog han under T. A. Becker i Redaktionen af «Dagen», 
arbejdede derpaa en kort Tid ved «Dansk Ugeskrift
for alle Stænder», men rejste atter i 1842 til Norge,
hvor han opholdt sig forskjellige Steder, beskæftiget
med litterære Sysler. Senere besøgte han forskjellige
evropæiske Lande og gik derpaa i 1846 til Nordamerika,
hvor han atter nærmest ernærede sig ved litterær
Virksomhed og blandt andet i 1847 udgav et Ugeblad,
«Skandinavia». I 1852 kom han atter tilbage til
Danmark og virkede her i Grevinde Danners Tjeneste,
men blev senere hendes Fjende og skrev om hende en
Bog, som dog blev undertrykt ved, at hun selv kjøbte
Manuskriptet til den. Stadig førte han et omflakkende
Liv, dels i Evropa, dels i Amerika. I New-York levede
han som ægte Boheme, altid letsindig, altid rede til
at hjælpe andre og til igjen at trække Vexler paa dem,
næsten altid glad og forslagen. Paa Hjemrejsen der
fra døde han i stor Nød paa et Velgjørenhedshospital
i Briissel 26. Marts 1865. En Kapital, som hans
Venner her hjemme havde samlet til ham, naaede først
efter hans Død Bestemmelsesstedet. Under Mærkerne
«Chr. Comet» og «Axel Felix» har han offentliggjort
forskjellige Skildringer, Noveller og Digte, saasom
«Et Familiemaleri» (1839), «August Hasting», I-II
(1842-43), «Blyantsskitser», 6 smaa Noveller (1842),
«En Blyantsskitse fra Norge» (1844), «Langt fra
Danmark», I-III (1852-55), osv. Hans Produktion er
temmelig idéforladt og ikke fri for Cynisme, hans
Vers ukunstneriske, hans Virksomhed uden egentlig
Betydning.

Erslew, Forf. Lex. 
Halvorsen, Norsk Forf. Lex. 
R. Watt, Hinsides Atlanterhavet II, 144 ff.

Nic. Bøgh.



Hansen, Hans Peter Kofoed, s. Hansen, Kofoed-.



Hansen, Hans Rasmus Malling Johan, 1835-90, Døvstummelærer og Opfinder. 
H., der skrey sig R. Malling Hansen, er født 5. Sept. 1835 i Hunseby paa
Laaland; Faderen, Joh. Fr. H., var Lærer i Havlykke,
Moderen var Juliane Cathrine f. Matzen. Efter
Faderens tidlige Død (1839) kom han i Huset hos
Skolelærer Rasmus Malling i Hunseby, og efter sin
Konfirmation blev han sat i Malerlære i Maribo. Den
daværende Grev Knuth til Knuthenborg tog sig her
af den opvakte Dreng. Ved Grevens Hjælp kom han paa
Jonstrup Seminarium, og efter et 3aarigt Ophold her
tog han 1854 Examen. 
Han var nu en kort Tid Hjælpelærer paa Laaland, men blev -- atter 
ved Grev Knuths Hjælp -- sat i Stand til at studere. 1858 blev han 
Student og blev nu i Begyndelsen af 1859 Lærer ved det kgl. 
Døvstummeinstitut i Kjøbenhavn, hvor han fandt en Virksomhed, der 
interesserede ham. Han opgav dog denne Stilling for at kunne 
læse til theologisk Examen, men Studierne bleve hurtig afbrudte. 
Man ønskede en dansk Mand ansat ved Døvstummeinstituttet i 
Slesvig, og 1862 blev H. da Lærer ved dette Institut og i 
Begyndelsen af 1864 Forstander for det. Men Krigsbegivenhederne
fortrængte ham. Han vendte tilbage til Studierne i Kjøbenhavn og 
tog i 1865 theologisk Examen efter kort forinden at være bleven 
konstitueret som Forstander ved Kjøbenhavns Døvstummeinstitut;
endelig Udnævnelse som Forstander og Præst ved det fik han i 
Sept. s. A. Med Iver og Interesse arbejdede han nu i denne 
Gjerning, og allerede 1867 havde han et væsentligt Resultat at opvise. 
Efter Indstilling fra Instituttet og den private (Kellerske) Døvstummeskole 
resolverede Ministeriet i det nævnte Aar, at der fremtidig 
skulde ske en Sondring mellem de til Undervisning indkaldte døvstumme 
Børn, saaledes at de egentlige døvstumme skulde oplæres 
paa Instituttet, medens de uegentlige og aandssløve døvstumme 
henvistes til de Kellerske Anstalter. Herved var der vundet et 
vigtigt rationelt Grundlag for Undervisningen, der for de uegentlige 
døvstummes Vedkommende nu helt grundlagdes paa Talemethoden, 
medens Tegnmethoden bibeholdtes paa Døvstummeinstituttet som 
dettes væsentlige Undervisningsmaade. Dette Skridt var imidlertid 
kun en Begyndelse. I 1879 fremkom der fra H.s Haand et Forslag 
om Oprettelsen af et Døvstummeinstitut i Jylland for egentlige 
døvstumme, hvor Undervisningen udelukkende skulde ske efter
Talemethoden, og ved hans energiske Optræden kom Døvstummeinstituttet 
i Fredericia i Stand i 1881. Talemethodens sejerrige Fremtrængen 
her i Landet er i væsentlig Grad bleven støttet og baaret
af H. -- Til Oplysning om hans Døvstummevirksomhed kan endnu 
meddeles, at han i 1868 besøgte en stor Del af Udlandets 
Døvstummeinstitutter, at han i 1872 var en af Lederne ved et Møde i 
Kjøbenhavn af de nordiske Abnormskolers Lærere, og at han var 
et virksomt og indflydelsesrigt Medlem af en i 1888 nedsat 
Kommission, der bl. a. foreslog, at Staten skulde overtage de Kellerske 
Anstalter og oprette en Døvstummeskole i Nyborg, hvilket førte til 
Loven af 11. April 1890.

Hans Interesser vare imidlertid ikke udelukkende ved hans
Forstandergjerning. Hans rige Opfinderbegavelse kunde umulig 
lade ham blive uforstyrret ved den. Da han saaledes havde udregnet, 
at man gjennemsnitlig udtaler o. 20 Lydtegn i Sekundet, 
men kun kan nedskrive 4, medens en Fingertaler i Døvstumme-proget 
kan gjengive 12, førtes han til at tænke over Muligheden
af at kunne naa en for alle læselig Gjengivelse af Lydtegn, der 
kan følge Talen. Med stort mekanisk Snille fremstillede han nu 
den saakaldte Skrivekugle (1870), der har sit Navn af det 
halvkugleformede Stempelstykke, i hvilket han samlede alle de Typer,
som den skrivendes Haand skal anslaa. Og med mærkelig 
Genialitet fuld kommengjorde han efterhaanden dette Apparat, til 
det virkelig løste Opgaven, hvad der anerkjendtes paa flere 
Udstillinger. Han syslede med Skrivekuglen til ind i Firserne, men 
trods betydelige Understøttelser, bl. a. fra Staten; lykkedes det ikke 
at faa den fremstillet ad fabrikmæssig Vej paa en saadan Maade, 
at den kunde optage Kampen med nærgaaende amerikanske Konkurrenter.

Hans Resultat af denne Opfindelse blev kun Skuffelse og Tab. 
Men derfor var han lige ufortrøden. Og da Indførelsen af et nyt 
Bespisningsreglement i 1877 ved Døvstummeinstituttet lod 
ham begynde nogle daglige Vejninger og Maalinger af Instituttets Elever, 
førte de ham ind i nye og omfattende Studier. Han blev ikke 
staaende ved at veje og maale nogle enkelte Børn til spredte Tider, 
men indførte daglige Massevejninger Aar igjennem og udfandt herved, 
at der er bestemte Perioder i Børns Højde- og Tykkelsevæxt, 
uafhængige af deres Ernæring og Beskæftigelse. Og hans Studier 
fik ikke alene Betydning for Fysiologien, men ogsaa for Meteorologi
og Astronomi. Gjennem en Række skarpsindige og geniale 
Undersøgelser paaviste han, at Perioderne i Børnenes Væxt og 
Vægt skyldes kosmisk Indvirkning, ja at alle organiske 
Funktioner paa Jorden ere i uafbrudte og samstemmende Intensitetssvingninger,
til hvilke Impulserne udgaa fra Solen, i det de komme 
i eller med dens Varmestraaler. Han udgav forskjellige Skrifter 
herom, som han betegnende nok nummererede som «Fragmenter»; 
det var «Udsigtspunkter over store og rige Strækninger», der 
yderligere skulde bearbejdes. Men hvor meget der end her kan være, 
som Fremtiden nærmere skal belyse, og hvor beskedent han end 
selv saa paa sine Resultater, vakte de Opsigt rundt om i Evropa. 
H.s Navn var ved at blive et af vort Lands berømte, da han 
pludselig døde 27. Sept. 1890.
8. Sept. 1865 havde han ægtet Cathrine Georgia Heiberg
(f. 27. Okt. 1841 d. 3. Okt. 1876), Datter af hans
Forgænger som Forstander ved Døvstummeinstituttet
i Kjøbenhavn, Søren Johan H., og Engelke Maria
f. Rørdam, og 19. Nov. 1880 Anna Cathrina Maria
Steenstrup (f. 9. Nov. 1842), Datter af Byfoged
i Frederikshavn Michael Vogelius S. og Abelone
Antoinette f. Lyngbye.

A. Petersen, Den Jonstrupske Stat. 
Elvius, Danmarks Præstehist. 1869-84 S. 298 f. 
Nord. Tidsskr. f. Blinde-, Døvst.- og Idiotskolen 1872. 
Tidskr. f. Dofstumskolan II, Nr. 4 & 5; XI, Nr. 6. 
Illustr. Tid. XII, 39; XIV, 91; XVII, 173; XXXII, 13.

C. Nyrop.



Hansen, Harald Andreas, 1835-1902, Handelsmand, 
er en Søn af ovennævnte Andreas Nicolai H. (d. 1873). Han er
født i Kjøbenhavn 24. Marts 1835. Han blev Student
1851 og tog Aaret efter Philosophicum. Derefter
uddannede han sig til Handelsvirksomhed her
og i Udlandet og indtraadte 1859 i Faderens
Forretning, som efter dennes Død er fortsat af
H. i Forening med hans ældre Broder Alfred H.,
og som stadig indtager en fremragende Stilling
i den kjøbenhavnske Handelsverden. Fra 1870-85
var han Borgerrepræsentant og i Aarene 1879-82 og
1886-91 Medlem af Landstinget. I begge Forsamlinger
beskæftigede han sig særlig med de Sager, der angaa
Handel og Skibsfart. 1883 valgtes han til Medlem af
Kjøbenhavns Havneraad. I politisk Henseende sluttede
han sig til Højre, men har paa flere Punkter indtaget
en Særstilling. Dette gjælder især om Spørgsmaalet om
Anlæg af en Frihavn ved Kjøbenhavn, som han stadig har
bekæmpet. Da Tanken herom, der først fandt Tilslutning
i andre Kredse, ogsaa blev optagen af Regeringen
og Højre, kom han i Opposition til de fleste af
sine politiske Meningsfæller, og da Loven trods
hans Modstand gik igjennem, trak han sig tilbage fra
Rigsdagsvirksomheden. -- H. ægtede 29. Sept. 1871 Anna
Georgiana Cecile de Dompierre de Jonquiéres, Datter
af Kontorchef de J. H. døde 10. Dec. 1902.

L. Meyer.



Hansen, Heinrich, 1821-90, Arkitekturmaler, 
blev født 23. Nov. 1821 i Haderslev og var Søn af Farver Claus
H. og Dorothea f. Truelsen, begge af Flensborg. Han
hører saaledes til det ret talrige Kontingent, som
Sønderjylland har stillet i de danske Kunstnerrækker,
medens han ogsaa, som saa mange andre af hans Fæller,
fra Haandværket har hævet sig til Kunstner. Efter at
være bleven Malersvend i Flensborg kom han 1842 til
Kjøbenhavn for at uddanne sig ved Kunstakademiet,
nærmest med det Maal for Øje at 
blive Dekorationsmaler, og han maa allerede den Gang have givet 
gode Prøver paa sin Brugbarhed, thi han kom endnu samme Aar 
til at deltage i Udsmykningen af Thorvaldsens Musæum. Han 
vandt 1844 den mindre, 1846 den store Sølvmedaille (Afgangsbevis) 
i Dekorationsklassen, men var samtidig rykket op gjennem
Tegneskolerne, Gibs- og Modelskolen, saaledes at han ogsaa i Dec. 1846 
kunde vinde den mindre Sølvmedaille for Maleri efter den levende 
Model. I de samme Aar, 1844-47, malede han de Dekorationer 
i Christian IV's Gravkapel i Roskilde, som omgive Eddeliens
Malerier i Hvælvingskapperne. Allerede den Gang fik han saaledes 
Lejlighed til at begynde de Studier i Renæssancekunstens 
Dekorationsformer, som han senere fortsatte og dyrkede saa at sige gjennem 
hele sit Kunstnerliv. Efter at have vundet en Pengepræmie i sit 
Fag 1847 fik han en Rejseunderstøttelse af den Reiersenske Fond 
og foretog for den en Studierejse til Tyskland. Efter sin Hjemkomst 
var han i nogle Aar Hjælpelærer først i Perspektivklassen og derpaa
i Ornament-(Dekorations-)Klassen ved Akademiet, indtil han 
senere, efter Hetsch's Død 1864, blev fast Lærer og Docent i 
Perspektiven, en Stilling, hvori han forblev lige til sin Død.

Han havde dog ikke slaaet sig til Ro ved disse Fag, men i 
Stilhed lagt sig efter Arkitekturmaleriet, hvortil hans Forstudier i 
Dekoration og Perspektiv ydede ham fortrinlig Nytte. I 1848 havde 
han udstillet nogle Akvarelstudier fra Rejsen i Tyskland, og fra 1849 
begyndte han at udstille Oljemalerier i dette Fag, ved hvilke han 
vakte en saadan Opmærksomhed, at han allerede Aaret efter fik
Akademiets Rejseunderstøttelse til Udlandet, som fornyedes i det 
følgende Aar. Hvor interessante, i Hovedindtrykket endog 
aandfuldere, Arkitekturbilleder man end før havde set fra Constantin 
Hansens, Roeds og Købkes Haand, fulgte man dog med Opmærksomhed 
en ung Kunstner, der for første Gang i Danmark vilde 
hellige sine Kræfter udelukkende til dette Fag. Paa den Rejse, 
H. nu foretog som Kunstner, fik han Lejlighed til at besøge største 
Delen af det vestlige Evropa, lige fra Skotland til Spanien, og til 
at se og gjengive mange af de skjønneste Bygningsminder fra 
Gothikens og Renæssancens Tid, hvilken sidste vedblivende især 
fængslede hans Blik. Et af de første Billeder, han udstillede efter 
denne Rejse, «Kirken St. Sablon i Brüssel», blev kjøbt til den 
kgl. Malerisamling (1853). Heri og i Studiet dertil, som solgtes 
efter hans Død, træde allerede hans Kunstnerpersonligheds særlige 
Egenskaber frem, Forkjærlighed for at gjengive indre Rum, helst 
hvor Solskinnet ved at falde ind gjennem Vinduerne kunde 
frembringe rig Afvexling i Lys og Skygge og slaaende Forandringer i 
Lokalfarverne, aabent Øje for Gjengivelsen af Dybden i Rummet, 
en dyb og kraftig Farve, hvori den noget materielle Sværhed, som 
siden blev et Karaktertræk ved hans Pensel, endnu heldig var undgaaet.

Naar han nu herefter skulde arbejde i Hjemmet, var Valget 
ikke saa rigt. Blandt vore forholdsvis faa og fattige Bygningsminder 
fra Fortiden gjøre Christian IV's Bygninger sig paa en 
fremtrædende Maade gjældende, baade i det ydre, i en konsekvent
gjennemført Blandingsstil, der fra Holland over Nordtyskland var 
kommen til Danmark, og i det indre, hvor der ofte endnu er 
bevaret en, Udsmykning, som i malerisk Rigdom og Pragt ikke 
ellers er naaet i danske Bygninger. Børsen og Rosenborg i 
Kjøbenhavn, Frederiksborg og Kronborg i Nordsjælland maatte fremfor 
alt tildrage sig Kunstnerens Blik. Allerede i 1855 viste han i 
«Christian IV's Arbejdsværelse paa Rosenborg», hvor vidt han 
kunde række i malerisk Virkning ved Gjengivelsen af et farverigt 
dekoreret Rum. H. blev 1858 Medlem af Kunstakademiet, i 1864
fik han Titel af Professor, i 1871 blev han Etatsraad og i 1888 
Kommandør af Danebrog. Desuden havde han flere udenlandske Ordener.

Ligesom det nys nævnte Billede kjøbte den kgl. Malerisamling 
ogsaa «Salle des Francs», en med rigt Træskærerarbejde udsmykket 
Sal i Raadhuset i Brügge (1858). I de følgende Aar gjengav han
efterhaanden en hel Række indre Rum fra Rosenborg, Frederiksborg 
og Kronborg, paa samme Tid som han ved at deltage i 
Udgivelsen af «Danske Mindesmærker» aftegnede en stor Del andre 
danske Bygninger. Og selv om der i hans pragtfulde Interiører 
fra Dogepaladset i Venedig (udførte 1870 og flg.) ved Originalernes 
overordentlige Rigdom og den ældre Kunstners med utrættelig Flid 
opøvede Virtuositet gjør sig en vis Overvægt gjældende, ville hans 
danske Billeder ved Siden af deres kunstneriske Værd have en 
national Interesse, der vil sikre dem en varigere Erindring. Hans 
store Gjengivelse af Christiansborg Slots Ydre i «Parti fra Gammelstrand» 
(1868, den kgl. Malerisamling) og hans Billeder fra Kronborg 
og Hven i det nationalhistoriske Musæum paa Frederiksborg
fængsle mindre, til Dels fordi Kunstneren her vovede sig ind paa 
et Omraade, hvor hans Individualitet følte sig mindre hjemme.

Foruden af sin egentlige kunstneriske Virksomhed har H. ikke 
ringe Fortjeneste af Kunsthaandværket, der havde fostret ham selv. 
Frederiksborg Slots Gjenopførelse, efter at det var brændt i 1859, 
førte ham ind paa en Virksomhed, der gav ham en betydelig 
Indflydelse i mange Retninger, maaske endog større, end han under 
andre Forhold kunde have gjort Regning paa. Hans mange Studier 
fra Slottet gjorde ham til en værdifuld Medarbejder ved det 
Gjenfødelsens Værk, som han ikke engang oplevede at se fuldstændig
sluttet. Ved Stiftelsen af Kunstflidslotteriet, hvis Indtægter tilfaldt 
Frederiksborg Slot, saa vel som ved andre Industrilotterier, der 
dannedes efter samme Forbillede, kom H. til at tage virksom Del 
i vort Kunsthaandværks Udvikling. I Forening med H. Olrik, 
C. Peters, V. Dahlerup og senere en Række yngre Kunstnere, der 
alle, til Dels for de forskjellige Lotterier, gjorde Tegninger til 
Møbler, Sølvtøj og andet Bohave, fremkaldte han en Omvæltning
paa hele dette Omraade, som har forplantet sig til Haandværkere, 
der ikke selv traadte i umiddelbart Forhold til Kunstnerne. Derved 
skiller denne Bevægelse sig fra tidligere Kunstneres, Abildgaards, 
Freunds, Bindesbøll, Hilkers og fleres, Virksomhed paa Kunsthaandværkets 
Omraade, der kun fik Indflydelse inden for en forholdsvis 
snævrere Kreds. Men en lignende, lidt tung og alvorlig 
Grundtone, som var egen for H.s Malerkunst, gik ogsaa gjennem 
hans kunstindustrielle Arbejder og gjør dem kjendelige, paa samme 
Tid som den danner en ejendommelig Modsætning til Kunstnerens 
egen livsglade, joviale Personlighed.

H. havde endelig ogsaa, efterhaanden som de ældre Kunstnere, 
under hvis Paavirkning han havde udviklet sig, faldt fra, sin 
særegne Betydning for Kunstakademiets Medlemskreds ved den Varme 
og Iver, hvormed han viede Akademiets Anliggender, baade som 
Kunstskole og som Kunstnersamfund, sin Interesse. Ligesom han 
udøvede betydelig Indflydelse dels paa, hvorledes en enkelt Side af 
Undervisningen, Perspektivens Studium, blev drevet under hans 
mangeaarige Ledelse, dels paa Kunstundervisningen i det hele, 
saaledes har han ogsaa haft Betydning for Akademiet ved den 
rolige, forretningsdygtige og dog joviale Maade, hvorpaa han i 
over et Decennium udfyldte Pladsen som Dirigent i Akademiets 
Forsamlinger. Han valgtes ogsaa gjentagne Gange til Akademiets 
Vicedirektør og fungerede i denne Stilling jævnlig som dets Direktør, 
indtil han bad sig fritaget for dette Hverv, efter at Ministeriet, da 
F. Meldahl traadte fra, havde overdraget ham en ny og vanskelig 
Gjerning ved som Formand for Udstillingskomiteen at skulle værne 
om den Fond, som fra først af gjennem Akademiet og siden under 
nøje Tilknytning til dette er bleven tilvejebragt og er voxet ved 
Kunstnernes eget Arbejde.

H. blev i 1852 gift med Margrethe Elisabeth Burmeister, Datter 
af Bagermester Hans Jac. B. (d. 1865) og Metha Christine f. Nissen 
(d. l855), og af en ved deres Sølvbryllup samlet Fond, som Ægteparret
siden forøgede, stiftede de «Etatsraad H. H.s og Hustrus 
Sølvbryllupslegat», der efter H.s Død nu er overgivet til Akademiets 
Styrelse med en Grundkapital af 5000 Kr., hvis Renter anvendes til 
Legat for Kunstnerenker. H., som efter en langvarig og alvorlig
Sygdom var kommet sig saa godt og tilsyneladende havde gjenvundet 
Sindets og Legemets Kræfter saa fuldstændig, at han syntes at 
skulle gaa en lang og lykkelig Alderdom i Møde, afgik pludselig, 
efter kun en Dags Sygdom, ved Døden 10. Juli 1890. Blandt hans
Børn har en Søn, Adolf Heinr. H., f. 29. Nov. 1859, lagt sig ikke 
alene efter Arkitekturmaleriet, men ogsaa efter Perspektiven. Han har 
udstillet fra 1884, fik 1887 Afgangsbevis som Maler og blev s. A. 
2. Assistent, efter Faderens Død 1. Assistent i Perspektivklassen.

Weilbach, Konstnerlex.

Ph. Weilbach.


*



RETTELSER.

*

I. BIND.

 S. 62  L. 11  f. o. 14, læs: 15.
 -  --  .  13   --   1878--79, læs: 1879--80.
 - 114  .  12   --   Søster, læs: Datter.
 - 134  .   2  f. n. Fred. Ahlefeldt fødtes 22. Marts 1627 paa Maaslev.
 - 333  .  13   --   Thorleifsson, læs: Thordarson.
 -  --  .  12   --   Ordene  «først i den nordlige, senere»  udgaa. 
 - 336  .   9   --   i Begyndelsen af, læs:  2. April.
 - 370  .   8-10   f. o. Ordene «ligesom .... Cluny»  udgaa.
 - 521  .   2 f. o.  C. E. Bardenfleth døde i Interlaken i Schweits.
 - 526  .  11 f. n.  J. F. Bardenfleth blev 1806 Gouvernør  hos Prins  Frederik Ferdinand.
 -  --  .   8-7  f. n.  Han var Hofchef hos denne Prins til sin Død, i det                                                                                                                                                                                                                                        Stillingen blev ham forbeholdt, da han 1822 blev
 Interims-Generalgouvernør i Vestindien. Denne sidste                                      Post forlod han 1827, men først 1829 entledigedes
 han fra den.
-  594  .   7 f. o. kurhessisk, læs: kursachsisk.
-  615  .  11 f. n. Valleraugue, læs: Vallerargues.

*



II. BIND.

S.  35  L. 17 f. n. Sept., læs: Avg.
 - 203  .   6 --    Stig Olufsen, læs;  Oluf Stigsen.
 - 323  .   7 og 8 f. o.  1730, læs:  1720 (ell. 1721?, 1722?).
 -  --  .   8 f. o. St. Bjarnarson fødtes paa Gaarden Yzta-Grund, hvor Faderen.
                      den Gang under en midlertidig Afsættelse levede.
 -  --  .  13-14 f. o.  St. Bjarnarson havde under et tidligere Ophold i 
                          Kjøbenhavn været Alumnus paa Regensen.
 - 469  .  18 f. o. Wilzeck,  læs: Wilczek.
 -  --  .  13 f. n. Chef de commandements, læs: Gentilhomme des commandements.
 -  --  .   7 --    P. Bohn kastedes 1734 i Bastillen som mistænkt for at have
                    forraadt Frankrigs Planer til Østerrig og Rusland. 1738 løslodes 
                    han og vendte da tilbage til den østerrigske Hær.

