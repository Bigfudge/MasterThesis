
M. H. F:s småskriftserie N:r 1. 1927.



MEDLEMSKAP OCH
MEDLEMSFÖRBINDELSE.

Som av stadgarna framgår,
inbjuder Motorförarnas
Helnykterhetsförbund varje välfrejdad
körkortsinnehavare till medlemsskap. Men
ett oeftergivligt villkor för
medlemskaps vinnande är, att den
inträdessökande i enlighet med av
förbundsledningen fastställt
formulär skriftligen förbinder sig till
helnykterhet så länge medlemskapet
varar och i övrigt ställer sig förbundets
stadgar till efterrättelse. Denna
förbindelse skall vara bevittnad av
tvenne ojäviga personer, varjämte det
frågeformulär, som i
medlemsförbindelsen inrymts, så noggrannt som
möjligt besvaras. Därtill kommer
rekommendation, som skall givas av
tvenne personer, hälst av
förbundsmedlemmar, medlemmar av annan
nykterhetsorganisation, nykterhetsnämnd
eller religiöst samfund.

Det kanske i detta sammanhang
bör framhållas, att förbundet ej
fordrar att medlem skall tillhöra annan
nykterhetsorganisation. Det är
nämligen de som trott så vara fallet. Å
andra sidan hindrar medlemskap i
vårt förbund ingen att vid sidan
därav tillhöra vilka nykterhetsföreningar,
religiösa samfund, fackliga
organisationer eller politiska partier de önska.
Förbundet kräver ej av sina
medlemmar någon viss mening i
nykterhetspolitiska frågor. Förbundet står
öppet för alla körkortsinnehavare,
som godkänna stadgarna
och förbinda sig till
helnykterhet.

Men beträffande detta krav
ges för våra medlemmar intet
avkall. Förbindelsen skall
obrottsligen hållas och det är alla
medlemmars plikt att vaka över att så
sker. Då förbundsmärket vill vara en
symbol för den förbättrade
trafikkultur, som förbundet genom
motorförarnas helnykterhet vill skapa, har
särskilda åtgärder vidtagits för att
skydda detsamma. I stadgarna och i
medlemsförbindelsen är inrymt
bestämmelser om vite för missbruk av
märket, och nyligen har styrelsen i
skrivelse till Regeringen gjort
framställning om tillägg till Kungl.
Automobilförordningen med lagligt
skydd för vårt bilmärke och
straffpåföljd för dess missbrukande.

Vi tro, att alla medlemmar äro eniga
med förbundsstyrelsen däri, att intet
av det som kan göras för märkets
skyddande mot missbruk, får
underlåtas. Styrelsen har därför,
efter samråd med erfaren och
framstående jurist, beslutat tillika med
medlemsförbindelsen avfordra
medlemmarna en revers å kr. 100:—
såsom ytterligare säkerhet för
hållandet av förbindelsen. Formulär till
denna revers utsändes från
expeditionen till alla inträdessökande.
Reverserna komma, liksom
medlemsförbindelserna, att numreras med
medlemsnumret och förvaras i
bankvalv. Ett särskilt kvitto
kommer att tillställas varje medlem,
som därmed vinner garanti mot
missbruk av reversen. Denna kan aldrig
komma till användning i annat fall
än om medlem — något som vi
hoppas aldrig kommer att inträffa —
brutit sin medlemsförbindelse men söker
därefter behålla märket och utnyttja
de fördelar medlemskapet kan ge.
Mot medlem, som brutit sin
medlemsförbindelse, men själv öppet erkänner
detta och omedelbart till
förbundsstyrelsen återsänder medlemskort och
innehavda editioner av märket, kan
givetvis aldrig viteskravet göras
gällande. Enda straffpåföljd för
denne blir förlust av medlemsskapet. Det
är sålunda endast missbruket
av märket, som denna åtgärd avser
att säkerställa oss mot.

Vi vilja särskilt framhålla, att
kravet om reversens insändande ej får
tolkas såsom något misstroende mot
någon medlem. Men då
medlemsskapet efterhand kan komma att
medföra vissa fördelar och det kan befaras,
att någon oberättigad kan söka
komma i åtnjutande därav och då vi äro
angelägna om att intet svek mot
förbundet och allmänheten under några
omständigheter får ske, ha dessa
åtgärder vidtagits. Och då alla
medlemmar, även de som hela livet
levat helnyktert, måste i detta avseende
behandlas lika, är det av vikt att alla
omgående insända de handlingar,
som ovan omnämnts.

Ju fastare vi bygga grunden till vårt
förbund, desto större respekt vinnes
för förbundet och dess uppgifter!

Ombudsmannen.

Vasatryckeriet, Stockholm

