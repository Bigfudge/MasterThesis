MAXIM GORKI
<h1>NATTHÄRBÄRGET</h1>

<img></img>

BONNIERS

<sp>MAXIM GORKI</sp>

<h1><sp>NATTHÄRBÄRGET</sp></h1>

<h1>NATTHÄRBÄRGET</h1>

AV
<sp>MAXIM GORKI</sp>

ÖVERSÄTTNING FRÅN RYSKAN AV
<sp>GEORG PROCOPÉ</sp>

<sp>STOCKHOLM
ALBERT BONNIERS FÖRLAG</sp>
STOCKHOLM
ALB. BONNIERS BOKTRYCKERI 1937
<chapter name="Förord">
<h2>FÖRORD.</h2>

Det andra skådespelet i Gorkis produktion, ”Natthärbärget” 
(en mer ordagrann översättning av originalets titel
är ”På bottnen”) blev för författaren, då det i Stanislavskis 
geniala iscensättning och med den store skådespelaren
Kachalov i en av huvudrollerna framfördes på Konstnärliga 
teatern i Moskva nyårsafton 1902 en framgång, som
överträffade de djärvaste förväntningar och som Gorki
senare inte skulle upprepa som dramatisk författare.
”Natthärbärget” har också som intet annat av hans verk
från förkrigstiden förskaffat honom rykte och ära inför
västeuropeisk och amerikansk publik. Den suggestion
stycket utövat vid sceniskt framförande har det i mycket
att tacka lysande regissörsnamn för, bland annat
Reinhardt.

Skådespelets ideologiska underlag och realistiska ram
skilja sig eljest inte från vad vi lära känna i Gorkis
novellistik från 1890-talet. Det är en de vanlottades och
brottsligas miljö som ställes oss för ögonen, en samling asociala
ryska existenser i en oerhört trist och oskön omgivning.
I denna värld av bottenlös förnedring och moralisk sörja
framträder som språkrör för Gorki den blide gubben
Luka, en pilgrim med något av en helgonglorias glans
omkring sig. Han är en rysk mystiker, i sin blida visdom
i släkt med en sådan gestalt som klosterpatriarken Sosima 
hos Dostojevski. Men Luka är i första hand inte inriktad
på ett metafysiskt problem; han tar främst sikte på den
jordiska människan. ”Allt är i människan, allt är för
människan”, lyder en för skådespelet karakteristisk
passus.

Till slut är det väl inte styckets filosofi, uttryckt av
dess resonerande trashankar, som fängslar oss, ty den är
ganska grumlig och ogenomtänkt och framstår i mångt
och mycket som osmält nietzscheanism. Vad vi däremot
spontant kunna acceptera, är själva den realistiska
miljöskildringen. Dessa scener från de urspårades och
misslyckades värld ha alla konkretion och göra effekt genom
sin märkliga autenticitet. Det ohyggliga, det makabra och
tröstlösa ingå som de huvudsakliga elementen i dessa
koncentrerade scenbilder, som kunna leda tanken till
Goyas teckningar. Det groteska kollektiv, som här
framföres på scenen, är knappast bärare av någon genomtänkt
dramatisk idé. Den trista och trasiga församlingen
utövar i första hand en intensiv bildverkan, där den på ett
fruktansvärt sätt illustrerar mänskligt förfall och
samhälleliga avigsidor.

<tab><tab><tab><tab><tab><tab><tab><tab> <i>J. E.</i>
</chapter>
<i>Till

<tab><big>Konstantin Pjetrovitsch Pjatnitski</big>

<tab><tab>M. <sp>Gorki</sp></i>

<chapter name="Personer">
<h2>PERSONER:</h2>

<i>Michail Ivanoff Kastiljoff</i>, 54 år, natthärbärgets värd.

<i>Vasilissa Karpovna</i>, hans hustru, 26 år.

<i>Natascha</i>, hennes syster, 20 år.

<i>Medvedjeff</i>, deras farbror, poliskonstapel, 50 år.

<i>Vasjka Pepel</i>, 28 år.

<i>Kleschtsch</i>, Andrej Mitritsch, smed, 40 år.

<i>Anna</i>, hans hustru, 30 år.

<i>Nastja</i>, ogift, 24 år.

<i>Kvaschnja</i>, pastejförsäljerska, bortåt 40 år.

<i>Bubnoff</i>, körsnär, 45 år.

<i>Satjin</i>

<i>Aktören</i>, ungefär jämnåriga, bortåt 40 år.

<i>Baronen</i>, 33 år.

<i>Luka</i>, pilgrim, 60 år.

<i>Aljoschka</i>, skomakare, 20 år.

<i>Krumma Krävan</i>

<i>Tataren</i>, sjåare.

Några namnlösa vagabonder, stumma roller.
</chapter>

<chapter name="Första akten">
<h2>FÖRSTA AKTEN.</h2>

Grottlik källare. Tungt tak, nedrökta stenvalv med rasad
rappning. Ljuset från åskådaren, uppifrån ett kvadratiskt fönster på
högra sidan. Högra hörnet upptages av Pepels rum, medelst en
tunn brädvägg skild från den övriga scenen; vid dörren till detta
rum befinner sig Bubnoffs brits. I vänstra hörnet en stor rysk
ugn; i vänstra stenväggen dörr till köket, vari Kvaschnja, Baronen
och Nastja bo. Mellan ugnen och sistnämnda dörr, vid väggen,
en bred säng inom ett smutsigt kattunsförhänge. Överallt längs
väggarna britsar. I främsta planet vid vänstra väggen en träkubb
med vidfästat skruvstäd och mindre städ samt en annan, lägre
kubb, på vilken Kleschtsch sitter framför städen, provande nycklar
till gamla lås. Vid hans fötter två stora knippen nycklar, trädda
på ståltrådsringar, en bucklig blecksamovar, hammare och filar.
Mitt i rummet ett stort bord, två bänkar, en taburett, alltsammans
omålat och smutsigt. Vid bordet sysslar Kvaschnja med samovaren.
Baronen tuggar svartbröd, och på taburetten sitter Nastja, lutad
mot bordet och läsande en trasig bok. På bädden, dold av
förhänget, hostar Anna. Sittande på britsen, provar Bubnoff på en
mot knäna tryckt hattmannekäng gamla spruckna byxor för att
se, hur de böra klippas till för att fabriceras till mössor. Bredvid
honom en sönderriven hattkartong, ämnad till mösskärmar,
vaxduksbitar och lump. Satjin, nyss vaknad, ligger brummande
på britsen. På ugnen bråkar och hostar Aktören, osynlig.

Förvår. Morgon.

BARONEN.

Vidare!

KVASCHNJA.

Nä-ä, kära du, det säger jag, kom inte med sånt!
Jag ska säga dig, att jag känner till det, jag... och nu
skulle jag inte ens för hundra kokta kräftor gå i
brudstol!

BUBNOFF
till Satjin.

Vad grymtar du för?

Satjin brummar.

KVASCHNJA.

Jag, en oberoende kvinna, fullkomligt min egen, skulle
binda mig vid någon, jag skulle ge mig till trälinna åt en
karl, nej, säger jag! Vore han också prins av Amerika,
skulle jag ändå inte gifta mig med honom!

KLESCHTSCH.

Du ljuger!

KVASCHNJA.

Va-ad?

KLESCHTSCH.

Du ljuger. Du gifter dig med Abramka...

BARONEN
rycker boken från Nastja, läser titeln.

"En ödesdiger kärlek"...

Skrattar.

NASTJA
sträcker fram handen.

Ge hit! Äsch!... Skoja inte!

BARONEN
ser på henne, svängande boken i luften.

KVASCHNJA
till Kleschtsch.

En rödhårig bock är du, och ljuger gör du själv! Hur
understår du dig att säga mig nånting så fräckt?

BARONEN
slår Nastja i huvudet med boken.

En fjolla är du, Nastja!

NASTJA.

Ge hit...

Tar boken från honom.

KLESCHTSCH
till Kvaschnja.

En sån fin dam... Men med Abramka kommer du att
gifta dig... det är bara det du väntar på...

KVASCHNJA.

Naturligtvis! Det är klart... Du som pryglat hustru
din halvdöd...

KLESCHTSCH.

Tig, din gamla hynda! Den saken angår dig inte!...

KVASCHNJA.

Aha! Sanningen är svår att höra!

BARONEN.

Seså, nu går det lös! Nastjka, var är du?

NASTJA
utan att lyfta huvudet.

Vad... Gå din väg!

ANNA
sticker fram huvudet från sängförhänget.

Dagen är inne!... För Guds skull... skrik inte...
skäll inte!

KLESCHTSCH.

Nu har hon sin värk!

ANNA.

Varenda Guds dag... låt en åtminstone dö i frid!

BUBNOFF.

Buller hindrar inte döden...

KVASCHNJA
går fram till Anna.

Att du kunnat leva med en sån ilsken en, mor lilla?

ANNA.

Sluta då... låt mig vara...

KVASCHNJA.

Nå, nå! Ack du... martyr!... Nå, känns det inte
lättare i bröstet?

BARONEN.

Kvaschnja! Det är torgdags...

KVASCHNJA.

Genast!

Till Anna.

Vill du ha varma pastejer?

ANNA.

Inte behövs det... tack! Vad ska jag äta för?

KVASCHNJA.

Ät du! Varmt lindrar! Jag ska sätta undan åt dig i en
kopp... och när du får lust, så äter du. Kom, nådig
herrn...

Till Kleschtsch.

Uh — din djävel...

Går till köket.

ANNA
hostande.

Herre Gud...

BARONEN
knuffar sakta Nastja i nacken.

Sluta... din toka!

NASTJA
mumlande.

Gå din väg... jag stör dig inte.

Baronen går visslande ut efter Kvaschnja.

SATJIN
reser sig på britsen.

Vem var det som slog mig i går?

BUBNOFF.

Kan det inte göra detsamma? —

SATJIN.

Strängt taget, jo... Men varför blev jag slagen?

BUBNOFF.

Spelade du kort?

SATJIN.

Ja!

BUBNOFF.

Nå, därför blev du slagen.

SATJIN.

Ff—fähundar!...

AKTÖREN
sticker fram huvudet ur ugnen.

En gång kommer du att bli ordentligt ihjälslagen...

SATJIN.

Och du är en åsna —

AKTÖREN.

Varför det?

SATJIN.

För två gånger kan man inte bli ihjälslagen.

AKTÖREN
efter en paus.

Jag förstår inte... varför inte?

KLESCHTSCH.

Du ska stiga ner från ugnen och städa rummet... vad
ligger du där och drar dig för?

AKTÖREN.

Det är inte din sak...

KLESCHTSCH.

Vänta, bara Vasilissa kommer — hon lär nog visa dig
vems sak det är...

AKTÖREN.

Åt helvete med Vasilissa! — I dag är det Barons tur
att städa... Baron!

BARONEN
kommer ut från köket.

Jag har inte tid att städa — jag ska gå till torget med
Kvaschnja.

AKTÖREN.

Angår mig inte... dra du dit pepparn växer... men
att skura golvet är din tur... jag tänker inte arbeta för
andra...

BARONEN.

Fan ta dig! Nastjenjka skurar nog... Hallå, du,
ödesdigra kärlek! Vak upp!

Tar boken från Nastja.

NASTJA
stiger upp.

Vad vill du? Ge hit! Skamlösa människa! Och du ska
vara herreman...

BARONEN
återlämnande boken.

Nastja, sopa golvet i stället för mig — va?

NASTJA
går ut till köket.

Det är visst nödvändigt... kantänka!

KVASCHNJA
i köksdörren, till Baronen.

Du, kom då! Nog blir det städat utan dig... Aktör,
gör vad man ber dig om... inte bryter du benen på det,
inte!

AKTÖREN.

Ja... alltid jag... jag begriper inte...

BARONEN
bär från köket på ett vattenok två korgar med lerkrukor, omlindade
med trasor.

Det känns så märkvärdigt tungt i dag...

SATJIN.

Det lönade sig också för dig att födas baron...

KVASCHNJA
till Aktören.

Se till att du skurar!

Går ut i farstun bakom baronen.

AKTÖREN
kliver ner från ugnen.

Det är ohälsosamt för mig att inandas damm.

Stolt.

Min organism är alkoholförgiftad...

Faller i tankar, sittande på britsen.

SATJIN.

Organism... organón...

ANNA.

Andrej Mitritsch...

KLESCHTSCH.

Vad nu?

ANNA.

Kvaschnja har sparat pastejer åt mig... ät dem du!

KLESCHTSCH
går fram till henne.

Vill du inte själv ha dem?

ANNA.

Nej... Varför ska jag äta? Du arbetar... du
behöver...

KLESCHTSCH.

Är du rädd att —? Var inte rädd — kanske det
ännu...

ANNA.

Ät du! Jag känner mig så skral... det dröjer nog inte
länge till...

KLESCHTSCH
lämnande henne.

Strunt!... Kanske du ändå kommer på benen... sånt
händer!

Ut till köket.

AKTÖREN
ljudligt, liksom plötsligt uppvaknad.

I går sa hospitalsdoktorn åt mig: er organism, sa han,
är komplett alkoholförgiftad...

SATJIN
småleende.

Organón —

AKTÖREN
eftertryckligt.

Inte organón, utan or-ga-nism!

SATJIN.

Sigambrer...

AKTÖREN
slår ut med handen mot honom.

Ä, dravel! Jag talar allvarsamt, jag. Om min organism
är förgiftad... är det naturligtvis skadligt för mig att
sopa golvet... och andas in damm...

SATJIN.

Makrobiotik... ha!

BUBNOFF.

Vad morrar du?

SATJIN.

Ord... Och så finns det ännu... trans — scedental...

BUBNOFF.

Vad är det för något?

SATJIN.

Vet inte... glömt...

BUBNOFF.

Vad pratar du då för?

SATJIN.

För ro skull!... Alla mänskliga ord äcklar mig, min
bror... jag är utled vid alla våra ord! Vartenda ett
av dem har jag säkert hört tusen gånger...

AKTÖREN.

I dramat "Hamlet" heter det: "ord, ord, ord!" Det
är en styv pjäs... Jag har spelat dödgrävaren i den...

KLESCHTSCH
kommer från köket.

Tänker du småningom börja spela med kvasten?

AKTÖREN.

Det angår dig inte...

Slår sig för bröstet.

"Ofelia, i dina böner slut alla mina synder in!"...

Någonstädes långt bakom scenen dovt buller, skrik, polisvissling.
Kleschtsch sätter sig till arbetet, filen gnisslar.

SATJIN.

Jag älskar dunkla, ovanliga ord... När jag var
pojke... och tjänade vid telegrafen... läste jag många
böcker...

BUBNOFF.

Har du varit telegrafist också?

SATJIN.

Ja, då... Det finns mycket goda böcker... och en
massa intressanta ord... Jag har varit en bildad
människa, har du reda på det?

BUBNOFF.

Har hört det... hundra gånger! Varit — än sen!...
Jag har varit buntmakare, jag... hade egen affär...
Mina händer var alldeles gula av färg... jag färgade
skinn — ända hit, min bror, var mina armar gula —
till armbågen! Jag tänkte, att de så skulle förbli till min
dödsdag... och att jag skulle dö med gula händer...
Och titta nu på dem — smutsiga är de, ingenting
vidare... tja!

SATJIN.

Nå, än sen då?

BUBNOFF.

Just ingenting...

SATJIN.

Varför berättar du det då?

BUBNOFF.

Nå... som en betraktelse... Härav följer att hur man
än målar sig utvändigt — så lossnar det ändå
alltsammans — lossnar totalt, tja!

SATJIN.

Aj... mina ben värker!

AKTÖREN
sitter med armarna kring knäna.

Bildning är nonsens, huvudsaken är talang. Jag kände
en artist, som måste stava igenom sina roller, men
spelade hjälte så teatern brakade och skakade av publikens
förtjusning...

SATJIN.

Bubnoff... ge mig fem kopek!

BUBNOFF.

Jag har bara två...

AKTÖREN.

Jag påstår, att talang — det är vad en hjälteaktör
behöver. Och talang — det är tron på sig själv, på sin
egen kraft...

SATJIN.

Ge mig fem kopek, och jag ska tro, att du är en talang,
en hjälte, en krokodil, en poliskommissarie... Kleschtsch,
ro hit med en femma!

KLESCHTSCH.

Dra åt helvete! Nog skulle man då få ge...

SATJIN.

Varför skäller du? Du har ju inte en kopek själv, vet
jag...

ANNA.

Andrej Mitritsch... Jag har så svårt... att andas...

KLESCHTSCH.

Vad kan jag hjälpa det?

BUBNOFF.

Öppna dörren till farstun...

KLESCHTSCH.

Bra! Du sitter på britsen, och jag — på golvet... låt
mig få din plats, och öppna du — jag är förkyld förut...

BUBNOFF
lugnt.

Jag behöver inte öppna... det är hustru din som
ber...

KLESCHTSCH
vresigt.

Vem som helst kan ju be om vad som helst...

SATJIN.

Det hamrar i huvudet på mig. — Äh! Varför slår
också folk varann i skallen?

BUBNOFF.

Inte bara i skallen, utan också på alla andra
kroppsdelar.

Stiger upp.

Om man skulle gå och köpa tråd. — Varför syns vårt
värdfolk inte till i dag... som om de skulle gett upp
andan...

Går.

Anna hostar. Satjin ligger orörlig med händerna bak huvudet.

AKTÖREN
ser sig ängsligt omkring och går därpå fram till Anna.

Nå? Skralt?

ANNA.

Tungt.

AKTÖREN.

Vill du, så för jag dig ut i farstun? Nå, stig upp!

Hjälper henne att resa sig, kastar över hennes axlar en pälstrasa
och leder henne till farstun.

Nå nå, stadigt! Jag är själv sjuk...
alkoholförgiftad...

KASTILJOFF
i dörren.

På promenad? Ack, ett sånt vackert par — lilla tackan
och gumsefar!

AKTÖREN.

Gå ur vägen, du... ser du inte, att det är sjuklingar?

KASTILJOFF.

Passera, var så god...

Gnolar i skägget någonting gudligt och mönstrar samtidigt
misstänksamt lokalen, böjande huvudet åt vänster, som om han lyssnade
till något i Pepels rum. Kleschtsch rasslar ihärdigt med nycklarna
och gnisslar med filen, medan han i smyg observerar värden.

Filar du?

KLESCHTSCH.

Va?

KASTILJOFF.

Filar du, frågar jag.

Paus.

Hm... det där... vad var det nu jag ville fråga?

Snabbt och tyst.

Har inte min hustru varit här?

KLESCHTSCH.

Har inte sett...

KASTILJOFF
försiktigt seende mot dörren till Pepels rum.

Så mycket plats du upptar hos mig för dina två rubel
i månaden! Säng... sitter själv här... nja! För fem
rubel plats, min själ! Jag får lov att späda på med en
femtikopek...

KLESCHTSCH.

Späd du på med ett rep, och dra till... Snart
storknar du, men tänker bara på femtikopeker...

KASTILJOFF.

Varför skulle jag dra till? Vem skulle ha glädje av
det? Lev du i Guds namn bäst du vill och hur du
behagar... Men jag späder på med en liten femtikopek —
köper olja till helgonlampan... och mitt offer kommer
att brinna framför den heliga helgonbilden... Och mitt
offer kommer att verka för mig... till utplånande av
mina synder, och av dina med. För själv tänker du ju
inte på dina synder... jaha... Ack, Andrjuschka, en
dålig människa är du! Hustru din tynar bort under din
elakhet... ingen håller av dig... ingen högaktar dig...
ditt arbete är ett gnissel, som alla lider av!

KLESCHTSCH
skriker.

Vad kommer du hit och hetsar upp mig för?

Satjin brummar högt.

KASTILJOFF.

Ack, du far lille...

AKTÖREN
in.

Nu har jag placerat gumman i farstun och svept om
henne...

KASTILJOFF.

Vad du är god, kära bror! Det är bra... det ska allt
räknas dig till godo...

AKTÖREN.

När?

KASTILJOFF.

I en annan värld, bror lille — där blir alla våra
gärningar granskade... allting...

AKTÖREN.

Du skulle belöna mig här för min godhet...

KASTILJOFF.

Hur skulle jag väl kunna det?

AKTÖREN.

Stryk över halva skulden!

KASTILJOFF.

He-he! Du bara skämtar, kära vän, och spelar
komedi... Kan man väl köpa ett gott hjärta för pengar?
Godheten — den övergår allt gott på jorden. Men din
skuld till mig — den är helt enkelt en skuld! Alltså bör
du betala mig den... Godhet bör du visa mig, som är
gammal, för ingenting.

AKTÖREN.

En skälm är du, gubbe...

Ut till köket. Kleschtsch stiger upp och går till farstun.

KASTILJOFF
till Satjin.

Gnisslarn kila, va? He-he! Han tycker inte om mig...

SATJIN.

Vem — utom fan — tycker om dig!

KASTILJOFF
hånskrattar.

En sån skymfare du är! Jag som håller av er alla...
som i var och en av er ser min olyckliga, odugliga,
förtappade nästa...

Plötsligt, snabbt.

Är Vasja hemma?

SATJIN.

Titta efter!

KASTILJOFF
går fram till dörren och knackar på.

Vasja!

Aktören visar sig i köksdörren, tuggande på någonting.

PEPEL.

Vem är där?

KASTILJOFF.

Det är jag... jag, Vasja.

PEPEL.

Vad vill du?

KASTILJOFF
retirerande.

Öppna!

SATJIN
utan att se på Kastiljoff.

Han skulle nog öppna, men — hon är där...

Aktören fnittrar.

KASTILJOFF
oroligt, lågt.

Va? Vem är där? Du... Va?

SATJIN.

Va? Frågar du mig?

KASTILJOFF.

Va sa du?

SATJIN.

Det var bara... för mig själv...

KASTILJOFF.

Akta dig, bror! Skämta lagom! Ja, ja!

Knackar häftigt på dörren.

Vasilji!

PEPEL
öppnar dörren.

Nå? Vad bråkar du för?

KASTILJOFF
tittar in i rummet.

Jag... ser du...

PEPEL.

Har du pengarna med dig?

KASTILJOFF.

Jag har ett ärende till dig.

PEPEL.

Har du pengarna med dig?

KASTILJOFF.

Vilka pengar? Hör du, jag...

PEPEL.

Pengarna — sju rubel för klockan — nå?

KASTILJOFF.

Vilken klocka, Vasja? — Ack du!

PEPEL.

Ja, glo du! I går sålde jag i vittnens närvaro en
klocka åt dig för tio rubel... tre fick jag, hit med sju!
Vad tittar du efter? Här skräpar han och stör folk...
men sina affärer sköter han inte...

KASTILJOFF.

Sch-sch! Var inte ond, Vasja... Klockan, den...

SATJIN.

Är stulen...

KASTILJOFF.

Jag tar inte emot tjuvgods... Hur kan du...

PEPEL
tar honom i axeln.

Varför stör du mig? Vad vill du?

KASTILJOFF.

Jag... vill... inget... jag går... om du är så
där...

PEPEL.

Gå efter pengarna!

KASTILJOFF
går.

Såna råa människor! Aj-aj...

AKTÖREN.

Vilken komedi!

SATJIN.

Bravo! Det tycker jag om...

PEPEL.

Vad hade han här att göra?

SATJIN
skrattande.

Begriper du inte det? Hustru sin sökte han... att du
inte gör dig av med honom, Vasilji!?

PEPEL.

För sånt där strunt skulle jag förstöra livet för mig!

SATJIN.

Nej — med urskillning, du! Sen gifter du dig med
Vasilissa... och blir värd här...

PEPEL.

Också en fröjd! Ni skulle inte bara supa opp hela
hushållet för mig, utan också mig själv, med hull och
hår...

Sätter sig på sin brits.

Den gamla fan väckte mig... Och jag, som just
drömde så skönt: jag var ute och fiskade och fick en
hejare till braxen! En sån braxen, att det bara är i
drömmen såna förekommer... Och där hänger den på
kroken, och jag är bara rädd att reven ska gå av... och
lagar håven i ordning... pass på, tänker jag genast,
så...

SATJIN.

Det var ingen braxen, utan Vasilissa...

AKTÖREN.

Vasilissa har han för länge sen håvat in...

PEPEL
ilsket.

Dra ni för alla djävlar i våld... ni och hon med!

KLESCHTSCH
in från farstun.

Smällkallt!...

AKTÖREN.

Varför hämtade du inte in Anna? Hon får det kallt...

KLESCHTSCH.

Henne tog Nataschka in till sig i köket...

AKTÖREN.

Gubben kör ut henne...

KLESCHTSCH
sättande sig till arbetet.

Nå, så hämtar Nataschka in henne...

SATJIN.

Vasilji! Ge mig fem kopek...

AKTÖREN
till Satjin.

Äsch du — fem! Vasja, ge oss tjugu kopek!

PEPEL.

Bäst att ge — innan ni tigger rubeln... där!

SATJIN.

Giblartarr! Det finns inte hyggligare folk i världen än
tjuvar!

KLESCHTSCH
surt.

De skaffar dig lätt pengar... de arbetar inte...

SATJIN.

Det finns många, som lätt skaffar sig pengar, men få,
som inte blir pengarnas drängar... Arbete? Laga så
att arbetet är mig angenämt, kanske ska jag då arbeta...
ja! Kanske! När arbetet är ett nöje, är livet skönt! När
arbetet är en plikt, är livet slaveri!

Till Aktören.

Du, Sardanapal, kom med...

AKTÖREN.

Jag kommer, Nebukadnesar! Jag ska supa mig full
som... fyrtitusen fyllkajor...

De gå.

PEPEL
gäspande.

Nå, hur är det med hustru din?

KLESCHTSCH.

Ser ut som det snart...

Paus.

PEPEL.

När jag ser dig så där — tycker jag du gnisslar i
onödan.

KLESCHTSCH.

Vad ska jag göra då?

PEPEL.

Ingenting!

KLESCHTSCH.

Och hur ska jag få mat?

PEPEL.

Andra människor lever ju...

KLESCHTSCH.

De där... Vad är det för människor? Kräk, drönare...
människor! Jag är arbetare... och jag skäms att se på
dem... jag har arbetat sen jag var liten... Tror du jag
aldrig slipper lös härifrån? Jag ska krypa ut, om jag
så ska flå skinnet av mig, men ut ska jag... Vänta, bara
hustru min dött... Jag har levat ett halvt år här... men
det är som sex...

PEPEL.

Du är inte bättre än någon annan här... du pratar
smörja...

KLESCHTSCH.

Inte bättre! De lever utan heder och samvete...

PEPEL
likgiltigt.

Vad duger de till — heder och samvete? Inte drar
du dem på fötterna i stället för stövlar, varken hedern
eller samvetet... Heder och samvete behöver de, som
makt och myndighet hava.

BUBNOFF
in.

U-uh — så frusen jag är!

PEPEL.

Bubnoff! Har du samvete?

BUBNOFF.

Va-ad? Samvete?

PEPEL.

Just det, ja!

BUBNOFF.

Vad ska jag ha samvete till? Jag är inte rik...

PEPEL.

Det är just vad jag också säger: heder och samvete,
dem behöver de rika! Och Klechtsch skäller ner oss: vi
har inget samvete, påstår han.

BUBNOFF.

Vill han vigga ett?

PEPEL.

Han har för mycket själv.

BUBNOFF.

Jaså, sälja då? Nå, den varan köper då ingen här.
Begagnade pappaskar ska jag köpa... och det på krita
också...

PEPEL
docerande.

Du är en åsna, Andrjuschka! Vad samvetet anbelangar,
borde du höra vad Satjin... eller Baron säger.

KLESCHTSCH.

Jag har ingenting otalt med dem!

PEPEL.

De är liksom lite klokare än du... fast de är
fyllbultar —

BUBNOFF.

En klok som är full, är värd mycket gull...

PEPEL.

Satjin säger så här: var och en vill, att ens granne
ska ha samvete, men för ingen är det vidare fördelaktigt
att ha... Och det stämmer...

Natascha in. Efter henne Luka med stav i handen, tiggarpåse på
ryggen, kittel och tekanna vid gördeln.

LUKA.

Hälsa och välgång, ärligt folk!

PEPEL
vridande mustascherna.

A-a, Natascha!

BUBNOFF
till Luka.

När det var ärligt, såg än på kvinns du kärligt!

NATASCHA.

Här är en ny hyresgäst...

LUKA
till Bubnoff.

Det gör mig detsamma! Jag vördar till och med
skojare. Skral är ingen loppa, som orkar hoppa, tycker jag:
alla är de små och alla svarta... ja, ja. — Var är det
nu jag får slå mig ner, lilla vän?

NATASCHA
pekande på köksdörren.

Gå dit, farfar lille!

LUKA.

Tack, liten! Dit, nåja, så dit då... Där det är varmt,
är gubben hemma.

PEPEL.

En sån skojig liten gubbstut ni hämtat hit,
Natascha!

NATASCHA.

Alltid intressantare än ni... Andrej, hustru din är i
köket... gå du om en stund efter henne.

KLESCHTSCH.

Bra... jag ska gå...

NATASCHA.

Nog kunde du vara lite snällare mot henne nu — det
räcker ju inte länge till...

KLESCHTSCH.

Jag vet...

NATASCHA.

Du vet, ja! Du ska begripa också! Att dö är ju
förfärligt!

PEPEL.

Men se jag är inte rädd...

NATASCHA.

Naturligtvis!... En så tapper karl...

BUBNOFF
visslar.

Tråden är rutten!

PEPEL.

Nä-ä, om jag är rädd! Fast genast — ska jag dö! Ta
en kniv och stöt till — mitt i hjärtat... och jag ska dö
utan att blinka! Med glädje, till och med — när jag dör
för en ren hand...

NATASCHA.

Det där kan ni försöka köra i de andra!

Går.

BUBNOFF
utdraget.

Tråden är alldeles rutten...

NATASCHA
i farstudörren.

Glöm inte, Andrej, vad jag sa om din hustru!

KLESCHTSCH.

Bra!

PEPEL.

En präktig flicka!

BUBNOFF.

Åja, inte så illa...

PEPEL.

Varför är hon så där... avvisande mot mig?... Här
kommer hon ju i alla fall på dekis...

BUBNOFF.

Genom dig, ja...

PEPEL.

Varför genom mig? Jag tycker synd om henne...

BUBNOFF.

Som vargen om lammet...

PEPEL.

Du ljuger! Jag tycker mycket... synd om henne...
Hon har det illa här... det ser jag nog...

KLESCHTSCH.

Vänta du, bara Vasilissa får se dig tala med henne...

BUBNOFF.

Vasilissa? Nja, hon ger nog inte sitt till skänks hon...
det är allt en lysten kona...

PEPEL
lägger sig på britsen.

Dra åt helvete, bägge två... profeter där!

KLESCHTSCH.

Du ska få se... vänta bara!

LUKA
gnolar i köket.

Genom na-atten sy-yns ej vä-äg, ej stig!

KLESCHTSCH
går ut i farstun.

Så ja, nu tjuter den också...

PEPEL.

Ledsamt är det, ledsamt... Varför?... Man lever och
lever, och allt är bra! Och mitt i alltsammans är det
precis som man skulle frysa ihjäl: allt blir så ledsamt...

BUBNOFF.

Ledsamt? M—m...

PEPEL.

Vid Gud!

LUKA
sjunger.

Ehh, och ingen vä-äg syns ti-ill!

PEPEL.

Gubbstut! Hej!

LUKA
tittar ut genom dörren.

Är det mig?

PEPEL.

Ja. Låt bli att sjunga!

LUKA
kommer fram.

Tycker du inte om det?

PEPEL.
När man sjunger bra, jo...

LUKA.

Och jag sjunger således inte bra?

PEPEL.

Antagligen inte...

LUKA.

Det må jag säga! Och jag som trott, att jag sjunger
bra. Så är det alltid: människan tänker, att hon gör
nånting bra. Bums är alla missnöjda...

PEPEL
skrattande.

Det stämmer, det...

BUBNOFF.

Du säger, att det är ledsamt, och ändå skrattar du
själv!

PEPEL.

Och du då? Olyckskorp!...

LUKA.

Vem är det som har ledsamt?

PEPEL.

Jag!...

Baronen in.

LUKA.

Kors! Och där i köket sitter en ung flicka och läser i
en bok och gråter! Det är dagsens sanning. Tårarna
skvalar riktigt... Vad går det åt dig, kära vän, frågar jag
henne, va? Och hon svarar: det är så sorgligt! Vad är
det som är sorgligt? frågar jag. Det här i boken, säger
hon... Ser man på, vad mänskan sysslar med, va? Också
av ledsnad, troligen...

BARONEN.

Hon är en gås...

PEPEL.

Baron! Har du druckit te?

BARONEN.

Ja, än sen?

PEPEL.

Vill du jag ska bjuda på en halvflaska, va?

BARONEN.

Naturligtvis... Vidare?

PEPEL.

Ställ dig på alla fyra och skäll!

BARONEN.

Åsna! Du är väl ingen krämare, va? Eller full?

PEPEL.

Seså, skäll! Det roar mig... Du är herreman... och
en tid ansåg du inte vår sort för människor... och...

BARONEN.

Nå, vidare!

PEPEL.

Vidare? Jo, att jag nu ska ha dig att skälla, och du
kommer att skälla, eller hur?

BARONEN.

Nå — ja, ja, ditt beläte! Vad kan du ha för glädje
av att jag själv vet, att jag är nästan sämre än du? Den
tiden du inte var min jämlike... då skulle du haft mig
att krypa på alla fyra.

BUBNOFF.

Riktigt!

LUKA.

Och jag säger — bra!

BUBNOFF.

Vad som har varit har farit, och det som är kvar är
bara småkravs... Här finns inga herrar — allt
krimskrams är bortnött, och bara nakna människan är kvar!

LUKA.

Alla är då så att säga jämlikar... Och du, kära vän,
har du varit baron?

BARONEN.

Vad vill det säga? Vem är du, ditt spöke?

LUKA.

En greve har jag sett, och en furste, men en baron —
träffar jag första gången på, och så är det en...
förfallen en.

PEPEL
skrattar.

Baron! Du stukade mig nyss!

BARONEN.

På tiden att du blir förnuftig, Vasilji...

LUKA.

Ehe-he! Jag märker, bröder små, att ert liv — o-oj!

BUBNOFF.

Ett sånt liv — genast man stiger upp, så är det tjut
och kiv...

BARONEN.

Man har nog sett bättre dar också... ja-a! Jag
minns... hur jag brukade dricka kaffe på säng, när jag
vaknat på morgonen... kaffe! Med grädde... jaha!

LUKA.

Och människor är vi ändå alla! Hur man än mänger
sig, hur man än svänger sig... människa är man född,
och som människa dör man också... Och allt klokare,
har jag märkt, blir människan, allt företagsammare...
fast hon lever allt ynkligare, vill hon ha det allt
bättre... den tjurskallen!

BARONEN.

Du, gubbe, vem är du egentligen?... Var har du
kommit ifrån?

LUKA.

Jag?

BARONEN.

Pilgrim?

LUKA.

Alla är vi pilgrimer på jorden. Jag har hört sägas,
att också vår egen jord är en pilgrim i rymden.

BARONEN
strängt.

Det är gott och väl, men — har du pass?

LUKA
efter en paus.

Är du — detektiv?

PEPEL
glatt.

Bravo, gamling! Där fick du dig väl, baron lilla, va?

BUBNOFF.

Nja, han gav allt nådig herrn...

BARONEN
generad.

Vad är de nu då? Jag... skämtar ju... gubbe! Jag
själv, kära bror, har inga papper...

BUBNOFF.

Nu ljuger du!

BARONEN.

Det vill säga... jag har nog papper... men — de
duger ingenting till...

LUKA.

De där papirerna är alla lika goda... de duger
ingenting till, allesammans.

PEPEL.

Baron! Kom till krogen...

BARONEN.

På momangen! Nå, adjö, gubbe... en skälm är du
allt!

LUKA.

Mycket möjligt, käre vän!

PEPEL
i farstudörren.

Nå, kommer du, eller inte?

Går. Baronen raskt efter honom.

LUKA.

Har karln verkligen varit baron?

BUBNOFF.

Vem kan veta det? Herreman är han, det är säkert...
Till och med ännu: man märker vanligen ingenting —
och med ens sticker herremannen fram. Tydligen inte
avvänjd ännu...

LUKA.

Det är väl med det där som med kopporna, tänker
jag — människan blir frisk, men ärren sitter kvar.

BUBNOFF.

Han går an i alla fall. — Bara ibland slår han bakut
så där — som nu anbelangandes ditt pass.

ALJOSCHKA
kommer in drucken med dragspelet i händerna. Visslar.

Hallå, invånare!

BUBNOFF.

Vad ylar du för?

ALJOSCHKA.

Ursäkta... förlåt! Jag är en hövlig man...

BUBNOFF.

Har du supit dig full nu igen?

ALJOSCHKA.

Ordentligt! Just nu fockade underkommissarien
Medjakin ut mig från finkan och sa: se till, sa han, att det
inte känns lukten av dig ens på gatan... Inte så mycket
som så! Jag är en man med karaktär... Och mästarn
skäller på mig... Och vad är han för en, mästarn? T-tvi!
Misstag alltsammans... En fyllhund är han, just mästarn,
ja... För se jag är en sån karl, att... jag bryr mig
ingenting om! Ingenting alls — därmed basta! Hör! Ge
mig en rubel och tjugu! Ingenting vill jag ha!

Nastja kommer från köket.

Ge mig en million — jag s-struntar i den! Och jag, en
bra karl, skulle låta kommendera mig av en annan
fylltratt... nix! — Har ingen lust!

Nastja står i dörren och betraktar Aljoschka, skakande på huvudet.

LUKA
godhjärtat.

Ehh, junker, så du slarvat till dig!...

BUBNOFF.

Den mänskliga dumheten...

ALJOSCHKA
lägger sig på golvet.

Nå, ät mig! Jag bryr mig ingenting om! Jag är parat
till allt! Finns det någon som är bättre än jag! Där sa
Medjakin: visa dig inte på gatan, annars får du på
käften! Men jag — jag går... och lägger mig mitt på gatan
— stryp mig sen! Jag bryr mig ingenting om!

NASTJA.

Stackarn... så ung och redan en sån bråkmakare!

ALJOSCHKA
får syn på henne och böjer knä.

Fröken! Mamsell! Parle franse... priskurant! Jag har
en apa!

NASTJA
viskar högt.

Vasilissa!

VASILISSA
öppnar hastigt dörren, till Aljoschka.

Är du här igen?

ALJOSCHKA.

God dag... var så god...

VASILISSA.

Har jag inte sagt dig, din valp, att jag inte vill se
skymten av dig här... och du har ändå kommit hit?

ALJOSCHKA.

Vasilissa Karpovna... vill du... ska jag spela en
sorgmarsch för dig?

VASILISSA
knuffar honom i axeln.

Ut!

ALJOSCHKA
drar sig mot dörren.

Vänta... inte passar det sig! En sorgmarsch... jag
har nyss lärt mig! Ny musik... vänta... inte passar
det sig!

VASILISSA.

Jag ska ge dig för passar, jag!... Jag ska hetsa hela
gatan på dig... din förbannade hedning... du är för
smalbent att löpa med skvaller om mig...

ALJOSCHKA
springer ut.

Jag går, jag går...

VASILISSA
till Bubnoff.

Se till att han inte sätter sin fot här! Hör du?

BUBNOFF.

Jag är väl inte någon vaktkarl hos dig!

VASILISSA.

Angår mig inte vad du är för något! På nåder lever
du, glöm inte det! Hur mycket är du skyldig mig?

BUBNOFF.

Har inte räknat...

VASILISSA.

Akta dig, så att jag inte räknar!

ALJOSCHKA
öppnar dörren, skriker.

Vasilissa Karpovna! Jag är inte rädd för dig, inte ett
dugg!

Försvinner.

Luka skrattar.

VASILISSA.

Vad är du för en?...

LUKA.

En resenär... på vandring...

VASILISSA.

Nattlogi eller inackordering?

LUKA.

Jag vet inte ännu...

VASILISSA.

Passet!

LUKA.

Det går nog för sig...

VASILISSA.

Ge hit!

LUKA.

Jag ska hämta det till dig... hem till ditt kvarter...

VASILISSA.

Resenär... jo! Lösdrivare, borde du sagt... det hade
kommit sanningen närmare...

LUKA
med en suck.

Ack, vänlig är du just inte, mor...

Vasilissa går till Pepels kammardörr. Aljoschka tittar in från köket
och viskar: "Har hon gått, va?"

VASILISSA
vänder sig om mot honom.

Är du här ännu?

Aljoschka försvinner visslande. Nastja och Luka skratta.

BUBNOFF
till Vasilissa.

Inte är han där...

VASILISSA.

Vem?

BUBNOFF.

Vasjka...

VASILISSA.

Har jag frågat dig om honom?

BUBNOFF.

Jag ser ju... hur du tittar efter överallt.

VASILISSA.

Jag ser efter ordningen här, förstår du? Varför är det
inte sopat hos er ännu? Hur många gånger har jag inte
befallt, att här ska vara rent?

BUBNOFF.

Det är Aktörens tur...

VASILISSA.

Det rör mig inte, vems tur det är! Men akta er bara,
om hälsovårdsnämnden kommer och bötfäller, så kör
jag ut er... allesammans!

BUBNOFF
lugnt.

Vad kommer du då att leva av?

VASILISSA.

Inte ett dammkorn får här finnas!

Går åt köket till. Till Nastja.

Vad hänger du här för? Varför är du svullen i synen?
— Varför står du där som en trästock? Sopa golvet! Har
du sett Natalja? Har hon varit här?

NASTJA.

Jag vet inte... jag har inte sett...

VASILISSA.

Bubnoff! Har syster min varit här?

BUBNOFF.

Det var hon som hämtade hit honom där.

Pekar på Luka.

VASILISSA.

Har — han varit hemma?

BUBNOFF.

Vasilji? Ja... och Natalja pratade nyss med
Kleschtsch här...

VASILISSA.

Jag frågar dig inte med vem!... Smuts överallt...
rena lorten! Äsch, era svin! Se till att det blir rent,
hör ni!

Går hastigt ut.

BUBNOFF.

Så mycket galla det stycket har!

LUKA.

Ett elakt fruntimmer...

NASTJA.

Man förfäas av ett sånt liv. — Bind vilken levande
människa som helst vid en sån man som hennes...

BUBNOFF.

Nå — hon är inte så värst bunden...

LUKA.

Brukar hon alltid så där... explodera?

BUBNOFF.

Ja då... Hon kom till sin hånk, ser du, men han är
ute...

LUKA.

Det var försmädligt förstås... Åhå-hå! Så mycket
olika sorts folk, det finns, som styr och ställer på
jorden... och skrämmer varandra på alla sätt och vis, och
ändå finns det inte någon ordning i livet... och ingen
renlighet...

BUBNOFF.

Ordning mången önskar — fast klent förståndet
grönskar! — I alla fall måste det sopas. — Nastja!... Om
du skulle sätta i gång...

NASTJA.

Seså ja, naturligtvis! Jag är visst er piga, jag!...

Efter en liten paus.

Jag tar och super mig full i dag... Och det
ordentligt!

BUBNOFF.

Också en god sak!

LUKA.

Varför vill du dricka, min fröken? Alldeles nyss så
grät du, och nu så säger du, att du ska supa dig full!

NASTJA
trotsigt.

Jag super mig full, och så gråter jag igen... det är
alltsammans!

BUBNOFF.

Inte lite, det...

LUKA.

Men av vilken anledning, säg? För så där — utan
anledning — slår ju inte ens en finne ut...

Nastja tiger, skakande på huvudet.

LUKA.

Så så... Ehe-he... människor! Och vad ska det bli
av er?... Om jag nu kanske skulle sopa lite här. Var
har ni kvasten?

BUBNOFF.

Bakom dörrn, i farstun...

LUKA
går till farstun.

BUBNOFF.

Nastjenjka!

NASTJA.

Va?

BUBNOFF.

Varför kastade Vasilissa sig över Aljoschka så där?

NASTJA.

Han har berättat om henne, att Vasjka är utled på
henne och vill släppa henne och ta Natascha i stället...
Jag går härifrån... till ett annat kvarter.

BUBNOFF.

Va? Vart?

NASTJA.

Jag har fått nog... Här är jag obehövlig...

BUBNOFF.

Obehövlig är du överallt... alla människor på jorden
är obehövliga.

Nastja skakar på huvudet, stiger upp och går tyst ut till farstun.
Medvedjeff in. Bakom honom Luka med en kvast.

MEDVEDJEFF.

Jag känner inte igen dig...

LUKA.

Känner du då alla människor!

MEDVEDJEFF.

Jag är skyldig att känna alla inom mitt distrikt...
men dig känner jag inte!

LUKA.

Det kommer sig därav, farbror, att inte hela jorden
ryms inom ditt distrikt... det blir lite grand utanför
det också...

Ut till köket.

MEDVEDJEFF
går fram till Bubnoff.

Alldeles riktigt: mitt distrikt är inte stort... men värre
än vilket som helst av de större... Just nu, innan jag
lämnade tjänstgöringen, förde jag skomakaren Aljoschka
till finkan... Han la sig, vet du, mitt på gatan, spela
dragspel och yla: jag bryr mig ingenting om, jag vill
ingenting ha! Och där for vagnar... och i allmänhet
— trafik — han kunde ju kommit under hjulen, och så
vidare... En besvärlig gosse... Nå, jag knep ju honom
genast. Han tycker då om att bråka...

BUBNOFF.

Kommer du i kväll och spelar dam?

MEDVEDJEFF.

Jaa... Mja... Men hur är det... med Vasjka?

BUBNOFF.

Ingenting särskilt... Som vanligt!

MEDVEDJEFF.

Det vill säga... han lever?

BUBNOFF.

Varför skulle han inte det? Han kan nog leva...

MEDVEDJEFF
skeptiskt.

Jaså?

Luka går ut till farstun med ett ämbar i handen.

M-ja... det går prat... om Vasjka... har du inte
hört?

BUBNOFF.

Jag hör så mycket prat...

MEDVEDJEFF.

Om Vasilissa... att... har du inte märkt?

BUBNOFF.

Vad då?

MEDVEDJEFF.

Bara så där... i allmänhet... Du kanske vet, men
ljuger? Alla vet ju...

Strängt.

Ljuga får man inte, bror...

BUBNOFF.

Varför skulle jag ljuga?

MEDVEDJEFF.

Jaja!... Ack, de hundarna! De pratar om att Vasjka
och Vasilissa... hm... vad rör det mig? Jag är inte
hennes far, utan hennes farbror... Varför ska folk göra
sig lustiga över mig...

Kvaschnja in.

Så folk blivit... allt gör de sig lustiga över... A-a!
Är du här?

KVASCHNJA.

Min högtälskade militär! — Bubnoff! Han trängde
sig på mig igen på torget med sitt frieri...

BUBNOFF.

Kläm till... vad är det att tveka om? Pengar har han,
och en duktig kavaljer är han ännu!

MEDVEDJEFF.

Jag ja! Hå-hå!

KVASCHNJA.

Ack du, din gamla hingst! Nej, dit ska du inte få mig!
Det där, kära vän, det har jag gjort undan... Att gifta
sig är för ett kvinnfolk detsamma som att hoppa i en vak
om vintern: när man en gång gjort det, så minns man det
hela livet...

MEDVEDJEFF.

Ja, men, du... äkta män finns det många slag av.

KVASCHNJA.

Men jag är väl densamma, jag! När min fina lilla
gubbe dött — vånne han hade varken golv eller tak!
— så satt jag i glädjen hela dagen ensam — jag satt
bara och kunde inte tro på min lycka...

MEDVEDJEFF.

Om din man slog dig — i onödan, så borde du ha
klagat för polisen...

KVASCHNJA.

Jag klagade för Gud i åtta år — men det hjälpte inte!

MEDVEDJEFF.

Nuförtiden är det förbjudet att slå sin hustru... nu
är det i allt stränghet och lag — ordning! Ingen får man
slå utan skäl... man slår för ordningens skull...

LUKA
leder in Anna.

Seså, ja... nu har vi krupit fram... Äh du!... Hur
kan man också gå omkring ensam, när man är så där
sjuk? Var är din plats?

ANNA
visar honom.

Tack, farfar lille!

KVASCHNJA
om Anna.

Se dit — hon är gift... titta!

LUKA.

Kvinnan är ju alldeles dödssjuk... går i farstun och
hakar sig fast vid väggarna och stönar. — Hur kan ni
lämna henne ensam?

KVASCHNJA.

Ursäkta, farfar lille, vi har inte märkt! Och hennes
kammarjungfru har visst gått ut och gått...

LUKA.

Du skämtar, du... men hur är det möjligt att på
sådant vis överge en människa? Vilken sort hon än är av
— alltid har hon ändå sitt värde...

MEDVEDJEFF.

Uppsikt är nödvändig! Men ens — dör hon! Det blir
en hel historia av den saken... Man måste ha tillsyn!

LUKA.

Javisst, herr kommissarie...

MEDVEDJEFF.

M-ja... fastän jag... ännu inte precis är
kommissarie...

LUKA.

N-nå? Och utseendet är ändå det allra
hjältemodigaste!

I farstun buller och tramp. Man hör dova skrik.

MEDVEDJEFF.

Vad nu då... skandal?

BUBNOFF.

Inte olikt...

KVASCHNJA.

Om man skulle gå och titta...

MEDVEDJEFF.

Jag måste också gå... Å, den tjänsten! Och varför
ska man skilja folk åt, som slåss? De slutar nog av sig
själva... man tröttnar ju på det. Man skulle låta dem
fritt bulta på varandra, så mycket de tål... så skulle de
slåss mindre, för de skulle känna av det längre...

BUBNOFF
kliver ner från britsen.

Du borde tala med chefskapet om den saken!

KASTILJOFF
slår upp dörren, skriker.

Abram! Kom hit... Vasilissa håller på att... döda
Natascha... kom!

Kvaschnja, Medvedjeff, Bubnoff rusa till farstun. Luka ser efter
dem, skakande på huvudet.

ANNA.

Å, herregud... stackars Nataschenjka!

LUKA.

Vem slåss där ute?

ANNA.

Värdinnan och hennes syster...

LUKA
går fram till Anna.

Vad är det om då?

ANNA.

Ingenting... De är ju... mätta, båda... och
friska...

LUKA.

Vad heter du?

ANNA.

Anna... När jag ser på dig... så liknar du min
far... pappa... lika vänlig... och vek...

LUKA.

Har ofta måst böja mig... och därför är jag vek...

Skrattar ett sprucket skratt.

RIDÅ.
</chapter>
<chapter name="Musik">
<h3>Andante molto tranquillo</h3>

En röst. So-len brinner och för-svinner.

Alla. Jämt min cell är mörk än-då!

Dag och natt de stränga vak--ter.

En röst. Ja, a--ack!

Alla. u-tan-för mitt fönster stå.

En röst. Om de sparsamt el-ler var-samt

Alla. vak-ta, flyr jag ej än-då. Väl till fri-het står min

läng-tan.

En röst. Men a--ack!

Alla. Bo-jan rår jag al-drig på!
</chapter>
<chapter name="Andra akten">
<h2>ANDRA AKTEN.</h2>

Samma miljö. Afton. På britsar kring ugnen spela Satjin,
Baronen, Krumma Krävan och Tataren kort. Kleschtsch och
Aktören iakttaga spelet. Bubnoff spelar på sin brits dam med
Medvedjeff. Luka sitter på taburetten vid Annas bädd.
Natthärbärget belyses av två lampor: den ena hänger på väggen vid
kortspelarna, den andra på Bubnoffs brits.

TATAREN.

En gång till spelar jag — men inte mer...

BUBNOFF.

Kräva! Sjung!

Intonerar.

Solen brinner och försvinner...

KRUMMA KRÄVAN
faller in.

Jämt min cell är mörk ändå...

TATAREN
till Satjin.

Blanda korten! Blanda bra!... Nog vet vi hurdan
karl du är...

BUBNOFF OCH KRUMMA KRÄVAN
tillsammans.

Dag och natt de stränga vakter — a-ack! —
utanför mitt fönster stå...

ANNA.

Hugg och slag... och smälek — inget annat har jag
känt till... inget annat...

LUKA.

Ack, kära, sörj inte!

MEDVEDJEFF.

Vart går du? Passa på!

BUBNOFF.

A-ha! Jaså, jaså...

TATAREN
hotande Satjin med knytnäven.

Varför vill du gömma kort? Jag ser nog... äh-du?

KRUMMA KRÄVAN.

Släpp, Hassan! De klår oss i alla fall... Bubnoff, dra
på, du!

ANNA.

Jag minns inte, när jag var mätt... För var brödbit
har jag darrat. Hela mitt liv har jag darrat... pinats...
för att jag inte skulle äta mera än någon annan... Hela
livet har jag gått i trasor... hela mitt eländiga liv...
Varför?

LUKA.

Ack du, barn lilla! Är du trött? Inte är det farligt!

AKTÖREN
till Krumma Krävan.

Ut med knekten... med knekten, din fan!

BARONEN.

Då har vi kungen!

KLESCHTSCH.

De hugger alltid över.

SATJIN.

Vi har den lilla vanan...

MEDVEDJEFF.

Dam!

BUBNOFF.

Nå, nå... jag har en, jag också...

ANNA.

Och nu dör jag...

KLESCHTSCH.

Se, se bara! Släng korten! Släng korten, säger jag!

AKTÖREN.

Begriper han inte utan dig!

BARONEN.

Akta dig, Andrjuschka, så att jag inte vräker dig för
alla djävlar i våld!

TATAREN.

Ge en gång till! Krukan går så länge efter vatten, tills
hon spricker... och jag med!

KLESCHTSCH
skakar på huvudet och går till Bubnoff.

ANNA.

Jämt och ständigt tänker jag: Herregud, är det
möjligt att jag är bestämd att dras med en karl också i en
annan värld? Är det möjligt?

LUKA.

Inte blir det något av! Ligg bara stilla! Inte blir det
av! — Där får du vila ut! Ha bara lite tålamod! Kära
du, alla får vi ha tålamod... envar på sitt sätt.

Stiger upp och går med snabba steg ut till köket.

BUBNOFF
intonerar.

Om de sparsamt eller varsamt...

KRUMMA KRÄVAN.

Vakta, flyr jag ej ändå...

Tillsammans.

Väl till frihet står min längtan... ack! —
Bojan rår jag aldrig på!

TATAREN
skriker.

Ah! Han har stoppat kort i ärmen!

BARONEN
förbryllad.

Nå... skulle jag stoppa det i näsan på dig då?

AKTÖREN
med övertygelse.

Furste! Du misstar dig... aldrig — ingen...

TATAREN.
Jag såg! Falskspelare! Jag spelar inte mer!

SATJIN
samlar ihop korten.

Gå din väg, Hassan... Att vi är falskspelare har du
reda på. Varför har du då spelat?

BARONEN.

Du har förlorat två tjugukopeker och gör väsen för
minst en rubel... och furste är du också!

TATAREN
häftigt.

Man ska spela hederligt!

SATJIN.

Varför det då?

TATAREN.

Varför?

SATJIN.

Jaja — varför?

TATAREN.

Vet du inte det?

SATJIN.

Nej! Vet du?...

Tataren spottar förargad. Alla skratta åt honom.

KRUMMA KRÄVAN
högsint.

Du är en tok, Hassan! Begriper du inte, att ifall de
skulle börja leva hederligt, skulle de efter tre dar ge upp
andan av hunger...

TATAREN.

Vad rör det mig! Man ska leva hederligt!

KRUMMA KRÄVAN.

Dumbom! — Kom hellre och drick te, Bubnoff!

Sjunger.

Och — ack, ni bojor, mina bojor...

BUBNOFF.

Ja — ack! — ni väktare av järn...

KRUMMA KRÄVAN.

Kom, Hassan lille!

Går gnolande.

Ej jag bryter, ej jag bräcker er...

Tataren hotar Baronen med knytnäven och följer kamraten.

SATJIN
till Baronen, skrattande.

Nå, ers härlighet, nu behagade ni igen trampa i
klaveret, och det med glans! Bildad karl ska ni vara, men
smussla undan ett kort kan ni inte!

BARONEN
slår ut med händerna.

Det vete fan, hur det...

AKTÖREN.

Ingen talang, ingen självtillit... och utan det — blir
det aldrig någonting av.

MEDVEDJEFF.

Jag har en dam... och du två... nja!

BUBNOFF.

En är ej klen — blott den ej är sen... flytta!

KLESCHTSCH.

Ni har förlorat, Abram Ivanitsch!

MEDVEDJEFF.

Det är inte din sak... begriper du? Och tig!

SATJIN.

Vinsten är femtitre kopek.

AKTÖREN.

Tre kopek åt mig... Men, för resten, varför ska jag
få tre kopek?

LUKA
kommer från köket.

Nå, tataren blev klådd. Går ni och tar er en sup?

BARONEN.

Kom med!

SATJIN.

Jag ville gärna se hur du tar dig ut som full!

LUKA.

Inte just bättre än som nykter...

AKTÖREN.

Kom, gubbe... jag ska deklamera kupletter för dig...

LUKA.

Vad för något?

AKTÖREN.

Vers — förstår du?

LUKA.

V-ers! Men vad ska jag med dem då?

AKTÖREN.

Det är roligt... Och ibland sorgligt...

SATJIN.

Nå, kuplettsångare, kommer du?

Går med Baronen.

AKTÖREN.

Jaja... jag hinner nog! Det här, till exempel, gubbe,
är från en dikt... början har jag glömt... glömt!

Torkar av pannan.

BUBNOFF.

Så där ja! Din dam är förlorad... flytta!

MEDVEDJEFF.

Går jag inte dit, så blir den avskuren.

AKTÖREN.

Förr när min organism inte var alkoholförgiftad,
hade jag ett gott minne, gubbe... Och nu... ja, nu är
det slut, bror! Allt är slut för mig. Jag deklamerade
alltid den dikten med stor framgång... åskor av
applåder! Du... vet inte vad applåder är... det är, bror,
som... brännvin! När jag kom in, brukade jag ställa
mig så här —

Ställer sig i pose.

Jag stiger fram... och...

Tiger.

Ingenting minns jag... inte ett ord... minns jag!
Min älsklingsdikt... är det inte förskräckligt, gubbe?

LUKA.

Ja, inte är det väl mycket bevänt, inte, när man glömt
bort vad man älskat? I det som man älskar ligger hela
ens själ.

AKTÖREN.

Jag har försupit min själ, gubbe... jag har gått under,
bror... Och varför har jag gått under? Jag har ingen
tro... Jag är slut!

LUKA.

Nej, säg inte det! Du... ska bota dig! För superi
botas man nuförtiden, vet du. Utan betalning, bror lille,
botas man... ett sånt där sjukhus för suputer finns
redan... det vill säga för att bota dem gratis... De har
kommit underfund med, ser du, att drinkarn också är
människa, och de är till och med glada, när man vill
botas! Så att ta du och gå dit!

AKTÖREN
fundersamt.

Vart? Var är det?

LUKA.

Jo, det där... i en stad... hur var det nu ?... Det
har ett sånt konstigt namn... men jag ska nog säga dig!
Du ska bara — vet du vad? Du ska först bereda dig!
Var återhållsam! Ta i ordentligt — och ha tålamod!
Och sen — blir du botad... och börjar leva på nytt...
är det inte fint, bror, på nytt? Nå bestäm dig... nu med
detsamma!

AKTÖREN
småler.

På nytt!... Från början... härligt!... N-ja... På
nytt!

Skrattar.

Nå... ja! Kan jag?! Jag kan ju, va?

LUKA.

Varför inte? Människan kan allt... om hon bara
vill...

AKTÖREN
plötsligt, som om han vaknat.

Du är ett original! Adjö, så länge!

Visslar.

Gubbe lille... Adjö!

Går.

ANNA.

Farfar lille!

LUKA.

Vad nu, mor lilla?

ANNA.

Tala till mig...

LUKA
går till henne.

Ja, låt oss prata...

Kleschtsch ser sig omkring, går tigande fram till hustrun, ser på
henne och gör gester med händerna, som ville han säga något.

LUKA.

Vad är det, bror lille?

KLESCHTSCH
lågt.

Ingenting...

Går långsamt till farstudörren, står några sekunder framför den
och går.

LUKA
som följt honom med ögonen.

Det är tungt för din man nu!

ANNA.

Jag tänker inte mera på honom.

LUKA.

Har han slagit dig?

ANNA.

<i>Om</i> han slagit?! Därför har jag ju blivit så sjuk...

BUBNOFF.

Hustru min... hade en älskare; han spelade dam som
en ängel, den kanaljen...

MEDVEDJEFF.

Mm-m...

ANNA.

Farfar lille! Tala till mig, kära du... Det känns så
tungt...

LUKA.

Det är ingenting! Det är så inför döden, min duva
lilla! Ingenting alls, kära vän! Du ska hoppas! Nu när
du dör, så får du det så lugnt... och ingenting behöver
du mera vara rädd för, ingenting! Tystnad, ro... och
du får ligga som du vill! Döden stillar allt... den är
vänlig mot oss... När ditt liv är slut — får du vila ut,
heter det... och så är det, kära du! Ty var får
människan här vila ut?

Pepel in. Han är litet drucken, rufsig och slö. Sätter sig på
britsen vid dörren och sitter där tyst och orörlig.

ANNA.

Men hur är det — finns det plågor där också?

LUKA.

Nej, nej — inte alls! Tro mig, du! Ro och ingenting
annat! Man kallar dig genast till Herren och säger: se,
Herre, här står Din tjänarinna Anna...

MEDVEDJEFF
strängt.

Hur vet du, vad man kommer att säga där? Asch,
du...

Pepel höjer vid ljudet av Medvedjeffs röst huvudet och lyssnar.

LUKA.

Jag vet väl det, herr kommissarie...

MEDVEDJEFF
försonligt.

M... ja! Nå... det är din sak... Fast... jag är
inte ännu riktigt... kommissarie...

BUBNOFF.

Jag tar två brickor...

MEDVEDJEFF.

Ack, du... Måtte...

LUKA.

Och då ser Herren på dig milt och vänligt och säger:
Jag känner nog denna Anna! Så för henne, säger han,
in i mitt paradis! Låt henne vila! Ty jag vet, att hennes
liv varit fullt av bedrövelse... och att hon är trött...
Jag giver henne min frid...

ANNA
flämtande.

Farfar lille... käre du... om det vore så! Få frid...
och ingenting känna?...

LUKA.

Ingenting! Ingenting alls! — Tro du mig! Dö med
glädje, utan oro... Döden, säger jag dig, är för oss som
en mor för sina små...

ANNA.

Men... kanske... kanske blir jag frisk?

LUKA
småskrattande.

Vad skulle det tjäna till? För att plågas på nytt?

ANNA.

Bara lite... få leva ännu... lite till! När där inte
finns plågor... så kan man nog fördra lite till här...
det kan man!

LUKA.

Där finns ingenting... bara...

PEPEL
stiger upp.

Kanske är det riktigt... men kanske också — oriktigt!

ANNA
skrämd.

Herregud...

LUKA.

Ah, du är en snygg en...

MEDVEDJEFF.

Vem för oljud?

PEPEL
går fram till honom.

Jag! Än sen?

MEDVEDJEFF.

Det är orätt, ska jag säga! Människan bör uppföra
sig stillsamt.

PEPEL.

Ä... dumhuvud!... Och farbror till... hå-hå!

LUKA
lågt till Pepel.

Låt bli att skrika, hör du! Här ligger en kvinna för
döden... hennes läppar är redan renade från det
jordiska... stör henne inte!

PEPEL.

Dig har jag aktning för, farfar lille! Du är en
hygglig karl! Bra ljuger du... och trevligt berättar du sagor!
Ljug på du, bror lille! Det finns inte så mycket trevligt
här i världen!

BUBNOFF.

Allvarsamt — dör käringen verkligen?

LUKA.

Det ser ut, som hon inte skulle skämta...

BUBNOFF.

Då blir det äntligen slut med hennes hosta... Hon
hostade så störande... Jag tar två!

MEDVEDJEFF.

Å, du borde skjutas mitt i hjärtat!

PEPEL.

Abram!

MEDVEDJEFF.

Jag är ingen Abram för dig!

PEPEL.

Abraschka! Hur är det med Natascha?

MEDVEDJEFF.

Angår det dig?

PEPEL.

Nej, säg nu: fick hon mycket smörj av Vasilissa?

MEDVEDJEFF.

Inte angår det dig heller! Det är en
familjeangelägenhet. Och du — vad är du för en?

PEPEL.

Jag må vara vem som helst, men — behagar det mig,
så ser ni inte mera till Natascha!

MEDVEDJEFF
lämnar spelet.

Vad säger du? Vem talar du om? Att min brorsdotter
skulle... du din bov!

PEPEL.

Bov... men inte knipen av dig!

MEDVEDJEFF.

Vänta du! Jag kniper dig nog!

PEPEL.

Gör du det, så är det snart slut med hela er håla. Tror
du jag tänker hålla mun inför rätten? Ulvalåt — bådar
gråt! De frågar, vem som haft mig till tjuveri och visat
mig ställena? Mischka Kastiljoff och hustru hans! Vem
har gömt tjuvgodset? Mischka Kastiljoff och hustru hans!

MEDVEDJEFF.

Du ljuger! De kommer inte att tro dig!

PEPEL.

Det gör de nog, för det är sant! Och dig ska jag också
blanda in... ha! Jag gör kål på er allesammans, era
djävlar, ska du få se!

MEDVEDJEFF
tappar koncepterna.

Du ljuger!... Och... du ljuger! Och — vad ont har
jag gjort dig? En galen hund är du...

PEPEL.

Och vad gott har du gjort mig?

LUKA.

Ja-ha, ja!

MEDVEDJEFF
Till Luka.

Vad kraxar du för? Vad har du med det här att
skaffa? Det är en familjeangelägenhet!

BUBNOFF
Till Luka.

Bry dig inte om dem! Inte snor de sina snaror för
våra halsar...

LUKA
stillsamt.

Inte säger jag något! Jag säger bara, att den som inte
gjort en annan något gott, har handlat illa...

MEDVEDJEFF
som ej uppfattat, vad Luka sagt.

Ja, ja! Vi här... vi känner alla varandra... men vad
är du för en?

Fnyser ilsket och lämnar hastigt rummet.

LUKA.

Han blev ledsen, kavaljeren... Åhå-hå, bröder små,
era affärer... är bra trassliga, ser jag!

PEPEL.

Han sprang till Vasilissa för att klaga...

BUBNOFF.

Du bär dig dumt åt, Vasilji... Vad är det för
hejdundrande mod du fått?... Mod, ser du, är bra att ha, när
man plockar svamp i skogen... men här är det
bortkastat... Ett tu tre vrider de nacken av dig...

PEPEL.

Nå, nå! Oss jaroslaver tar man inte så lätt med bara
händerna... Vill ni ha krig, så nog ska vi slåss!

LUKA.

Men egentligen, gosse, borde du gå bort från det här
stället.

PEPEL.

Vart! Nå, säg ut...

LUKA.

Bort... till Sibirien!

PEPEL.

Åhå! Nej, nog väntar jag, tills jag skickas dit med
kronoskjuts...

LUKA.

Hör på, ge dig du i väg! Där kan du bryta dig en
bana... Där behövs sådana som du!

PEPEL.

Min bana är klar! Far min satt hela sitt liv på häkte
och beställde plats för mig också... Redan när jag var
liten, fick jag alltid heta tjuv och son till en tjuv...

LUKA.

Men ett bra land är det, Sibirien! Ett guldland! Den
som är stark och klok, mår där som gurka i drivbänk.

PEPEL.

Gubbe! Varför ljuger du ideligen?

LUKA.

Vad sa du?

PEPEL.

Är du döv? Varför ljuger du? frågar jag.

LUKA.

När har jag ljugit?

PEPEL.

I ett... Där har man det bra, och här har man det
bra... du ljuger ju!... Och varför?

LUKA.

Tro du mig bara, och gå själv och se... Du kommer
att tacka mig... Och... vad är du så svår på
sanningen för... Tänk efter! Den är kanske ohälsosam för
dig, sanningen.

PEPEL.

Mig är det likgiltigt!

LUKA.

Det var mig en tok! Varför ska man fördärva sig sj älv!

BUBNOFF.

Och varför pratar ni smörja, ni två? Det är mig
obegripligt... Vad behöver du för sanning, Vasjka? Och
varför? Du känner ju sanningen om dig själv... och
alla andra känner den med...

PEPEL.

Tig, och kraxa inte! Låt honom säga... hör på,
gamling: finns det en Gud?

Luka tiger småleende.

BUBNOFF.

Människans liv förbliver — likt spånor, som på floden
driver... bort med spånorna, när huset byggs...

PEPEL.

Nå? Finns Gud? Svara!

LUKA
lågt.

När man tror, finns han, annars inte... Vad man tror
på, det finns också...

Pepel stirrar stum, förbryllad och stint på Luka.

BUBNOFF.

Jag går och dricker te... ska vi gå till krogen?
Hej!

LUKA
till Pepel.

Vad tittar du på?

PEPEL.

Jo... Vänta!

BUBNOFF.

Ja, jag går ensam då...

Går till dörren och möter Vasilissa.

PEPEL.

Alltså... du...

VASILISSA
till Bubnoff.

Är Nastasja hemma?

BUBNOFF.

Nej...

Går.

PEPEL.

Ah... är du här?

VASILISSA
går fram till Anna.

Är hon ännu vid liv?

LUKA.

Stör inte...

VASILISSA.

Och du... vad hänger du här för?

LUKA.

Jag kan gå min väg... eftersom det är nödvändigt...

VASILISSA
går åt Pepels kammardörr till.

Vasilji! Jag har ett ärende till dig...

Luka går fram till farstudörren, öppnar och slår hårt igen den,
varefter han försiktigt slinker upp på britsen och därifrån på
ugnen.

VASILISSA
från Pepels rum.

Vasja... kom hit!

PEPEL.

Nej... har inte lust...

VASILISSA.

Vad nu då? Vad är du ilsken för?

PEPEL.

Jag har tråkigt... Allt det här äcklar mig...

VASILISSA.

Också... jag?

PEPEL.

Också du...

Vasilissa drar stramt till duken om axlarna, pressar händerna
mot bröstet. Går till Annas bädd, tittar försiktigt bakom förhänget
och återvänder till Pepel.

PEPEL.

Nå... säg...

VASILISSA.

Vad ska jag säga? Inte vill jag tvinga mig på dig...
och inte hör det till min karaktär att tigga allmosor...
Tack ska du ha för sanningen...

PEPEL.

Vad för en sanning?

VASILISSA.

Att jag äcklar dig... eller är det inte sant?

PEPEL
betraktar henne tyst.

VASILISSA
närmar sig honom.

Vad glor du på? Känner du inte igen...

PEPEL
suckande.

Vacker är du, Vasilissa...

Hon lägger armen om hans hals, men han skakar henne från
sig med en axelrörelse.

Men aldrig har min håg stått till dig... Levat med
dig har jag och allt det där... men aldrig har jag tyckt
om dig...

VASILISSA
sakta.

Så-å... Nå-å?

PEPEL.

Nå, inte har vi nånting otalt med varann! Ingenting...
lämna mig!

VASILISSA.

Slår du för en annan?

PEPEL.

Det rör dig inte... Om så är, så inte tar jag dig till
kopplerska...

VASILISSA
betydelsefullt.

Det är dumt av dig... Kanske skulle jag ändå koppla
ihop...

PEPEL
misstänksamt.

Vem då?

VASILISSA.

Nog vet du vem... vad tjänar det till att leka
kurragömma? Vasilji... jag är en rättfram människa...

Lägre.

Jag kan inte förneka... att du kränkt mig... Utan
skäl och utan grund snärtar du till mig... som med
piskan... Först säger du, att du tycker om... och med
ens...

PEPEL.

Inte alls med ens... utan längesen... Det finns ingen
själ hos dig, kvinna. Kvinnan bör ha själ... Vi är
djur... vi behöver... oss ska man lära... men du...
vad har du lärt mig?

VASILISSA.

Det som har varit, har varit... Jag vet, att människan
inte är sin egen herre... Du älskar mig inte längre...
nåväl! Må det vara så då...

PEPEL.

Nå, alltså — punkt och slut! Vi har skilts i sämja, utan
skandal... och det är bra!

VASILISSA.

Nej, vänta lite! Ser du... medan jag levde med dig...
väntade jag alltid, att du skulle hjälpa mig upp ur dyn
här... och befria mig från min man och min farbror...
och hela det här livet... Och kanske älskade jag inte
dig, Vasja, men... det hoppet, den drömmen älskade
jag i dig... Förstår du? Jag trodde, att du skulle dra
upp mig ur dyn...

PEPEL.

Du är ingen spik och jag ingen tång... Jag tänkte,
att du själv... som är så slug — för slug är du —
och hal!

VASILISSA
lutar sig tätt intill honom.

Vasja! Låt... låt oss hjälpa varann!

PEPEL.

Vad menar du?

VASILISSA
sakta, starkt.

Min syster... du tycker om henne... jag vet det...

PEPEL.

Därför piskar du henne också så djuriskt! Kom ihåg,
Vasilissa! Henne — får du inte röra...

VASILISSA.

Vänta, bli inte häftig! Allt kan göras tyst och bra.
Vill du — så gift dig med henne! Jag ska till och med
ge dig pengar... en trehundra rubel! Kan jag samla
mera, så ger jag ännu mera...

PEPEL
ifrån henne.

Vänta lite... hur så? För vad?

VASILISSA.

Befria mig... från honom! Ta den bördan från
mig!...

PEPEL
visslar sakta.

Aha-a! Jaså de-et! Det är inte så illa uttänkt!
Mannen i graven, älskarn i fängelset, och du själv...

VASILISSA.

Vasja! Varför fängelset? Inte du själv... genom
kamraterna! Och om du också själv skulle — vem får veta
det? Tänk du — Natalja! Pengar får du... far bort
någonstans... mig gör du för alltid fri... och att syster
min slipper mig, blir bra för henne. Att se henne är svårt
för mig... jag retar upp mig på henne för din skull...
och kan inte hålla mig... jag plågar och slår flickan...
slår, så jag själv gråter av medlidande med henne...
Men — jag slår. Och kommer att slå!

PEPEL.

Djur! Du skryter med din råhet.

VASILISSA.

Jag skryter inte... jag talar sanning. Tänk efter,
Vasja... Två gånger har du suttit inne för hans skull...
för hans snikenhet... Som en lus har han bitit sig fast
vid mig... och suger sen fyra år! Och hurdan man är
han? Nataschka plågar han, grämer sig över henne, den
tiggerskan, som han säger! Och för alla är han ett
helvete...

PEPEL.

Slugt tänker du ut det...

VASILISSA.

Jag säger ju allt tydligt och klart. Man ska vara en
dumbom för att inte fatta, vad jag vill.

Kastiljoff kommer försiktigt in och smyger sig fram.

PEPEL
till Vasilissa.

Gå nu!

VASILISSA.

Tänk på saken!

Blir varse mannen.

Du? Söker du mig?

Pepel rusar upp och stirrar vilt på Kastiljoff.

KASTILJOFF.

Det är jag... jag! Och ni är här... ensamma? Aha!
Ni har pratat med varandra?

Stampar plötsligt och gnäller högt.

Vasilissa... din ohyra! Ditt djävla stycke!

Blir rädd för sitt skrik, som mötes av ljudlös tystnad.

Förlåt, o Gud... omigen har du förlett mig till synd,
Vasilissa... Jag har sökt dig överallt...

Gnällande.

Det är sovdags! Du har glömt att hälla olja i
helgonlampan... U, du! Tiggarpack!

Vinkar med skälvande händer åt henne. Vasilissa går långsamt
till farstudörren med blicken fästad på Pepel.

PEPEL
till Kastiljoff.

Du! Gå... gå din väg!

KASTILJOFF
skriker.

Jag är herre här! Gå själv! Tjuv —

PEPEL
dovt.

Gå, Mischka!

KASTILJOFF.

Våga inte! Jag... jag ska...

Pepel griper honom i kragen och skakar om honom. Från ugnen
höres ljudligt buller och en pipig gäspning. Pepel släpper
Kastiljoff, som med ett skrik rusar till farstun.

PEPEL
hoppar upp på britsen.

Vem är det... vem är där uppe på ugnen?

LUKA
sticker fram huvudet.

Va?

PEPEL.

Du?!

LUKA
lugnt.

Jag... jag själv... å, Herre Jesus Kristus! —

PEPEL
öppnar farstudörren, söker regeln, men finner den inte.

Å, djävlar... Gubbe, kom ner!

LUKA.

Ge-enast... kommer jag...

PEPEL
bryskt.

Varför har du krupit upp på ugnen?

LUKA.

Vart skulle jag annars ha krupit?

PEPEL.

Du... du gick ju ut i farstun?

LUKA.

Farstun... bror lille, är kall för gubben —

PEPEL.

Har du... hört?

LUKA.

Visst! Hur skulle jag kunna undgå det? Eller är jag
kanske döv? Ack, gosse, lycka har du med dig... Aj, en
sån tur du har!

PEPEL
misstänksamt.

Tur? På vad sätt?

LUKA.

Jo, på så sätt att jag kröp upp på ugnen.

PEPEL.

Men varför började du bullra där uppe?

LUKA.

Därför — att jag fick det så hett... till din otroliga
lycka... Och så tänkte jag som så att han, gunstig herrn,
måtte väl inte i misstag... strypa gubbstackarn...

PEPEL.

Jaa... det hade kunnat hända... jag hatar honom...

LUKA.

Inte är det väl så konstigt, inte? Ingenting är lättare...
Tockna där misstag förekommer ofta...

PEPEL.

Du har kanske själv en gång misstagit dig — va?

LUKA.

Pojke, hör på vad jag säger dig... Kvinnan där måste
bort! Du ska inte låta henne komma dig nära — inte
så mycket som så, en gång! Mannen sin äter hon nog
ut själv, och det mycket ledigare än du, var säker på
det! Hör inte på det satans ynglet, du! Se på mig, hurdan
jag är! Skallig... Och av vad? Jo, just av allt det där
kvinnfolket... Jag har kanske känt flera av den sorten
än jag haft hår på huvudet... Och... den här Vasilissa
— hon är sämre än du kan ana!

PEPEL.

Jag vet inte riktigt, om jag ska tacka dig, eller om
du... också...

LUKA.

Säg ingenting! Bättre än jag talar du ändå inte! Hör
på: henne som du tycker om här — ta henne under
armen, och — marsch framåt, härifrån! Gå!... Gå
bort!

PEPEL
dystert.

Svårt att förstå människorna! Vem är god och vem är
dålig?... Ingenting kan man förstå...

LUKA.

Vad är det att förstå! Människor är så olika... som
hjärtat är stämt, lever de... i dag — god, i morgon —
dålig... Men om du nu på fullaste allvaret är fäst vid
flickan där... så gå härifrån med henne, och därmed
jämnt. Annars gå ensam... Du är ung och hinner nog
lägga dig till med ett fruntimmer...

PEPEL
griper honom i axeln.

Nej, du ska säga, varför du bryr dig om allt detta...

LUKA.

Vänta då, släpp mig!... Jag ska se på Anna... hon
rosslade nyss så underligt...

Går till Annas bädd, öppnar förhänget, ser på henne och rör vid
henne. Pepel iakttar honom tankfullt och bortkommen.

Jesus Kristus, tag för din stora barmhärtighets skull
din nyss hädangångna tjänarinna Annas själ till dig!

PEPEL
sakta.

Död?

Utan att närma sig rätar han på sig och ser på bädden.

LUKA.

Hon har slocknat!... Var är hennes man?

PEPEL.

På krogen, antagligen...

LUKA.

Han bör underrättas...

PEPEL
rysande.

Jag tycker inte om döda...

LUKA
går till dörren.

Varför tycka om dem?... De levande bör man tycka
om... de levande...

PEPEL.

Jag går med dig...

LUKA.

Är du rädd?

PEPEL.

Jag tycker inte om döda...

De gå hastigt ut. Tomt och tyst. Bakom farstudörren hörs ett
dovt buller, ojämnt och obegripligt. Därpå inträder Aktören.

AKTÖREN
stannar, utan att stänga dörren, på tröskeln och skriker, medan
han håller sig fast i dörrposten.

Hallå, gubbe! Var är du? Nu minns jag... Hör på!

Raglar två steg framåt, ställer sig i pose och deklamerar:

<poem>Om vår samtid den heliga ström,
som är sanningens, vilseförd skändar —
hell fantasten, som samtiden bländar
med en gyllene salighetsdröm!</poem>

Natascha synes i dörren bakom Aktören.

AKTÖREN.

Gubbe!...

<poem>och om solens evärdliga bloss
bleve trött att belysa vår bana,
skall dock svärmarens Fata Morgana
lysa vägen för jorden och oss!</poem>

NATASCHA
skrattar.

Den fågelskrämman! Alldeles plakat igen!

AKTÖREN
vänder sig om mot henne.

A-ah... är det du? Men var är gubben — den rara,
lilla gubben? Här ser ut att inte finnas någon alls. —
Natascha, adjö! Adjö med dig!

NATASCHA
kommer fram.

Inte har du hälsat, men ändå säger du adjö...

AKTÖREN
ställer sig i hennes väg.

Jag far bort, bort... När våren kommit, finns jag inte
mera här...

NATASCHA.

Släpp fram mig då... vart är det du ska ta vägen?

AKTÖREN.

Jag ska söka upp en stad... och böta mig... Gå du
bort, du också! — Gå i kloster, Ofelia!... Vet du, det
finns ett sjukhus för organismer... för drinkare... Ett
härligt sjukhus... Marmor... marmorgolv!... Ljust...
och snyggt, mat... allt — gratis! Och marmorgolv, ja!
Jag ska finna det, och bli botad och... åter bli... Jag
är på väg till uppståndelse... som... Kung Lear
säger... Natascha... mitt artistnamn är
Svertschkoff-Savolschski... ingen vet det, ingen! Här har jag inget
namn... Förstår du hur skymfligt det är — att förlora
sitt namn? Till och med hundarna har namn...

Natascha går försiktigt förbi Aktören, stannar vid Annas bädd
och betraktar henne.

AKTÖREN.

Namnlös — är man ju ingen människa...

NATASCHA.

Se då... kära vän... hon är död...

AKTÖREN
skakar på huvudet.

Omöjligt...

NATASCHA
stiger åt sidan.

Vid Gud... se då!

BUBNOFF
i dörren.

Se — på vad då?

NATASCHA.

Anna är död!

BUBNOFF.

Då hostar hon alltså inte mera.

Går till Annas bädd, betraktar henne, därpå tillbaka till sin plats.

Kleschtsch måste få veta det... det är hans sak...

AKTÖREN.

Jag går... och säger... att hon är — namnlös...

Går.

NATASCHA
mitt i rummet.

Så ska kanske också jag... en gång... i en källare...
slagen...

BUBNOFF
breder ut en lumptrasa på sin brits.

Vad? Vad gnäller du där för?

NATASCHA.

Ingenting... bara för mig själv...

BUBNOFF.

Väntar du på Vasjka? Pass på, Vasjka slår nog in
skallen på dig en gång...

NATASCHA.

Sak samma, vem som gör det! Lika gott han...

BUBNOFF
lägger sig.

Nå, det är ju din sak...

NATASCHA.

Ja, nog är det bra... att hon fick dö... Men
sorgligt... Herregud!... Varför har då människan levat?

BUBNOFF.

Så är det med alla: man föds, lever en tid och dör.
Också jag ska dö... och du... vad det är för sorgligt!

Luka, Tataren, Krumma Krävan och Kleschtsch inträda.
Kleschtsch sist, långsamt och hopsjunken.

NATASCHA.

Sch-sch! Anna...

KRUMMA KRÄVAN.

Vi har hört... Gud vare hennes själ nådig...
eftersom hon nu dött...

TATAREN
till Kleschtsch.

Hon måste skaffas bort! Föras ut i farstun! Här —
får inga döda ligga... här ska levande sova...

KLESCHTSCH.

Ja, vi ska väl föra ut henne...

Alla fram till bädden. Kleschtsch betraktar sin hustru över de
andras axlar.

KRUMMA KRÄVAN
till Tataren.

Tror du hon kommer att lukta? Hon luktar nog inte...
hon var förtorkad redan när hon levde...

NATASCHA.

Herregud! Om ni hade förbarmande... om någon sa
ett ord åtminstone!... Ack, ni...

LUKA.

Tyck inte illa vara, lilla vän... det betyder ingenting!
— Hur skulle de... hur skulle vi... kunna ha
förbarmande med döda? Ack, kära du, tänk inte på det! De
levande — har vi ju inte förbarmande med... inte ens
med oss själva kan vi ha förbarmande...

BUBNOFF
gäspande.

Och dessutom är döden inte rädd för ord... mot
sjukdomar hjälper ord, men inte mot döden!

TATAREN
stiger åt sidan.

Polisen måste få...

KRUMMA KRÄVAN.

Polisen — naturligtvis! Kleschtsch! Har du anmält det
för polisen?

KLESCHTSCH.

Nej... Hon måste begravas... och jag har fyrtio
kopek allt som allt...

KRUMMA KRÄVAN.

Nå, låna i så fall... eller vi salar ihop... var och
en ger, vad han kan... fem kopek eller mera... Men
anmäl det för polisen... fort! Annars tror de, att du
dödat henne... eller att...

Går till britsen och gör sig i ordning att lägga sig bredvid
Tataren.

NATASCHA
går till Bubnoffs brits.

Nu kommer jag att drömma om henne... jag
drömmer jämt om döda... jag är rädd att gå ensam... farstun
är så mörk!

LUKA
efter henne.

Var rädd för de levande... säger jag dig...

NATASCHA.

Följ mig, farfar lille...

LUKA.

Kom... kom, jag följer dig.

De gå. Paus.

KRUMMA KRÄVAN.

Åhå... hå-å! Hassan! Snart är det vår, kära vän...
det blir varmt igen! Nu gör bönderna redan i ordning
plogar och harvar... och börjar plöja... n-ja! Och
vi?... Hassan? Han snarkar ju redan... den satans
Muhammed!

BUBNOFF.

Tatarerna tycker om att sova...

KLESCHTSCH
står mitt i rummet och stirrar slött framför sig.

Vad ska jag nu ta mig till?

KRUMMA KRÄVAN.

Lägg dig och sov — och därmed basta!

KLESCHTSCH
sakta.

Och... hon... där?

Ingen svarar honom. Satjin och Aktören in.

AKTÖREN
ropar.

Gubbe! Hitåt, min trogne Kent!

SATJIN.

Mikluscha-Maclay kommer — h-hå!

AKTÖREN.

Beslut och handling —! Gubbe, var finns staden...
var är du?

SATJIN.

Fata Morgana! Lurat dig har gubben... Det finns
ingenting! Inga städer, inga människor... ingenting
alls!

AKTÖREN.

Du ljuger!

TATAREN
rusar upp.

Var är värden? Jag går till värden! Man får inte sova,
och då tänker jag inte heller betala... Lik...
fyllhundar...

Hastigt ut. Satjin visslar efter honom.

BUBNOFF
sömnigt.

Lägg er, barn, väsnas inte — om natten ska man sova!

AKTÖREN.

Ja... här... aha... här finns ju ett lik... "Uti nätet
— funno plötsligt vi ett lik!"<footnote>Citat ur Puschkin. <i>Ö. a.</i></footnote>... det är en dikt av...
B-Béranger!

SATJIN
ropar.

Lik — hör inte! Lik — känner inte... Skrik... tjut
gärna!... Lik hör inte!...

I dörren Luka.

RIDÅ.
</chapter>
<chapter name="Tredje akten">
<h2>TREDJE AKTEN.</h2>

Öde plats mellan hus, fylld med allt slags skräp och bevuxen
med ogräs. I fonden en hög brandmur av tegel, som skymmer
himlen. Längs muren fläderbuskar. Till höger en mörk
bjälkvägg, tillhörande något slags uthus, ett lider eller ett stall. Till
vänster en grå, med rappningsrester här och där betäckt vägg
av huset, i vilket Kastiljoffs natthärbärge inrymmes. Den står snett,
så att dess bakre knut nästan skjuter in på mitten av platsen.
Mellan den och tegelmuren en trång gång. I den grå väggen två
fönster: det ena i nivå med marken, det andra cirka två arschin
(halvannan meter) högre och närmare brandmuren. Vid den grå
väggen ligga en upp- och nedvänd, låg och bred släde och en
bjälke, ungefär fyra arschin lång. Till höger vid väggen en hög
gamla bräder och plankor.

Afton. Solnedgång med rött sken över brandmuren. Förvår;
snön har nyss smält. De svarta fläderkvistarna ha ännu ej
knoppats.

På bjälken sitta Natascha och Nastja bredvid varandra. På
släden Luka och Baronen. Kleschtsch ligger på brädhögen vid
högra väggen. I fönstret vid marken synes Bubnoffs ansikte.

NASTJA
talar i sjungande ton, med slutna ögon och rör huvudet i takt
till sin berättelse.

Och så kommer han på natten till paviljongen i
trädgården, som vi avtalat... och jag har väntat länge på
honom och skakar av ångest och sorg. Och han skakar
också i hela kroppen — och är kritvit, och i handen har
han en revolver...

NATASCHA
tuggar kärnor.

Nej, vad säger du! Nog lär det väl vara sant ändå att
de där studenterna är oregerliga.

NASTJA.

Och så säger han till mig med färfärlig röst: — du
min dyra älskade...

BUBNOFF.

Å-hå! Dyra?

BARONEN.

Tig! Vill du inte höra på, så låt bli, men hindra henne
inte att ljuga på... Vidare!

NASTJA.

Du min oförlikneliga, säger han, min kärlek! Mina
föräldrar, säger han, giva ej sitt samtycke till mitt
giftermål med dig... och hota mig med sin eviga förbannelse
för min kärlek till dig. Och därför, säger han, måste jag
beröva mig livet... Och hans pistol är rysligt stor och
laddad med tio kulor... Farväl, säger han, du mitt
hjärtas älskade vän! Mitt beslut är oåterkalleligt... leva
utan dig — förmår jag ej. Men jag svarade honom: du
min oförgätlige vän... Raoul...

BUBNOFF
häpen.

Va-ad? Hur var det? — Patrull?

BARONEN
skrattar.

Nastjka! Ja, men... men förra gången var det ju —
Gaston!

NASTJA
springer upp.

Tig... olycklige!... Ack... ni era hundar!
Begriper... begriper ni kanske... kärleken? Den sanna
kärleken? Men jag, jag har känt den... den riktiga
kärleken!

Till Baronen.

Du! Stackare!... En bildad karl... påstår dig ha
druckit kaffe på säng...

LUKA.

Ni där — låt bli då! Ni ska inte störa henne! Visa
aktning för människan... inte kommer det an på ord,
utan på varför orden sägs — det är huvudsaken!
Berätta, lilla vän, bry dig inte om dem!

BUBNOFF.

Pråla, du din kråka, med lånta fjädrar... gå på bara!

BARONEN.

Nå — vidare!

NATASCHA.

Hör inte på dem... vad är de för ena? Det är bara
avundsjuka... om sig själva har de ingenting att
berätta...

NASTJA
sätter sig.

Jag vill inte! Jag berättar inte mera... När de inte
tror... när de skrattar åt mig...

Avbryter sig plötsligt, tiger några sekunder och fortsätter, med
slutna ögon, passionerat och ljudligt, slår handen i takt med
orden och liksom lyssnar till avlägsen musik.

Och så... svarar jag honom: du min levnads fröjd,
du min klara måne! Ej heller jag mäktar leva på jorden
utan dig, alldenstund jag så vansinnigt älskar och skall
älska dig, så länge hjärtat klappar i mitt bröst! Men —
säger jag — beröva dig ej ditt unga liv... ty dina dyra
föräldrar, vilkas hela glädje du är, de behöver dig...
Övergiv mig! Må hellre jag gå under... av saknad efter dig,
du mitt liv... jag är ensam... jag är ju en sådan! Må
jag då... gå i kvav — vad betyder väl det! Jag duger
ingenting till... och jag äger intet... intet...

Täcker ansiktet med händerna och gråter stilla.

NATASCHA
vänder sig åt sidan, sakta.

Gråt inte... vad tjänar det till...

Luka stryker småleende Nastjas huvud.

BUBNOFF
gapskrattar.

Det var mig en satans docka! — Va?

BARONEN
skrattar också.

Farfar lille, tror du det är sant? Det är ju allt ur
boken... "En ödesdiger kärlek"... Alltsammans är ju
nonsens! Bry dig inte om henne!

NATASCHA.

Vad rör det dig? Tig hellre! Du — som redan är
straffad av Gud!

NASTJA
ursinnigt.

Du din förtappade varelse! Eländiga människa! Var
är din själ?

LUKA
fattar Nastjas hand.

Kom, kära du! Bry dig inte om att vara ledsen! Jag
vet ju... Jag tror dig!... Du har rätt och inte de
där!... När du tror, att du känt den riktiga kärleken...
så har du gjort det! Ja visst! Men på honom ska du inte
vara ond, på honom här... Han... skrattar kanske bara
av ren avundsjuka... kanske har han aldrig prövat på
något sådant där... äkta... säkert aldrig! Kom bara!

NASTJA
pressar handen hårt mot sitt bröst.

Farfar lille! Vid Gud!... Det är sant! Allt är
sant!... Han var student... en fransman... Gastoschka
hette han... med svart litet skägg... och gick i
lackskor... Må så åskan slå ner på mig, där jag står, om det
inte är sant! Och hur han älskade mig... hur han
älskade mig!

LUKA.

Jag vet, jag vet! Bry dig inte om — jag tror dig! I
lackskor, säger du? Aj, aj, aj! Nå — och du — älskade
honom också?

Båda ut förbi knuten.

BARONEN.

Å, vad den flickan är dum... snäll, men — odrägligt
dum!

BUBNOFF.

Och att människan ska tycka så om att ljuga sen...
Jämt och samt — ackurat som inför rätta!

NATASCHA.

Lögnen måtte visst vara angenämare än sanningen...
Också jag...

BARONEN.

Vad — "också"? Vidare!

NATASCHA.

Fantiserar ofta... fantiserar och — väntar...

BARONEN.

På vad?

NATASCHA
småler förläget.

Allt möjligt... I morgon, tänker jag... kommer
någon... någon... särskild... Eller händer
nånting... nånting riktigt ovanligt... Länge har jag
väntat... jämt väntar jag... Och — när allt kommer
omkring — vad kan man egentligen vänta sig?

Paus.

BARONEN
med ett leende.

Ingenting alls... Jag — väntar ingenting alls! Allt —
har redan varit! Varit... och farit! Vidare!

NATASCHA.

Eller också — föreställer jag mig, att jag i morgon...
ska dö plötsligt... Och då blir jag så — ängslig... Om
sommarn kommer man lätt att tänka på döden — det är
ofta oväder om sommarn... och då kan man när som
helst dö...

BARONEN.

Du har det inte så lätt att leva... din syster... hon
är en riktig djävel!

NATASCHA.

Vem har egentligen lätt att leva? Alla har det ju
svårt... vad jag kan se...

KLESCHTSCH
hittills orörlig och passiv, rusar plötsligt upp.

Alla?... Det är lögn! Inte alla! Om det vore så
väl!... Då vore det ju ingen nöd... ja!

BUBNOFF.

Rider dig fan själv! Har man sett på maken — att
gasta på det viset!

Kleschtsch lägger sig ånyo på sin plats och brummar.

BARONEN.

Jag får ändå gå och försona mig med Nastjenjka...
annars ger hon ingenting till en sup...

BUBNOFF.

Mm... Att folk ska tycka om att ljuga... Nå, hos
Nastjka begriper jag det ändå. Hon är van att måla sig i
synen... och så vill hon måla själen också... och sminka
den röd... Men — alla andra — varför? Se nu på Luka
till exempel... han ljuger ju en massa... och utan
ringaste nytta för sig själv... Och han är gammal till
på köpet... Vad ska det tjäna till?

BARONEN
går småleende ut.

Alla människor — har gråa själar... alla smetar
gärna lite rött på...

LUKA
kommer fram förbi knuten.

Du, herre, varför retas du med flickan? Du skulle inte
störa henne... låt henne roa sig med att gråta... Det
är ju för sitt nöjes skull hon fäller tårar... vad kan det
skada dig?

BARONEN.

Dumheter, gubbe! Jag har fått nog av det... I dag
Raoul, i morgon Gaston... men alltid ett och detsamma.
För resten går jag och försonar mig med henne.

Går.

LUKA.

Ja, gå du... och var vänlig mot henne! Vänlighet
skadar aldrig!

NATASCHA.

Du är god, farfar lille. Varför är du så god?

LUKA.

God, säger du! Nå, det är ju bra, om det är så... ja!

Bakom den röda muren hörs dämpad dragspelsmusik och sång.

Någon bör ju också vara god, lilla vän... man bör
ha medlidande med varandra! Kristus hade medlidande
med alla och bjöd oss likna honom... Jag ska säga dig:
att i tid visa medlidande... det är en god sak! Till
exempel nu jag... jag tjänade som vakt i en villa... hos
en ingenjör nära staden Tomsk... Nå ja! Villan stod
mitt i skogen, en öde plats! Det var vinter — och jag
var alldeles ensam där i villan... Det var härligt —
utmärkt! Men en gång — hör jag — någon smyger —!

NATASCHA.

Tjuvar?

LUKA.

Just det, ja! De smyger alltså, ja! Jag tog geväret och
gick ut... Två stycken — ser jag... som håller på att
öppna fönstret — och de var så ivriga, så de inte alls
märkte mig. Jag till att ropa: hallå där! Ge er i väg!...
Men de, förstås, mot mig med yxan... Jag varnar
dem... låt bli, ropar jag, annars skjuter jag tvärt! Och
så riktar jag geväret från den ena till den andra. Och de
faller på knä och ber få slippa. Nå, men jag var redan så
ond... förstås... för yxan, kan du väl tänka! — Jag
körde bort er, era skogstroll, sa jag, men ni gick inte...
och nu tar en av er genast och bryter några grenar åt
mig, sa jag. Och de lydde. Och nu, sa jag, lägger sig den
ena, och den andra pryglar på! Och så pryglade de
ordentligt upp varandra, som jag befallt. Och när de var
färdiga, så säger de: farfar lille, ge oss bröd för Kristi
skull, säger de. — Vi är alldeles utsvultna, säger de. Så
var det med de tjuvarna, kära vän...

Skrattar.

Så var det med yxan! Ja! Duktiga bönder båda två...
Ni skulle, säger jag, era skogstroll, strax ha bett om
bröd. Det har vi ledsnat på, säger de... man ber och
ber, men ingen ger något... och så blir man arg! Sen
bodde de hos mig hela vintern. Den ena — Stjepan hette
han — brukade ta geväret och ge sig i väg till skogs.
Men den andra — Jakob — hostade bara och var
skral... Vi tre, vi vaktade sen villan... Så kom våren
— och adjö, farfar lille, sa de, och så gick de... Till
Ryssland begav de sig...

NATASCHA.

Var det straffångar? Hade de rymt?

LUKA.

Ja-a, det var allt rymlingar... som schappat där
bortifrån... Bra bönder... Hade jag inte haft misskund
med dem, skulle de kanske dödat mig... eller nånting
i den vägen... Och sen — rannsakning och fängelse och
Sibirien — till vad nytta? Fängelset lär en ingenting
gott, och inte Sibirien heller, inte... men människan, hon
gör det... ja! En människa kan lära en annan godhet...
det är mycket enkelt!

Paus.

BUBNOFF.

M-m-ja!... Men jag — jag kan inte ljuga! Varför
ljuga? Ro fram med hela nakna sanningen — det är min
mening! — Vad ska man genera sig för!

KLESCHTSCH
rusar åter plötsligt upp som hade han bränt sig och ropar.

Vilken sanning? Var finns sanningen?

Sliter i sina lumpor.

Det här är sanning! Inget arbete — inga krafter! Det är
sanning! Inte en egen vrå... inte en vrå! Dö ska man...
det är sanningen, det! Djävlar anamma!
Vad... vad behöver jag den till, sanningen? Låt en
andas — andas fritt ut en gång! Vad har jag förbrutit?
Vad gör jag med — sanningen? Leva — för satan! — leva
kan man inte... där har du sanningen!

BUBNOFF.

Så den... fått sig i hatten!...

LUKA.

Herre Jesus... hör då, kära vän! Du...

KLESCHTSCH
skälver av sinnesrörelse.

Ni talar alltid — om sa-anning! Du gamling, tröstar
alla... Jag ska säga dig... att jag hatar alla!... Och
den där förbannade sanningen... åt helvete med den!
Begriper du? Begrip! Åt helvete med den!

Rusar bakom knuten, ser sig om under vägen.

LUKA.

Aj, aj, aj, så människan blev utom sig... Och vart
rände han i väg?

NATASCHA.

Alldeles som en galning...

BUBNOFF.

Den gav ordentligt ifrån sig! Som om han spelat
teater... Sånt där händer ofta. — Han är ännu inte van
vid livet...

PEPEL
kommer långsamt fram bakom knuten.

Frid, hela sällskapet! Nå, Luka, din gamla räv,
berättar du sagor igen?

LUKA.

Du skulle ha hört — hur mänskan skrek här nyss!

PEPEL.

Kleschtsch, va? Ja, vad gick åt honom? Ränner i väg,
som om han blivit skållad.

LUKA.

Nog ränner väl du också, om du får... tocke där...
åt hjärtat...

PEPEL.

Jag tål honom inte... han är för elak och viktig.

Härmande Kleschtsch.

"Jag är en arbetare." Och — alla står under honom,
kantänka. — Arbeta, om det behagar dig... vad är det
att brösta sig över? Om man skulle bedöma folk efter
deras arbete — så vore ju hästen bättre än varenda
människa... han drar och tiger! Natascha! Är de dina
hemma?

NATASCHA.

De har gått till kyrkogården — och sen ämnade de
sig till aftonsången...

PEPEL.

Nå, då så... jag ser, att du är ledig... det var ju rart!

LUKA
tankfullt till Bubnoff.

Du talar om sanning... Den är inte alltid lämpligt
läkemedel för människan, sanningen... Själen botas
långtifrån alltid av sanningen... Jag känner, till
exempel, ett sånt här fall: det var en man som trodde på
rättrådighetens land...

BUBNOFF.

På vad?

LUKA.

På rättrådighetens land. Det måste, sa han, på jorden
finnas ett rättrådighetens land... det landet, sa han,
bebos av särskilda människor... goda människor, som har
aktning för varandra, som — utan anspråk — hjälper
varandra... och allt hos dem är gott och utmärkt! Och
så beredde sig mannen länge och väl att gå... och söka
upp rättrådighetens land. Fattig var han, och dåligt hade
han det... men om det också var så skralt beställt med
honom, så det bara var att lägga sig och dö — så fällde
han ändå inte modet, utan smålog bara och sa: strunt
i det, jag ska hålla ut! En liten tid till väntar jag, och
sen — sen lämnar jag hela det här livet och går bort till
rättrådighetens land... Det var hans enda glädje, det
landet...

PEPEL.

Nå? Gick han?

BUBNOFF.

Vart? Hå-hå!

LUKA.

Och så skickades just till samma ort där mannen
bodde... det var i Sibirien det hände... en lärd man...
med böcker och kartor kom han, den där lärde, och med
alla möjliga instrument... Och då säger mannen till den
lärde: gör mig den tjänsten och visa mig var
rättrådighetens land ligger och var vägen går dit? Genast
öppnar den lärde sina böcker och breder ut sina kartor...
och tittar och tittar — men ingenstans finns
rättrådighetens land! Allt är nog riktigt, alla länder utsatta — alla
utom rättrådighetens!

PEPEL
sakta.

Nå? Fanns det inte?

Bubnoff skrattar.

NATASCHA.

Vänta, du... Nå, farfar lille!

LUKA.

Mannen vill inte tro honom. Det måste finnas, säger
han... sök bara bättre! Eljest, säger han, är ju dina
böcker och kartor alls inget värda, om inte
rättrådighetens land finns där... Då blev den lärde stött. Mina
kartor, sa han, är de allra bästa, men rättrådighetens
land existerar ingenstans. Nå, mannen blev ond, han
också, förstås. Där hade han levat och levat och lidit
och lidit och hela tiden trott, att det fanns, det där
landet, men på kartorna — fanns det inte! Det var ju rent
av rån!... Och till den lärde sa han: du din slusk! En
kanalje är du, och ingen lärd... och så gav han honom
på truten — ett! Och så — tu!

Paus.

Och sen gick han hem och — hängde sig!

Alla tiga. Luka betraktar småleende Pepel och Natascha.

PEPEL
sakta.

Fan ta dig... historien var inte vidare lustig...

NATASCHA.

Han kunde inte bära besvikelsen...

BUBNOFF
surt.

Sagor, alltsammans...

PEPEL.

Hm-ja... där hade du nu rättrådighetens land... det
fanns alltså inte...

NATASCHA.

Stackars människa...

BUBNOFF.

Påhitt alltsammans... Hå-hå! Rättrådighetens land!
Tänk bara! Hå-hå-hå!

Försvinner från fönstret.

LUKA.

Han skrattar! He-he!

Paus.

Nå, barn, lycka till! Snart lämnar jag er...

PEPEL.

Varthän nu?

LUKA.

Till lillryssarna... Jag har hört, att de uppfunnit en
ny tro... får lov att titta på dem... Ja!...
Människorna söker beständigt, ständigt vill de finna något
bättre... Gud give dem tålamod!

PEPEL.

Vad tror du? Finner de också?

LUKA.

Människorna? De finner nog! Den som söker och
ärligt vill, han finner!

NATASCHA.

Om de bara funne något — något riktigt gott...

LUKA.

Det gör de nog! Man måste bara hjälpa dem, min
dotter... ha aktning för dem...

NATASCHA.

Hur kan jag hjälpa? Jag är själv... hjälplös!

PEPEL
beslutsamt.

Natascha!... Jag vill ännu en gång tala med dig.
— Nu — i hans närvaro... han vet allt! Kom... kom
bort med mig!

NATASCHA.

Vart? Till fängelset?

PEPEL.

Jag har ju sagt, att jag slutar med tjuveriet! Vid Gud
— jag slutar! När jag sagt det, så gör jag det! Jag kan
läsa och skriva... jag ska arbeta... Han här säger,
att till Sibirien bör man gå frivilligt... Ska vi fara dit,
va? Du tror jag inte känner avsmak för det liv jag för?
Ack, Natascha! Jag ser ju... och vet!... Jag söker
trösta mig med att andra stjäl mer än jag och ändå lever
i ära... men vad hjälper det mig! Jag ångrar mig
inte... på samvetet tror jag inte... Men — ett känner
jag. Jag bör leva... annorlunda! Bättre! Jag bör leva,
så att jag känner aktning för mig själv...

LUKA.

Rätt så, käre vän! Herren vare med dig... Kristus
hjälpe dig! Du har rätt: människan bör ha aktning för
sig själv!

PEPEL.

Från det jag var liten har jag bara varit tjuven...
överallt fick jag höra: Vasjka tjuven, Vasjka tjuvynglet!
— Aha! På det viset? Nå, gott! Och nu är jag en tjuv!
Förstår du, att jag kanske bara på trots blev en tjuv...
att jag är en tjuv, därför att aldrig någon gett mig ett
annat namn... Ge mig du det, Natascha... Nå?

NATASCHA
trist.

Jag kan inte riktigt tro... på ord... Och så är jag
så orolig i dag... mitt hjärta är så beklämt... som om
jag väntade något... Det var illa, Vasilji, att du just i
dag begynte det där samtalet.

PEPEL.

Hur så? Det är ju inte första gången...

NATASCHA.

Och varför ska jag då följa dig? Jag håller ju inte
av dig... på det viset... Ofta... tilltalar du mig ju...
men så händer det igen att... det bjuder mig emot att
se dig... Jag tror nog inte... att jag håller av dig...
När man älskar... märker man ju inte det dåliga hos
den man har kär... Men jag märker...

PEPEL.

Du kommer nog att hålla av mig — var inte rädd för
det! Jag ska vänja dig vid mig, bara du samtycker! Över
ett år har jag gått och sett på dig... och märkt, att du
är en präktig flicka... en bra och trofast människa...
och fått dig innerligt kär!

Vasilissa synes söndagsklädd i fönstret; hon lutar sig mot
fönsterposten och lyssnar.

NATASCHA.

Så... mig har du kär, och min syster...

PEPEL
förläget.

Hon? Det är väl inte detsamma... med den sorten...

LUKA.

Du... bry dig inte om det, min dotter! I brist på bröd,
äter man limpa.

PEPEL
dystert.

Ha då medlidande med mig! Jag har det sannerligen
inte så lätt. Jag sjunker — som i ett gungfly. Vad jag
griper efter... ruttnar bort... ingenting håller... Din
syster... jag trodde hon var... annorlunda... Om hon
inte... varit så sniken — hade jag för hennes skull...
varit färdig till allt!... Om hon bara tillhört mig...
mig ensam... Nåja, hon behöver en annan... hon
behöver pengar... och frihet... Frihet — för att kunna
få vara liderlig. Hon — kan inte hjälpa mig... Men
du... du är som en ung gran: du sticker visserligen, men
håller också...

LUKA.

Och jag säger dig — ta honom, min flicka, ta honom!
Han är en bra gosse! Du ska allt som oftast påminna
honom om att han är en bra gosse, så att han inte
glömmer det, ser du! Han kommer nog att tro dig! — Jämt
och samt ska du säga: — Vasja, ska du säga, du är en
bra karl... glöm inte det!... Tänk efter, vännen min,
vart ska du annars ta vägen, va? Syster din är ett hår av
hin, om mannen hennes ska vi inte ens tala: han är värre
än alla fula ord tillsammans. Och hela det här livet —
vart ska du ta vägen? Men han här är en duktig gosse...

NATASCHA.

Ingenstans kan jag ta vägen... det vet jag nog... har
nog tänkt på det... Men... jag tror inte på någon...
För mig finns ingen väg...

PEPEL.

En finns det... men den låter jag dig inte gå... Förr
dödar jag dig...

NATASCHA
småleende.

Där ser du själv... ännu är jag inte din hustru, och
du vill redan döda mig.

PEPEL
slår armen kring henne.

Se så, Natascha! Säg ja!

NATASCHA
trycker sig intill honom.

Men ett säger jag dig, Vasilji... inför Gud säger
jag... så snart du första gången slår mig... eller på
annat vis sårar mig... så kommer jag inte att skona
mig... antingen hänger jag mig, eller...

PEPEL.

Må min hand förtorka, om jag rör dig!

LUKA.

Tvivla inte, vännen min, tvivla inte! Han behöver dig
mer än du honom...

VASILISSA
från fönstret.

Så där ja, nu är ni förlovade! Sämja och kärlek!

NATASCHA.

De är här! Å Herregud! De har sett oss... ack
Vasilji...

PEPEL.

Vem är du rädd för? Nu vågar ingen röra dig!

VASILISSA.

Var inte rädd, Natalja! Han kommer nog inte att slå
dig... Han kan varken slå eller älska... det vet jag!

LUKA
sakta.

Ack, den kvinnan... den giftormen!

VASILISSA.

Han är stor i orden...

KASTILJOFF
uppträder.

Nataschka! Vad har du här att göra, din snyltgäst?
Skvallrar, va? Klagar på dina släktingar?... Kokar
teet? Är bordet dukat?

NATASCHA.

Ja, men — ni ämnade ju gå i kyrkan...

KASTILJOFF.

Det angår dig inte, vad vi ämnat. Sköt du dina sysslor
och gör vad man befallt dig!

PEPEL.

Stopp, du! Hon är inte din piga längre... Natalja, gå
inte... gör ingenting!

NATASCHA.

Du ska inte kommendera... än så länge!

Går.

PEPEL
till Kastiljoff.

Nu är det slut! Ni har pinat flickan tillräckligt! Nu
— är hon min!

KASTILJOFF.

Di-in? Köpt — när? Och betalat — hur mycket då?

VASILISSA
skrattar högt.

LUKA.

Vasja! Gå!

PEPEL.

Skratta ni på bara... tills ni får gråta!

VASILISSA
ironiskt.

Å, så förfärligt! Å, vad jag är rädd!

LUKA.

Vasilji, gå! Ser du inte, att hon hetsar och eggar dig
— förstår du inte?

PEPEL.

Ja visst... aha!

Till Vasilissa.

Du är lurad! Det blir ingenting av vad du vill...

VASILISSA.

Och ingenting av vad jag inte vill, Vasja!

PEPEL
hotar henne med knytnäven.

Det får vi se!

Går.

VASILISSA
försvinner från fönstret.

Jag ska nog ställa till ett nätt bröllop åt dig!

KASTILJOFF
fram till Luka.

Nåå, gubbe lilla?

LUKA.

Åjo, gubbe lilla!

KASTILJOFF.

Så... Du går bort härifrån, sägs det?

LUKA.

Det är på tiden...

KASTILJOFF.

Vart?

LUKA.

Dit näsan pekar...

KASTILJOFF.

Landstrykare, alltså... Det faller sig tydligen inte
riktigt bekvämt för dig att bo på ett och samma ställe?

LUKA.

Under liggande sten rinner intet vatten, heter det...

KASTILJOFF.

Det rör stenarna, det där. Men varje människa bör bo
någonstans... Inte passar det att folk lever som
strykare. Människan bör höra hemma på en viss ort... och
inte flacka omkring på jorden i fåvitsko...

LUKA.

Men om nu någon hör hemma — överallt?

KASTILJOFF.

Då är han alltså en landstrykare... en onyttig
människa... Människan bör göra nytta för sig... arbeta...

LUKA.

Det må jag säga!

KASTILJOFF.

Ja visst! Vad annars... Vad är en pilgrim? En
vandringsman... en som vandrar... och således är olika
andra... Om han nu är en verklig pilgrim och vet
något... fått reda på något... eller annat... som ingen
har nytta av att veta... kanske det också är sanning —
men inte all sanning är nyttig — ja... så behåller han
det för sig... och tiger... Om han verkligen är en —
riktig pilgrim... så tiger han! Eller också pratar han,
så att ingen kan begripa något... Och han har ingen
önskan och blandar sig inte i andras affärer — och
kollrar inte bort folk i onödan... Hur andra lever... det
rör honom inte... Han bör föra ett rättfärdigt liv... bo
i skogar... och hålor... osedd av alla! Och inte störa
någon... och inte döma någon... Utan bedja för
alla... för all världens synder... för mina och dina...
för allas! Därför flyr han också världens fåfänglighet...
att han må bedja... Just så, ja...

Paus.

Men du... vad är du för en pilgrim? Inte har du pass
ens. En ordentlig människa bör ha pass... Allt hyggligt
folk har pass — ja!

LUKA.

Det finns — folk, och det finns — människor...

KASTILJOFF.

Inga hårklyverier! Och inga gåtor!... Jag är inte
dummare än du... Vad vill det säga: folk och människor?

LUKA.

Vari ligger gåtan? Jag menar, att det finns jord, som
är oduglig för sådd... och det finns bördig jord... vad
man än sår, bär den frukt... Så att...

KASTILJOFF.

Nå? Vad sen då?

LUKA.

Du, till exempel... Om Gud Fader själv sade dig:
Mihajlo, var en människa! — så vore det förgäves...
skulle inte leda till något. Sådan du är, förblir du
också...

KASTILJOFF.

Såå... Men vet du vad? Min hustrus farbror är vid
polisen, och om jag...

VASILISSA
kommer in.

Mihajlo Ivanovitsch, kom och drick te!

KASTILJOFF
till Luka.

Hör på du... ge dig i väg du! Ut ur mitt hus!

VASILISSA.

Ja, ge dig i väg, gubbe! Du har alldeles för hal tunga.
Och för resten... vem vet, om du inte är en rymling...

KASTILJOFF.

Se till, att det från och med i dag inte känns lukten
av dig ens! Annars ska jag... ja, ja!

LUKA.

Ropa på farbror? Ropa du... och säg, att han kan
knipa en rymling... Kanske får han belöning... tre
kopek, eller så...

BUBNOFF
i sitt fönster.

Vad gör ni för affärer? Tre kopek — för vad?

LUKA.

De hotar att sälja mig...

VASILISSA
till mannen.

Kom!

BUBNOFF.

För tre kopek? Ja, pass upp, du gamling... de säljer
dig nog för en kopek till och med.

KASTILJOFF
till Bubnoff.

Vad blänger du och gormar för... alldeles som fan
själv!

Går med hustrun.

VASILISSA.

Så mycket tvetydigt folk det ändå finns i världen...
och skojare!

LUKA.

God aptit!

VASILISSA.

Håll du tungan din i styr... din giftblåsa!

Ut förbi knuten med mannen.

LUKA.

I natt går jag härifrån!

BUBNOFF.

Det gör du rätt i. Det är alltid bäst att smita i tid.

LUKA.

Alldeles riktigt.

BUBNOFF.

Det tror jag, det... Jag slapp fängelset kanske bara
för jag smet i tid!

LUKA.

Å?

BUBNOFF.

Var så säker! Det var på det viset, att hustru min hade
kuckel med min gesäll... Slängd karl, för resten, det
måste jag medge, en mästare i att färga hundar till
isbjörnar... och kattor till känguruskinn... och bisam
med... och vad som helst, för resten. En riktig
överdängare! Nå ja... honom kucklade nu hustru min
med... och det så grundligt, att jag ideligen fick hålla
opp ögonen för att inte bli förgiftad eller på annat sätt få
respass ur världen. Jag piskade upp henne allt som
oftast... och han mig... Det var en satan att slåss! En
gång ryckte han av mig halva skägget och knäckte ett
revben på mig. Nå, jag blev arg, jag med... en dag
dängde jag hustru min i flinten med en järnaln... och
— ja, för det mesta gick det hett till. Sen märkte jag
ändå, att på det viset kom jag ingen vart... för de skulle
nog till sist göra kål på mig! Och då började jag
fundera på att spräcka skallen på henne... allvarsamt
funderade jag på det! Men jag hejdade mig i tid — och
smet...

LUKA.

Det var nog bäst, det! Låt du dem båda i frid
fabricera isbjörnar av hundrackor!

BUBNOFF.

Dumt bara att verkstan stod i hustru mins namn... så
där blev jag kvar — som jag går och står! Fast,
sanningen att säga, så skulle jag nog till slut supit upp
verkstan... För jag har mina perioder, ska du veta...

LUKA.

Perioder? Aah...

BUBNOFF.

Djävla perioder! När jag är i farten ordentligt, super
jag upp allt, rubb och stubb... Och så är jag lat
dessutom. — Min avsmak för arbete är otrolig!

Satjin och Aktören komma grälande in.

SATJIN.

Strunt! Ingenstans kommer du att gå... det är tokerier
alltsammans! Gubbe, vad har du tutat i öronen på det
här kräket?

AKTÖREN.

Du ljuger! Farfar, säg honom, att han ljuger! Jag går
verkligen bort! Jag har arbetat i dag, sopat gatan — och
inte smakat brännvin! Vad tycks? Se hit — två
femtonkopeker, och jag är nykter!

SATJIN.

Vad är det för dumheter! Ge hit, så super jag upp
dem... eller spelar bort dem.

AKTÖREN.

Dra åt helvete! Det är till resan!

LUKA
till Satjin.

Du — varför vill du han ska få återfall?

SATJIN.

<poem>"O, säg mig, du siare, gudarnas vän,
vad än mig i livet skall hända!"<footnote>Citat ur Puschkin. <i>Ö. a.</i></footnote></poem>

Jag har blivit skinnad, kära bror, så jag är pank. För
det finns slugare falskspelare i världen än jag! Men ännu
är inte allt förlorat, farfar!

LUKA.

Du är en glad gosse, Konstantin — en angenäm karl...

BUBNOFF.

Aktör! Kom hit!

Aktören går till fönstret och sätter sig framför det. Han och
Bubnoff samtala lågt.

SATJIN.

När jag var ung, kära bror, var jag en munter fyr!
Det är ett nöje att tänka på den tiden! Jag dansade
ypperligt, spelade teater, tyckte om att roa folk... det var
härligt...

LUKA.

Hur kom du då att spåra ur, va?

SATJIN.

Vad du är nyfiken, gamling. Allt ska du ha reda på...
varför det?

LUKA.

Jag ville gärna förstå allt som rör... mänskliga
angelägenheter... Men när jag ser dig — kan jag inte
begripa dig! En så duktig en, som du, Konstantin... alls
inte dum... och så med ens...

SATJIN.

Fängelset, farfar! Fyra år och sju månader har jag
suttit av... och efter fängelset — är det stopp!

LUKA.

Åhå! Varför satt du inne då?

SATJIN.

För en skurks skull... jag var uppretad och slog i
hettan ihjäl en skurk... Det var också i fängelset jag
lärde mig spela kort.

LUKA.

Och du dödade honom — för en kvinnas skull?

SATJIN.

För min egen systers skull. Men nu kan du lämna mig
i fred! Jag tycker inte om att bli förhörd... Och... det
är längesen allt det där hände... min syster är död...
sen tio år... Hon var en präktig flicka, min syster!

LUKA.

Du tar livet lätt, du! Men han... smeden... så han
gnällde här nyss... oj oj oj!

SATJIN.

Kleschtsch?

LUKA.

Just han. Inget arbete, skrek han... ingenting!

SATJIN.

Han vänjer sig nog! Vad ska jag nu ta mig till?

LUKA
sakta.

Titta! Där kommer han!

Kleschtsch kommer in långsamt och med sänkt huvud.

SATJIN.

Hallå, unga änkling! Vad hänger du huvudet för?
Vad funderar du på?

KLESCHTSCH.

På vad jag nu ska göra! Jag har ju inga verktyg...
allt slukade begravningen!

SATJIN.

Jag ska ge dig ett råd: gör ingenting! Betunga rätt och
slätt jorden med din person!

KLESCHTSCH.

Det är lätt att säga... jag skäms för folk...

SATJIN.

Skräp! Folk skäms inte att låta dig leva sämre än en
hund... Hör på, ponera, att du inte ids arbeta — och
inte jag heller... att hundratals... tusentals andra...
att alla — begriper du, alla? — släpper allt arbete —
vad skulle då inträffa?

KLESCHTSCH.

Alla skulle hungra ihjäl.

LUKA
till Satjin.

Med sånt tal borde du vända dig till "löparna". —
Det finns sånt folk; "löpare" kallas de.

SATJIN.

Känner till, känner till... det är inga dumhuvuden,
farfar lilla...

Från Kastiljoffs fönster hör man Natascha ropa: "Vad är det?
Låt bli! Vad har jag gjort?"

LUKA
oroligt.

Natascha? Var det hon som skrek? Vad? Ack, du!

Från Kastiljoffs bostad höres buller, larm, klirr av sönderslagna
kärl och Kastiljoffs pipiga skrik: "Aa — din skurk... ditt as!"

VASILISSA.

Vänta... vänta... jag ska ge henne... så ja, så
där!

NATASCHA.

Mord! Jag dör...

SATJIN
ropar in genom fönstret.

Hallå där!

LUKA.

Vasilji borde... kalla hit Vasja!... Ack,
herregud!... Kära bröder... barn...

AKTÖREN
springer ut.

Jag ska hämta honom, genast...

BUBNOFF.

De klår upp henne för ofta...

SATJIN.

Kom, gubbe... vi ska bli vittnen!

LUKA
följer Satjin.

Vad är jag för ett vittne! Vad duger jag till?... Om
Vasilji bara ville komma.

NATASCHA.

Syster... syster lilla... Va-a-a...

BUBNOFF.

Nu har de stoppat till munnen på henne, jag går och
tittar...

Bullret i Kastiljoffs bostad avtar, det förefaller som droge det sig
från rummet till farstun. Man hör gubbens skrik: "Stopp!" En
dörr slås ljudligt igen, och ljudet därav skär som ett yxhugg av
allt larm. På scenen tyst —. Skymning.

KLESCHTSCH
sitter passiv på släden och gnider sina händer. Därpå börjar
han mumla, i början något obegripligt, sedan —:

Vad ska man göra? Man måste ju leva!

Högt.

En egen vrå behöver man... men nej! Inte en vrå en
gång... ingenting! En ensam människa... ensam och
hjälplös...

Går långsamt och hopsjunken ut. Några sekunders andlös tystnad.
Därpå börjar någonstädes i gången ett förvirrat larm, ett kaos
av röster. Det tilltar och närmar sig. Man hör enstaka röster.

VASILISSA.

Jag är hennes syster, släpp mig!...

KASTILJOFF.

Vad har du för rättighet?

VASILISSA.

Tukthushjon!

SATJIN.

Kalla hit Vasjka! Kvickt! — Kräva, slå honom!

Polisvissling.

TATAREN
springer fram. Hans högra arm i band.

Vad är det för lag och ordning — att mörda mitt på
ljusa dan?

KRUMMA KRÄVAN
bakom honom Medvedjeff.

Äh, nu gav jag honom ordentligt!

MEDVEDJEFF.

Hur kan du ge dig till att slåss?

TATAREN.

Och du? Gör din plikt!

MEDVEDJEFF
jagande Krumma Krävan.

Stanna! Ge hit visselpipan!

KASTILJOFF
störtar fram.

Abram! Hugg honom!... Håll fast!... Han har
slagit mig!

Förbi knuten komma Kvaschnja och Nastja, de hålla Natascha,
som är alldeles tillrufsad, under armarna. Satjin går baklänges,
knuffar undan Vasilissa, som fäktande med armarna söker slå
systern. Omkring henne hoppar som en besatt Aljoschka, visslar
henne i öronen, skriker och ylar. Dessutom några trasiga figurer —
män och kvinnor.

SATJIN
till Vasilissa.

Vart ska du ta vägen? Förbannade uggla...

VASILISSA.

Undan, ditt tukthushjon! Om jag så mister livet, ska
jag slita henne i stycken!

KVASCHNJA
för Natascha åt sidan.

Du, Karpovna, det kan vara nog nu... skäms! Vad
är du rasande för?

MEDVEDJEFF
griper Satjin.

Aha... nu är du fast!

SATJIN.

Kräva! Klå dem! Vasjka! Vasjka!

Alla kollidera vid gången nära tegelväggen. Natascha förs till
höger och sättes på brädhögen.

PEPEL
rusar in från tvärgränden, vid vilken härbärget är beläget, och
stöter med några kraftiga rörelser undan alla.

Var är Natalja? Du...

KASTILJOFF
gömmer sig bak knuten.

Abram! Hugg Vasjka! Bröder små, hjälp till att gripa
Vasjka! Den tjuven, den rånarn...

PEPEL.

Du, du, din gamla hund!

Med en snabb rörelse slår han Kastiljoff, som faller så att bakom
knuten blott hans överkropp synes. Pepel störtar fram till Natascha.

VASILISSA.

Slå Vasjka! Kära vänner... slå tjuven!

MEDVEDJEFF
ropar till Satjin.

Du behöver inte blanda dig i det här... det är en
familjeangelägenhet!... De är släkt... och vad är du
för en?

PEPEL.

Hur... vad slog hon dig med? Hade hon kniv?

KVASCHNJA.

Se bara, såna vilddjur! Kokhett vatten har de hällt över
fötterna på flickstackarn!

NASTJA.

De slog ikull teköket...

TATAREN.

Kanske var det av misstag... man måste först veta
noga — inte får man prata i vädret...

NATASCHA
halvt vanmäktig.

Vasilji... tag mig... göm mig...

VASILISSA.

Se hit, vänner! Titta, han är död! Mördad!

Alla samla sig kring Kastiljoff vid gången. Från hopen träder
Bubnoff ut och går till Vasilji.

BUBNOFF
sakta.

Vasjka! Gubben där... är färdig!

PEPEL
ser på honom, liksom utan att förstå.

Gå... och sök... hon måste till lasarettet... Nå, med
dem ska jag nog göra upp!

BUBNOFF.

Jag säger, att någon har täppt till munnen på
gubben...

Bullret på scenen tystnar med ens. Man hör enstaka, halvhöga
utrop: "Är det sant?" — "Där har vi det!" — "Nå?" — "Kom,
så kilar vi, du!" — "Aj fan!" — "Håll i er nu!" — "Bäst att
gå, innan polisen är här!" Mängden minskas, man går. Bubnoff,
Tataren, Nastja och Kvaschnja störta fram till Kastiljoffs lik.

VASILISSA
reser sig från marken, ropar med triumferande stämma.

Mord! Han där... han har mördat min man! Vasjka
har mördat honom! Jag såg det! Mina vänner — jag såg
det! Nå, Vasja? Polisen!

PEPEL
går från Natascha.

Släpp mig fram, undan!

Betraktar den döde. Till Vasilissa.

Nå, är du glad nu?

Rör vid liket med foten.

Stendöd! — Den gamla hunden! Det gick som du
ville!... Det vore kanske bäst... att knäppa dig också?

Kastar sig över henne. Satjin och Krumma Krävan gripa honom
hastigt. Vasilissa gömmer sig i gränden.

SATJIN.

Ta dig i akt!

KRUMMA KRÄVAN.

Ptro! Vart ränner du!

VASILISSA
träder åter fram.

Nå, Vasja, min kära vän? Sitt öde undgår man inte...
Polis! Abram — vissla!

MEDVEDJEFF.

De har knyckt pipan från mig, de djävlarna...

ALJOSCHKA.

Här är den!

Visslar. Medvedjeff efter honom.

SATJIN
för Pepel till Natascha.

Vasjka, var inte ängslig! Dråp under slagsmål... är
en småsak! Det kostar inte mycket...

VASILISSA.

Håll fast honom! Det var han... jag såg det!

SATJIN.

Jag gav också gubben ett par nyp, jag... Inte behövde
han ju mycket! Ta mig till vittne, Vasjka...

PEPEL.

Jag... behöver inte rentvå mig... Men för Vasilissa
ska jag ställa det trevligt! Hon ville det... Hon
övertalade mig att mörda mannen — ja, övertalade!

NATASCHA
plötsligt, högt.

Aha — nu förstår jag!... Jaså, Vasilji?! Gott folk!
De är sams! Min syster och han... de två är sams! De
har ställt till alltsammans! Inte sant, Vasilji?... Det
var därför... du nyligen talade med mig på det viset...
därför att hon skulle höra allt! Gott folk! Hon är hans
älskarinna... det vet ni... det vet alla... de håller
ihop! Hon... det var hon, som övertalade honom att
mörda mannen... han var i vägen för dem... och jag
också. Och så har de lemlästat mig!

PEPEL.

Natalja! Vad tänker du på? Vad tänker du på?!

SATJIN.

Det var då också fan!

VASILISSA.

Du ljuger! Hon ljuger... Jag... Vasjka — han...
var det!

NATASCHA.

De håller ihop! Förbannelse över er, båda två!

SATJIN.

Tvi, ett sånt spel!... Stå på dig, Vasilji! Annars är
det ute med dig.

KRUMMA KRÄVAN.

Det är obegripligt! — Å, en sån historia!

PEPEL.

Natalja! Är det möjligt, att du menar allvar? Kan du
verkligen tro, att jag... och hon...

SATJIN.

Herregud, Natascha, var då förnuftig!

VASILISSA
i gränden.

De har mördat min man... Ers välborenhet... Vasjka
Pepel, tjuven... har mördat honom... herr
kommissarie! Jag såg det... alla såg det!

NATASCHA
kastar sig halvt vansinnig av och an.

Gott folk — min syster och Vasja har mördat honom!
Polis — hör på... hon här, min syster... har förlett...
och övertalat... sin älskare... där är han... den
förbannade... de har mördat! Grip dem! Döm dem! Sätt
mig också... i fängelse! För Kristi skull... sätt mig...
i fängelse!

RIDÅ.
</chapter>
<chapter name="Fjärde akten">
<h2>FJÄRDE AKTEN.</h2>

Första aktens miljö. Blott Pepels rum finns ej mera —
brädväggen är borttagen. På stället, där Kleschtsch satt, finns
intet städ. I knuten, där Pepels rum fanns, ligger Tataren; han
kastar sig av och an och stönar då och då. Vid bordet sitter
Kleschtsch. Han reparerar ett dragspel som han prövar
alltemellanåt. Vid andra ändan av bordet: Satjin, Baronen och Nastja.
Framför dem en flaska brännvin, tre flaskor öl och en stor skiva
svart bröd. På ugnen Aktören, som vrider sig och hostar.

Natt.

Scenen är upplyst av en lampa, som står mittpå bordet. Ute
blåst.

KLESCHTSCH.

Ja... mitt under den där villervallen var det som han
försvann...

BARONEN.

Han flydde för polisen... liksom dimman för solen...

SATJIN.

Så flyr syndarna de rättfärdigas åsyn!

NASTJA.

En präktig gubbe var han!... Men ni... är inga
människor... ni är avskräde!

BARONEN.

Er skål, madame!

SATJIN.

En intressant gubbe, ja! Nastja, hon blev kär i
honom...

NASTJA.

Det är sant... riktigt kär! Det stämmer... Han såg
allt... och förstod allt!

SATJIN
skrattande.

Och överhuvudtaget... passade han för allt och
alla...

BARONEN
skrattande.

Som plåstret för bölden...

KLESCHTSCH.

Han var medlidsam... men ni... Ingen av er hyser
medlidande...

SATJIN.

Vad har du för gott av om jag hyser medlidande med
dig?

KLESCHTSCH.

Du... behöver inte precis... hysa medlidande med
mig... men du kan låta bli att såra mig...

TATAREN
sätter sig på britsen och vaggar sin sjuka hand som ett barn.

Gubben var god... han hade lagen i hjärtat! Den som
har hjärtats lag, han är god! Den som inte har den lagen
— han är förlorad!

BARONEN.

Vad för en lag, furste?

TATAREN.

Just lagen... i allmänhet... Nog vet du vad för en
lag.

BARONEN.

Vidare!

TATAREN.

Gör ingen människa illa — det är lagen!

SATJIN.

Det där kallas "Förordning om kriminal- och
korrektionsstraff"...

BARONEN.

Jämte "Reglemente angående straff, vilka åläggas av
fredsdomare"...

TATAREN.

Koran kallas det... era lagar ska vara er koran...
Er själ ska vara er koran... ja!

KLESCHTSCH
prövar dragspelet.

Den piper... den tusan! Fursten har rätt... man
ska leva efter lagen... enligt evangelium...

SATJIN.

Lev då...

BARONEN.

Försök!

TATAREN.

Muhammed gav oss koranen, han sa: detta är lagen!
Gör som däri står skrivet! Sen kommer en tid, när
koranen inte räcker till... Den tiden ska ge sin lag, en ny
lag... Varje tid ska ge sin lag!

SATJIN.

Nåja — tiden kom och gav... "Strafflagen"... En
styv lag... den blir inte så snart utsliten!

NASTJA
knackar med glaset i bordet.

Och varför... varför lever jag här... med er? Jag
går min väg... vart som helst... till världens ända!

BARONEN.

Utan skor, madame?

NASTJA.

Spritt naken! På alla fyra ska jag krypa!

BARONEN.

Det blir ju mycket pittoreskt, madame... på alla
fyra...

NASTJA.

Ja, det ska jag! Bara jag slipper se dig... Ack, vad
allt äcklar mig! Hela livet... alla människor!...

SATJIN.

Om du går... så ta Gycklarn med dig... Han ämnar
sig också ditåt... han har tagit reda på att bara en halv
verst från världens ända finns ett sjukhus för
organoner...

AKTÖREN
sticker fram huvudet ur ugnen.

Orga-nis-mer, fårskalle!

SATJIN.

För organoner, som är alkoholförgiftade.

AKTÖREN.

Ja! Han går bort! Han går... Ni ska få se!

BARONEN.

Vem är han, monsieur?

AKTÖREN.

Jag!

BARONEN.

Merci, du tjänare hos gudinnan... vad heter hon igen?
Dramats, tragediens gudinna... vad kallades hon?

AKTÖREN.

Musa, idiot! Inte gudinna, utan musa!

SATJIN.

Lachesis... Hera... Afrodite... Atropos... det kan
inte fan hålla reda på dem! Det där har allt gubben kört
i honom... förstår du, Baron?

BARONEN.

Gubben var dum...

AKTÖREN.

Tölpar! Vildar! Mel-po-me-ne! Hjärtlösa människor!
Ni ska få se, att han går! "Frossen blott, I mörka
andar!"... det är en dikt av Béranger... ja! Han ska
finna ett ställe... där ingenting... ingenting...

BARONEN.

Ingenting existerar, monsieur?

AKTÖREN.

Ja! Ingenting!

"Grottan här — den är mitt gravvalv vorden...
Arm och maktlös... lämnar jag nu jorden!"

Varför lever ni? Varför?

BARONEN.

Du! "Kean, eller snille och... dille!" Yla inte!

AKTÖREN.

Håll mun! Jag kommer att yla!

NASTJA
lyfter huvudet från bordet och slår ut med armarna.

Skrik! Låt dem höra!

BARONEN.

Är det reson i det, madame!

SATJIN.

Bry dig inte om dem, Baron! Åt helvete med dem!
Låt dem skrika... så de spränger skallarna på sig...
Det är det reson i... Stör inte någon människa, som
gubbstuten sa... Ja, den gamle jästklimpen har
genomsyrat dem allesammans här...

KLESCHTSCH.

Han har lockat dem alla någonstans bort... men själv
— kände han inte vägen...

BARONEN.

Han var en charlatan...

NASTJA.

Det är inte sant! Charlatan är du själv!

BARONEN.

Kusch, madame!

KLESCHTSCH.

Sanningen... tyckte han inte om, gubben... Jämt och
ständigt var han obstinat mot sanningen. Men det var
också rätt!... För vad är det egentligen med sanningen?
Vad tjänar den till, om jag inte kan hålla mig uppe...
Se bara på Fursten! Han har krossat sin arm under
arbetet... och nu måste den sågas av, förstås... Där
har ni sanningen!

SATJIN
slår knytnäven i bordet.

Tig! Ni är ena fä allesammans! — Dumskallar!...
Låt bli att tala om gubben!

Lugnare.

Du, Baron, är sämre än alla andra! Du begriper
ingenting... och ljuger! Gubben är ingen charlatan! Vad
är sanningen för något? Människan är sanningen! Det
förstod han... men inte ni! Ni är slöa som träbockar...
Jag, jag förstår gubben... ja! Han ljög... men det var
av medlidande med er, era djävlar! Det finns många, som
ljuger av medlidande med sin nästa... det vet jag...
det har jag läst om!... De ljuger så skönt, så
upphöjt, så väckande!... Det finns en lögn, som tröstar,
som försonar... den lögnen friar bördan, som krossar
arbetarens arm, och fäller den som dör av hunger... Jag
— känner lögnen! Den som är svag... och den som när
sig av andras safter — han behöver lögnen... Några
inger den mod; andra begagnar den som täckmantel. Men
den som är sin egen... den som är oberoende... och
inte snyltar på andra — vad behöver han lögnen till?
Lögnen är herrars och drängars religion... Sanningen
är den fria människans Gud!

BARONEN.

Bravo! Förträffligt sagt! Jag håller med dig! Du
talar... som en anständig människa!

SATJIN.

Varför ska inte en skojare en gång få tala anständigt,
när anständigt folk... talar som skojare! Ja... jag har
glömt mångt och mycket, men ännu har jag något i
behåll! Gubben? — han var en slug karl! Han... verkade
på mig som syra på ett gammalt smutsigt mynt... Skål
för honom! Slå i!

Nastja slår i ett glas öl och räcker Satjin.

SATJIN
leende.

Gubben — han lever sitt eget liv... han har sin egen
syn på allt! En gång frågade jag honom: farfar, varför
lever människorna?

Söker härma Lukas röst och gester.

"Varför? För något bättre lever de, käraste! Där lever
nu till exempel snickarna, och stackare är de
allesammans... Och så föds bland dem en snickare... en tocken
snickare, som världen ännu aldrig sett; han står över
alla andra, och bland snickare finns inte hans like. Och på
allt snickeri trycker han sin prägel... och med ens går
hela yrket tjugu år framåt... Så är det också med alla
andra... skomakarna, till exempel... och allt annat
arbetsfolk... och bönderna — och herrarna till och med
— alla lever de för något bättre! Var och en tänker, att
han lever för sin egen skull, men så, när allt kommer
omkring, så är det för något bättre! Hundra år... och
kanske ännu längre... lever de för något bättre!"

Nastja ser Satjin stint i ansiktet. Kleschtsch upphör att arbeta
med dragspelet och lyssnar likaså. Baronen trummar sakta, med
huvudet djupt sänkt, med fingrarna på bordet. Aktören, som
klivit fram ur ugnen, söker försiktigt krypa ner på britsen.

SATJIN.

"Alla, käraste, alla — så många de är — lever för
något bättre! Därför bör man också ha aktning för varje
människa... man må sen inte veta vad hon är för en,
varför hon blivit född och vad hon kan... kanske är hon
född till lycka för oss — till stor nytta?... I all
synnerhet bör vi ha aktning för barnen... för de små barnen.
Små barn — behöver frihet! Barn i synnerhet ska man
inte lägga band på... Ha aktning för barnen!"

Paus.

BARONEN
fundersamt.

Mm-ja... något bättre! Det — det påminner mig
om vår familj... En gammal familj... från Katarinas
tider... adelsfolk... militärer!... Av franskt
ursprung... Tjänade... och steg allt högre... Under
Nikolaj I beklädde min farfar, Gustave Deville... en
hög post... rikedom... hundratals livegna... hästar...
kockar...

NASTJA.

Du ljuger! Det är inte sant!

BARONEN
rusar upp.

Va-ad? Nå-nå... vidare?!

NASTJA.

Det är inte sant!

BARONEN
skriker.

Hus i Moskva! Hus i Petersburg! Vagnar...
Vapenprydda vagnar!

Kleschtsch tar dragspelet, stiger upp och går åt sidan, varifrån
han iakttar scenen.

NASTJA.

Det är lögn!

BARONEN.

Håll käft! Tiotals lakejer — säger jag!

NASTJA
med förtjusning.

L-lögn!

BARONEN.

Jag slår ihjäl dig!

NASTJA
beredd att rymma fältet.

Vagnar? Det är lögn!

SATJIN.

Sluta, Nastjenjka! Reta honom inte!

BARONEN.

Vänta du... ditt kräk! Min farfar...

NASTJA.

Det har inte funnits någon farfar! Ingenting har det
funnits!

Satjin skrattar.

BARONEN
sätter sig på en stol, matt av vrede.

Satjin, säg henne... den slinkan... Du — du skrattar
också! Du... tror inte heller!

Skriker i förtvivlan, slår knytnävarna i bordet.

Det är sant — må satan ta er!

NASTJA
triumferande.

A-ha, tjuter du nu? Förstår du nu, hur det känns, när
man inte blir trodd?

KLESCHTSCH
återvänder till bordet.

Jag tänkte det skulle bli slagsmål av.

TATAREN.

A-ack, så dumt folk! Det är ju ynkligt!

BARONEN.

Jag... kan inte tillåta, att man driver med mig! Jag
har bevis... dokument, för fan!

SATJIN.

Kasta bort dem! Och glöm din farfars vagnar... i det
förflutnas vagn far du ändå inte långt...

BARONEN.

Men — att hon understår sig!

NASTJA.

Tä-änk bara! Att jag understår mig!

SATJIN.

Du ser, att hon gör det! Är hon kanske sämre än du?
Fast... i hennes förflutna har det då säkert funnits
varken vagn eller farfar — inte ens far och mor...

BARONEN
lugnad.

Fan anamma... du... du har en förmåga att
resonera lugnt. — Men jag har tydligen ingen karaktär...

SATJIN.

Skaffa dig! Det är en nyttig sak...

Paus.

Nastja! Brukar du gå till sjukhuset?

NASTJA.

Varför det?

SATJIN.

För — Nataschas skull.

NASTJA.

Nu högg du i sten! Hon är för längesen ute... ute
och — försvunnen! Ingenstans finns hon...

SATJIN.

Alltså — totalt försvunnen...

KLESCHTSCH.

Få se vem som ska ordna det bäst för sig — Vasjka
eller Vasilissa?

NASTJA.

Vasilissa klarar sig nog! Hon är slipad, hon! Men
Vasjka skickas till gruvorna...

SATJIN.

För dråp under slagsmål blir det bara fängelse...

NASTJA.

Skada... gruvorna vore bättre. Till gruvorna skulle
ni... allesammans... sopas ihop i en enda hög... och
vräkas ned i en avskrädesgrop!

SATJIN
förvånat.

Vad går åt dig? Är du vriden?

BARONEN.

Den fräckheten ska hon få på huden för!

NASTJA.

Försök! Rör mig bara!

BARONEN.

Ja, det ska jag!

SATJIN.

Låt bli! Rör henne inte... såra ingen människa! Jag
får inte den där gubben ur mina tankar!

Gapskrattar.

Såra ingen människa! Mem om jag en gång blivit sårad
— och det för hela mitt liv — hur ska jag då bete mig?
Förlåta? Aldrig i livet!

BARONEN
till Nastja.

Du borde begripa, att du inte är min jämlike! Du ditt
luder!

NASTJA.

Ack du, din stackare! Du — du lever ju på mig, som
masken på äpplet!

Samfällt skratt från männen.

KLESCHTSCH.

Din gås! Just ett skönt äpple!

BARONEN.

Det är omöjligt... att bli förargad på en sån idiot...

NASTJA.

Ni skrattar? Men ni har nog inte roligt!

AKTÖREN
dystert.

Ge dem, du!

NASTJA.

Om jag bara kunde! Jag skulle ge er alla...

Tar en kopp från bordet och kastar den i golvet,
så där!...

TATAREN.

Varför slå sönder kärl? Ä-ä... din träkloss!

BARONEN
stiger upp.

Nej, nu ska jag genast... lära henne folkvett!

NASTJA
springer undan.

Måtte fan ta er...

SATJIN
efter henne.

Håll upp! Det är nog! Vem tror du, att du skrämmer?
Vad vill du egentligen?

NASTJA.

Fähundar! Måtte ni storkna! Fähundar!

AKTÖREN
dystert.

Amen!

TATAREN.

U-u! Elakt folk — rysk kvinna! Fräck!... Vild!
Tatarskan — inte så! Tatarskan vet lagen!

KLESCHTSCH.

En örfil borde hon få!

BARONEN.

Ett sånt as!

KLESCHTSCH
provar dragspelet.

Klart! Men ägarn är ute och borta!... Visst ute och
suddar igen...

SATJIN.

Nu ska du dricka!

KLESCHTSCH.

Tack! Fast — det är visst sängdags.

SATJIN.

Börjar du vänja dig vid oss?

KLESCHTSCH
dricker ur, går därpå till sin brits i vrån.

Det reder sig... Överallt finns det ju människor...
I början så märker man det inte... sen, när man ser
närmare efter, så visar det sig, att alla är människor...
Nog ordnar det sig!

Tataren breder ut något på britsen, faller på knä och ber.

BARONEN
visar Satjin på Tataren.

Titta!

SATJIN.

Låt honom vara! Det är en bra pojke... stör honom
inte!

Skrattar högt.

I dag är jag god... fan vete varför!

BARONEN.

Du är alltid god och förståndig... när du super...

SATJIN.

När jag är full... tycker jag om allt. N-ja... Han
ber? Det är utmärkt! Människan kan tro eller inte tro...
det är hennes ensak! Människan är fri... hon betalar
själv för allt: för tro, för otro, för kärlek, för vett.
Människan betalar själv för allt, och därför är hon fri!
Människan — hon är sanningen! Vad är människan? Det är
inte du, inte jag, inte de... nej! Det är du, jag, de, Luka,
Napoleon, Muhammed... alla tillsammans!

Ritar med fingret i luften en människofigur.

Förstår du? Det är ofantligt! Och däri är all början och
allt slut... Allt är i människan, allt är för människan!
Bara människan finns till, allt det övriga är verk av
hennes händer och hjärna! Män-niskan! Det är storartat! Det
klingar... stolt! Män-niskan! Man bör akta människan!
Inte hysa medlidande... inte förnedra henne genom
medlidande... akta henne bör man! Skål för människan,
Baron!

Stiger upp.

Det är skönt — att känna sig som människa! Jag är en
straffånge, en mördare, en falskspelare. — Nåja! När
jag går på gatan, ser folk på mig som på en bandit, och
viker undan och vänder sig om efter mig... och ofta säger
de till mig: "Slusk! Rackare! Arbeta!" — Arbeta!
Varför? För att bli mätt!

Skrattar.

Jag har alltid föraktat folk, som gör sig bekymmer för
att bli mätta. Inte kommer det an på det, Baron! Inte är
det huvudsaken! Människan står högre! Människan är
för mer än en mätt mage!

BARONEN
skakar på huvudet.

Du... filosoferar... Det är bra — det värmer visst
hjärtat. Jag har inte sinne för det... jag kan inte!

Ser sig omkring, därpå tyst, försiktigt.

Jag är ofta rädd, bror... Förstår du? Jag blir feg —
för... vad kommer sen?

SATJIN
går av och an.

Skräp! Vem har människan att vara rädd för?

BARONEN.

Ser du... så långt jag kan minnas tillbaka... har
det legat liksom en dimma över hjärnan på mig... Aldrig
har jag riktigt förstått något. Det... är så genant...
men det förefaller mig som hade jag hela mitt liv bara
klätt om mig... Men varför? Det har jag ingen aning
om! Jag kom i skola... bar adelsinstitutets uniform...
men, vad lärde jag? Minns inte! — Jag gifte mig...
klädde mig i frack, sedan i nattrock... fick mig ett hår
av hin till hustru — varför? Ingen aning... Jag levde
upp allt vad jag hade — gick klädd i någon sorts grå
jackett och glansiga byxor... men hur blev jag
egentligen ruinerad? Det har jag inte ett begrepp om... Jag
tjänade vid uppbördsverket — uniform, mössa med
kokard... försnillade kronomedel... kläddes i fångdräkt
— sen... tog jag på mig det här. — Och allt som i en
dröm — va? Det är löjligt...

SATJIN.

Inte så värst... Snarare — dumt...

BARONEN.

Ja... också jag tycker det är dumt. Men... för
någonting har väl jag blivit född — jag också — va?

SATJIN
ler.

Antagligen. — Människan föds för något bättre!

Nickar med huvudet.

Stämmer... Det är ypperligt!

BARONEN.

Denna Nastjka! Sprang sin väg — vart? Jag går och
ser efter var hon är. I alla fall... är hon...

Går.

Paus.

AKTÖREN.

Tatar!

Paus.

Furste!

Tataren vänder på huvudet.

AKTÖREN.

Bed... för mig...

TATAREN.

Va?

AKTÖREN
lägre.

Bed... för mig?

TATAREN
efter en kort paus.

Bed själv!...

AKTÖREN
hoppar plötsligt ner från ugnen, går fram till bordet, häller med
darrande hand i ett glas brännvin, tömmer det och nästan rusar
ut i farstun.

TATAREN.

Han gick!

SATJIN.

Hallå du, sigamber! Vart ska du?

Visslar. — In: Medvedjeff, i vadderad fruntimmerskofta, och
Bubnoff, båda äro druckna, men ej starkt. I Bubnoffs ena hand ett
knippe kringlor, i den andra några rökta fiskar, under armen
en butelj brännvin, i rockfickan en till.

MEDVEDJEFF.

Kamelen är... ett slags åsna! Men utan öron?

BUBNOFF.

Håll mun! Du är själv ett slags åsna.

MEDVEDJEFF.

Öron har kamelen alls inga... den hör med
näsborrarna...

BUBNOFF
till Satjin.

Kära vän! Jag har sökt dig på alla syltor och krogar!
Ta flaskan, jag har händerna fulla!

SATJIN.

Lägg du kringlorna på bordet, så blir ena handen
fri...

BUBNOFF.

Stämmer!

Till Medvedjeff.

Ack, du byling, hör på den! Va? Ett sånt slughuvud!

MEDVEDJEFF.

Alla skojare är sluga... det vet jag! Utan slughet
är de omöjliga. En bra människa är alltid bra, om hon
också är dum, men en dålig bör nödvändigt vara slug.
— Men beträffande kamelen har du orätt... den är ett
riddjur... den har inga horn... och inga tänder!

BUBNOFF.

Var är alla? Varför finns här ingen? Hallå, kryp
fram!... Jag bjuder! Vem är i vrån!

SATJIN.

Har du snart supit dig pank, din fågelskrämma?

BUBNOFF.

Mycket snart! Den här gången var min samlade
förmögenhet mera blygsam... Kräva! Var är Krävan?

KLESCHTSCH
kommer fram till bordet.

Han är inte här!

BUBNOFF.

U-u-rrr! Brrju, brlju, brlju! Påfågel! Inte skälla och
inte morra! Sup och fläng — men näsan ej häng! Jag
bjuder alla! Jag tycker om att bjuda, min bror! Om jag
vore rik... skulle jag... sätta upp en gratiskrog! Vid
Gud! Med musik och sångkör... stig in bara, sup och
ät och hör på musiken... och vederkvick själen!
Fattiglapp, fattiglapp... stig på, här är min gratiskrog!
Satjin! Jag vill... ge dig... Ta hälften av hela mitt
kapital!... Där har du!

SATJIN.

Ge mig genast alltsammans!

BUBNOFF.

Hela kapitalet! Genast? Nå! Där — en rubel... en
till... en tjugukopek... femmorna... småkrafset...
allt!

SATJIN.

Bra! hos mig är det säkrare. Jag kommer att vinna med
dem...

MEDVEDJEFF.

Jag är vittne... pengar har deponerats... en summa,
stor?

BUBNOFF.

Du? Du är en kamel... Vi behöver inga vittnen...

ALJOSCHKA
in barfota.

Bröder! Jag är våt om fötterna!

BUBNOFF.

Kom och vät strupen... och därmed jämnt! Du är
en trevlig karl... du sjunger och spelar... och det är
mycket bra! Men supa borde du inte! Det är skadligt,
min bror; allt superi är skadligt!

ALJOSCHKA.

Det syns på dig! Du är ju inte människa, förrän du
fått sprit i dig... Kleschtsch! Har du reparerat
dragspelet?

Sjunger, dansande till sången.

<poem>Fager är jag under
mina ögonbryn.
Därför kallar gudmor också
mig sitt sockergryn.</poem>

Jag är frusen, bröder! Det är kallt!

MEDVEDJEFF.

Mm... och om man får fråga: vem är gudmor då?

BUBNOFF.

Dra du... ! Bäste bror, du är inte byling mera...
det är slut med det! Varken byling eller farbror!

ALJOSCHKA.

Utan helt sonika — tantens man!

BUBNOFF.

Din ena brorsdotter är inburad, och den andra ligger
för döden...

MEDVEDJEFF
stolt.

Det är lögn! Hon ligger inte för döden: hon är
spårlöst försvunnen!

Satjin gapskrattar.

BUBNOFF.

Det gör detsamma, bror — en människa utan
brorsbarn är ingen farbror!

ALJOSCHKA.

Ers Exellens! Avskedade positivbocktrumslagare!

<poem>Gudmor min har kovan,
min åt skogen for.
Men i stället är jag alltid
nyter och toujours.</poem>

Det är kallt!

Krävan kommer in; senare — ända till aktslutet — några figurer,
män och kvinnor. De kläda av sig, sträcka ut sig på britsarna
och mumla.

KRUMMA KRÄVAN.

Bubnoff! Varför sprang du din väg?

BUBNOFF.

Kom hit! Sätt dig, så ska vi sjunga, bror! Min
favoritvisa... va?

TATAREN.

Det är natt, man ska sova! Visor ska man sjunga på
dagen.

SATJIN.

Ä strunt, furste! Kom hit du!

TATAREN.

Vasa — "strunt?" Det blir buller... När man sjunger
visor, brukar det bullra.

BUBNOFF
går fram till honom.

Furste! Hur är det med handen? Är den avskuren?

TATAREN.

Avskuren? Hur så? Vi ska allt vänta... Kanske
behöver den inte skäras av. Handen är inte av järn, att
skära av är så lätt gjort!

KRUMMA KRÄVAN.

Det är en ruskig historia, Hassan lille! Utan händer
duger du inget till! Såna som vi taxeras efter händer
och rygg... Utan händer är man ingen människa...
Du är inte värd en pris snus en gång! Kom och ta dig en
sup! Och krusa inte!

KVASCHNJA
kommer in.

Ack, ni mina kära barn! Ett sånt väder! Köld och
rusk... Är min söta byling här? Byling!

MEDVEDJEFF.

Här är jag!

KVASCHNJA.

Omigen stryker du omkring i min kofta? Och så...
ser det ut som om... du hade fått dig en liten jamare,
va? Va ska det betyda?

MEDVEDJEFF.

I anledning av Bubnoffs... namnsdag... och
kölden... och rusket...

KVASCHNJA.

Jag ska lära dig... rusket! Hoppa inte över
skacklarna... Gå och lägg dig!

MEDVEDJEFF
går till köket.

Lägga mig? Det kan jag nog... det vill jag... det är
tid att krypa till kojs!

SATJIN.

Varför är du så hemskt sträng mot honom?

KVASCHNJA.

Det går inte annars, kära vän! En karl som han ska
hållas på mattan. Jag tog honom att leva med, för jag
tänkte jag skulle ha nytta av honom... han är ju en
militärperson, och ni bråkigt folk... Och mitt göra är
ju fruntimmersgöra. Men så började han supa! Det var
som beställt!

SATJIN.

Du har valt din assistent illa.

KVASCHNJA.

Nej, ganska bra... Du vill ju inte leva med mig...
en sån gosse är du! Och skulle du också börja leva med
mig — så varade det inte mer än en vecka, förrän du
spelat bort mig med hull och hår!

SATJIN
skrattar.

Stämmer! Det skulle jag göra.

KVASCHNJA.

Ser du det! — Aljoschka!

ALJOSCHKA.

Här är jag! Hallå!

KVASCHNJA.

Vad är det du går omkring och pladdrar om mig?

ALJOSCHKA.

Jag? Allt — bara sanning! Allt... på heder och
samvete! Se, det är en kvinna, det, brukar jag säga. En
ovanlig kvinna! Kött, fläsk och ben... tio pud; men
hjärna — inte ett uns!

KVASCHNJA.

Nå, där ljög du! Hjärna har jag — och det så den
räcker till... Nej, men varför berättar du, att jag slår
min lilla byling...

ALJOSCHKA.

Jag trodde du slog honom, när du drog honom i
håret...

KVASCHNJA
skrattande.

Dumhuvud! Du ska låtsa som om du ingenting visste!
Sin smutsiga byk ska man tvätta hemma... Och så är
det förolämpande för honom... Efter ditt sladder har
han börjat dricka!

ALJOSCHKA.

Nå, då måste det vara sant, som man säger, att också
tuppen dricker!

Satjin, Kleschtsch skratta.

KVASCHNJA.

U — din spefågel! Vad är du egentligen för en karl,
Aljoschka?

ALJOSCHKA.

Prima karl! I alla avseenden! Vart än mitt öga blickar
— ditåt mig hjärtat skickar!

BUBNOFF
vid tatarens brits.

Kom! Vi låter dig i alla fall inte sova! Vi ska
sjunga... hela natten... Kräva!

KRUMMA KRÄVAN.

Sjunga? Varför inte...

ALJOSCHKA.

Och jag ackompanjerar!

SATJIN.

Låt höra!

TATAREN
småleende.

Nå, satans Bubna där... hämta vin! Dricka ska vi,
och festa ska vi, kommer döden — ska vi dö!

BUBNOFF.

Slå i åt honom, Satjin! Kräva, sätt dig! Ähh, bröder!
Så lite människan ändå behöver! Jag, till exempel —
jag har druckit lite — och är glad! Kräva! Stäm upp!...
Min favoritvisa! Jag vill sjunga... och gråta!

KRUMMA KRÄVAN
stämmer upp.

<poem>Solen brinner
Och fö-örsvin-ner...</poem>

BUBNOFF
faller in.

Jämt min cell är mörk ändå-å!

Dörren öppnas häftigt.

BARONEN
står på tröskeln, skriker.

Hallå! Kom... kom hit! På gården... där... har
Aktören... hängt sig!

Tystnad. Alla stirra på Baronen. Bakom honom synes Nastja,
hon går långsamt, med vitt uppspärrade ögon till bordet.

SATJIN
sakta.

Ähh! Nu fördärvade han visan för oss... den idioten!

RIDÅ.
</chapter>



<chapter name="Annons">
<h2>MAXIM GORKIS BÄSTA VERK</h2>

<b>Minnesupplaga redigerad och försedd med inledningar av
<sp>JOHANNES EDFELT</sp>.</b>

Maxim Gorki, som avled sextioåttaårig den 18 juni 1936, var
den siste av "de stora ryssarna", denna oförlikneliga rad av
mästerliga berättare och psykologer, som Ryssland frambragt sedan mitten
av förra århundradet. Hans namn nämnes vid sidan av Dostojevskis
och Tolstoys, men i motsats till dessa fick han uppleva och tolka
den världshistoriska omvälvning, som det ryska väldet genomgått.

Maxim Gorkis liv var säkerligen ett av de brokigaste och
händelserikaste som någon författare haft. Hans barndom och ungdom,
som han skildrat i sina självbiografiska mästerverk, voro fyllda
av umbäranden och olyckor men också av äventyr och upplevelser.
Ingen modern författare, det skulle i så fall vara Jack London, har
i sitt eget liv haft ett så rikt stoff att ösa ur. Han prövade på
otaliga yrken, han genomkorsade som vagabond Ryssland kors
och tvärs. När han började som författare var det också med
novellistiska skildringar av proletärer och luffare. De nya motiven och
det strålande berättarhumöret gjorde dessa noveller med ens
omåttligt populära. Senare fördjupade han sina samhällsskildringar i
romaner, men allra högst nådde han i de breda skildringarna av
sitt eget liv. "Min barndom", "Ute i världen" och "Mina
universitet", bilda en av världslitteraturens två, tre verkligt stora
självbiografier.

En del av vad Gorki skrev skall kanske åldras. Men hans bästa
ting höra den evigt unga litteraturen till och komma att bestå som
hans stora landsmäns och föregångares verk bestått. I den första
svenska Gorkiupplaga, som härmed presenteras, äro medtagna
endast sådana verk, som genom den konstnärliga friskheten och
den ###liga mänskligheten vädja till varje läsare, oavsett åsikter
och samhällsklass.

Upplagan omfattar:

1. MIN BARNDOM.

2. KONOVALOF m.fl. noveller.

3. ### m. fl. noveller.

4. ###

5. ###

6.—7. FOMA GARDJEJEFF.

8. UTE I VÄRLDEN.

9. MINA UNIVERSITET.

10.—11. EN MOR.

### NATTHÄRBÄRGET.

<sp>ALBERT BONNIERS FÖRLAG</sp>
</chapter>
