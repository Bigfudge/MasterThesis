



Gustaf Lyckow

(Gustavus)

En bundt humoresker



Stockholm F. M. Ericssons förlag



———*———

EN BUNDT HUMORESKER.

———*———


EN BUNDT
HUMORESKER

AF

GUSTAF LYCKOW
(GUSTAVUS)


STOCKHOLM
F. M. ERICSSONS FÖRLAG.


STOCKHOLM 1900
H. NILSSONS BOKTRYCKERI
DÖBELNSGATAN 29.




INNEHÅLL.
——
Sid.
När Janne Fästbom var uteliggare .......................... 9
Ombytta roller ........................................................... 18
I själfmordens tidehvarf ............................................ 34
Min bruna kappa ..................................................... 39
Några råd till min son ............................................ 44
En flyttningshistoria .................................................. 49
Kronobefallningsman ................................................ 56
Snufva och skeppsbrott ............................................. 63
Människans utvärtes ................................................... 68
Magister Klings rotvälska .......................................... 72
Om några hundra år .................................................. 77
Mor Annika och Jan Anders .................................... 84
Pastor Wattmans julklapp ....................................... 92
Min gamle vän ......................................................... 101
Faster Ullas kokbok ................................................ 106
Gymnasistens friareannons .......................................... 110
Anna-Lisa .................................................................. 116
Något om människans klädsel ................................... 120
På examensdagen ................................................... 124
Herrskapet Klandermann ...................................... 129
Små stora ord ............................................................ 135
»Ante» eller den bakvända frispråkigheten ............ 139
En historia om en historia ....................................... 144
Tio minuter .............................................................. 150
På Mikaels dag ..................................................... 157

——————




Ett slags förord.


När stundom sorgens ok slets från min nacke,
Jag diktade en skämtbit, lagom lång.
Af en och en i sender blef en packe,
Så att till sist portföljen blef för trång.
Och här, mitt värda herrskap, har Ni packen,
Som nu till en broschyr har blifvit gjord.
Om Ni vill läsa den, skall Ni ha tacken,
Men låt mig först få säga några ord!

Jag söker ej gå uppför ärans backe
Och vinna lager blott med raljeri,
Ty annat finns ej i min lilla packe,
Som blir belönad för hvart »hi, hi, hi»!
Men kan Ni ej i luntan finna nöje,
Och kan Ni icke skratta utan spe,
Den har åtminstone fått något löje
Och alltså ändå tvingat Er att le.



Bland dessa bitar, då Ni dem begrunda,
Jag nästan anar, Ni funderar ut,
Att mången kunnat börja annorlunda,
Att mången bort få mera logiskt slut.
Vi kunna stöpa allt, hur vi behaga.
Vi diktare, som dikta utan fjäsk.
Om ungdomsfröjd kan bli en dyster saga.
Och om en tår kan bli en humoresk.

Och Er, herr recensent, helt djärft jag beder:
Om Ni blott klandra kan, var god och tig!
Ty vet Ni hvad? Jo, högt jag aktar Eder,
Och derför torde Ni ock »akta» mig.
Jag har ej bundten sändt kring land och riken
För att helt skoningslöst blott bli ett mål
För Edra anfall med den hvassa piken,
För Eder fina pennas hårda stål.

Och flyg nu ut, min bundt, i världen vida!
Må alla orter bli din resas mål!
Båd' Småland, England, Halland och Florida,
Båd' Kråkemåla och Sebastopol.
Lägg dig hos bönderna på gästrumsbordet,
Om ej du får se herremans salong.
— — — — — — — — — — — — — — — 
Jaha, mitt herrskap, det var sista ordet
I detta förords anspråkslösa sång.

Stockholm i Maj 1900.

Eder ödmjuke tjänare
Gustavus.





När Janne Fästbom var uteliggare.

Janne Fästbom var en ljus, eldfängd gosse, ty han
var son till en säkerhetständsticksfabriksarbetare. Han
bebodde ett rum vid Norrmalmstorg och ett vid
Strandvägen, och det senare var Thyra Tromans hjärta.

Thyra Troman var en liten söt cigarrfröken, som
bebodde ett rum hos sin mamma vid Strandvägen och
ett vid Norrmalmstorg, och det senare var Janne
Fästboms hjärta. —

Hur han hade lärt känna henne?

Ack, då man går ensam en lifvad Bellmansdag ute
i Friesens park och har halfva sitt månadsgage i fickan
samt heter Janne Fästbom, då är man väl bra korkad,
om man icke vid ett oförmodadt sammanträffande med
ett enstaka gående fruntimmer så älskligt som Thyra
Troman lyfter på sin hatt och spörjer:

— Ursäkta, men är icke detta fröken Andersson?

— Misstag, min herre.


— Förlåt mig, men jag är litet närsynt. Ä' dä'
inte vackert väder i dag?

— Kan inte herrn se det heller?

— Hm ... Ä' dä' inte tråkigt att gå ensam?

— Ja, hvad tycker ni själf? För mig går det
väl an.

Janne, som synbarligen hade mycket svårt för att
inleda något samtal, blef, eldfängd som han var,
redan från första stunden helt betagen i den sköna
obekanta. Också var Thyra Troman ett mycket rart
feminint exemplar. Man tänke sig ett hår svart som en
Andalusiens natt, en panna hög och klar som en
julihimmel och ett par kindgropar, där kärlekens amoriner
ständigt voro bofasta; man tänke sig endast detta, och
man kan gissa sig till resten.

Janne själf var ganska skaplig till sin skapelse.
Han var lång som en hotellräkning och bred öfver
axlarna som en kommod. Han hade 1,200 kr. i lön som
förste expeditör hos firman Kryddlund & C:o, men han
var icke blott en bodjanne, utan äfven en trilljanne, som
nu på Bellmansdagen trillat ut till det idylliska
Bellmansro för att i sällskap med några likasinnade
tillbedja den välsignade eller, om man så vill, förbannade
Bacchus. Det var kanske för att han var till
ytterlighet närsynt, som han tittade något djupare i glaset än
de flesta andra. Eftersom kamraterna ännu icke
anländt, företog han en promenad i parken, där han, som
sagdt, träffade den vackra Thyra Troman, i hvilkens
garn han så hastigt blef fångad. Hon å sin sida
tycktes också rätt godt sympatisera med den lika ståtlige
som artige Janne, hvilken, då han fick höra, att hon
inväntade ett par fruntimmersbekanta, artigt frågade,
om damerna möjligen kunde hafva något emot att i
hans och hans gelikars sällskap intaga en enkel supé
på Bellmansro, något som fröken efter några om och
men mycket väl trodde gå för sig, så mycket hellre
som alla tre voro utan kavaljerer.

— Dä' varr brrra, skorrade Janne, som var
sydsvensk; »förrutan kvinnorr kan man ingenting utförra»,
citerade han och tyckte sig redan i andanom hafva gjort
ett godt kap.

Vid 9-tiden sutto tre glada damer och tre glada
herrar vid ett väl dukadt bord i en grönskande berså,
där samtalet icke alls rörde sig om katekesens
definition på fråsseri och dryckenskap, utan om långt
vigtigare saker. Under den angenäma sammanvaron
tillknöts ytterligare det osynliga bandet mellan Janne och
Thyra, som visserligen tyckte, att han var »bra lite för
mat», ty han bara snapsade, och nästan för hvar tugga
Thyra sväljde ned utbragte han en skål för kvinnan i
norden och den ofvannämnde potentaten Bacchus. Men
var Janne närsynt, så var däremot fröken Thyra
alldeles blind för alla de fel, han begick mot etiketten.
Också var skiljsmessan efter supén den allra
innerligaste, och de öfverenskommo till och med att
korrespondera med hvarandra.

Emellertid blef Janne längre fram på aftonen så
»pirum», att han fann sig föranlåten att obemärkt för
det öfriga sällskapet »drypa af» och begifva sig ett godt
stycke in i skogen för att rasta en stund. Mellan två
fällda trädstammar dukade han till sist under för en
bacchanalisk sömns obetvingliga makt.


I denna skog, der Janne nu nästan helt
medvetslöst lade sig, husera vid denna tiden på året en massa
uteliggare, som hafva till yrke att öfverfalla och råna
sin nästa.

Vid 1-tiden på natten kunde en uppmärksamt
lyssnande vandrare åhöra följande samtal, som
frammumlades bakom ett par trädstammar:

— Nä, kika på snobben, du, som har knytit sig
där. Den ska vi länsa.

— Se på kvantingen, han har guldkedja.

— Ja, den ska' vi lätt »strala».

— Å' så'na bussiga pantalonger se'n!

— Ja, å' titta en så'n stor, kilig brosch det sitter
i halsverket.

— Ja, dä' va' en stöddi ordning.

— Ska' vi »gara minkan» först?

— Men om han vaknar?

— Ja, ä' dä' inte dä ja' allti' har sagt, att få vett
i din skalle ä' lika omöjligt som att borra hål i
Tyskbagarbergen med en kokt morot, å fö'rexten, muckar
han, så hjärta i min talg dammar ja' inte till honom
mä' den här påken, så skjortan ska' bli tom på honom.

— Men om han är beväpnad?

— Håll babblan på dej, sågbock, hvem tror du
springer för en så'n der basse! Sno dej bara och rör
på pinnarna, ditt ohängda busfrö!

Efter denna öfverläggning började de båda sällarne
sätta sin plan i verket. Kedjan och uret voro lätta att
knycka. Byxorna gingo mycket lätt af, tack vare
Jannes princip att aldrig begagna hängslen, och dessutom
hade de redan förut åkt ned ett godt stycke på benen.

Efter slutadt dåd löpte de längre in i skogen med
sitt byte.

Där Janne nu låg i bara kalsonger och med en grå
storm hängande på ena örat, företedde han något midt
emellan dårhushjon och cirkuspajas. Det måtte varit
ett riktigt generalrus, som kunde hålla honom sofvande
under hela tiden den brottsliga operationen pågick.

Icke förrän vid 6-tiden på morgonen rörde han på
sig och mumlade yrvaken, pinad af de gräsligaste
kopparslagare:

— Hm! — Hur kom jag hem i går? Det var
fasligt hvad det drar kallt! Jag måtte visst ha glömt
stänga fönstren, innan jag la' mej...

— Nej titta, utbrast han, liksom i fjärran
varseblifvande de omkringstående träden, titta så'na stora
krukväxter di ha radat upp! Dä' måtte väl aldrig vara
min namnsdag heller?

— Men hvad sjutton! — fortfor han med stegrad
förvåning, och under det han krafsade med händerna i
gräset, sannerligen tror jag icke jag fått tallkottar på lakanet.

Han nöp sig ett par tag i skinnet för att
undersöka, om han var vaken eller drömde. Ändtligen
förmådde han krafla sig upp och fick till sin bestörtning
se, att han befann sig midt i skogen.

— Var jag så dödfull i går? sporde han sig själf.

Ja, om man skall säga sanningen, var han nästan
lika omtöcknad i hjärnan i dag som under gårdagen,
och det var till en början endast med möda han kunde
stå på benen.

— Hvad skall min principal säga, om han får veta
det här? Och min förtjusande lilla Thyra se'n?


Kommen ut på en gångstig, undrade han hvart
hans velociped tagit vägen.

Om en stund stöter han emot en poliskonstapel,
som icke visste skillnaden emellan en dåre och en
hederlig handelsexpedit, hvarför han fattade honom i
kragen i akt och mening att föra honom till
polisvaktkontoret. Men Janne Fästbom var en stark karl, när det
gälde, och trots kopparslagarne lyckades han slita sig
lös från griphummern och gnodde allt hvad kalsonger
och skor höllo som en riktig kapplöpningshäst öfver
Djurgårdsslätten bort till Strandvägen, der han kilade
in i en liten cigarrbutik för att köpa en cigarr. Men,
mirabile dictu! Der stod ju bakom disken lifslefvande
framför honom hans angenäma sällskap från gårdagen,
den älskliga fröken Thyra.

— Go' morrrgon! hälsade Janne, gurglande sig med
så många r som möjligt. Ä' fröken redan uppe?

— Ja, och herr Fästbom också, ser jag. Hvart
gäller färden?

— Åh, jag ä' bara ute och motionerar lite.

— Tack för i går! Vi hade rätt roligt, yttrade
Thyra, som icke observerade den underliga habit, i
hvilken hennes nyvunne tillbedjare befann sig. Denna
doldes nämligen af disken.

— Skulle vi icke kunna göra en liten promenad
tillsammans på morgonkvisten? sporde Janne, som
alltjämt stod hängande öfver disken och låtsades läsa
förlofningsannonserna i Dagens Nyheter.

— Jag vet inte, om det går an. Jag skall fråga
min mamma först.

Inkommen till mamma, hviskade hon:

— Vet du, mamma, den artige och frikostige herr
Fästbom, som friade till mig i går, efter hvad jag
berättat dig, befinner sig i boden och vill, att han och jag
ska' ta en promenad tillsammans. Får jag det, och får
jag be honom stiga in?

— Du får begge delarna, mitt barn, men låt mig
för all del först ta' på mig sidenklädningen; man måste
visa sig någorlunda värdig.

Sedan Thyra hjälpt mamma, bad hon herr Fästbom
vara god och stiga in och sprang derpå en trappa upp
för att göra behörig toalett.

— Tackar så mycket, svarade Janne bugande och
klef ljudlöst in till mamma.

Men döm om hennes bestörtning, då hon under
Jannes försök att hänga upp sin gråa storm på en vid
dörren befintlig krok, observerade en stor, blå tupp, ett
Norrköpingskt linnefabriksmärke på baksidan af herr
Fästboms lätta benklädnad.

— Mitt namn ä' Fästbom, presenterade sig högtidligt
den inkomne, förste man hos firman Kryddlund & C:o.
Detta, förstår jag, är mamma till den älskliga fröken
Thyra, hvars bekantskap jag hade nöjet få göra i går
afton, och för hvilken, tillåt mig säga det först som
sist, jag har fattat ett tycke, som ...

Längre hann han icke att förklara sig, ty mamma,
som var nära att få dåndimpen, som man säger,
skyndade ut på gatan för att tillkalla polis. Lyckligtvis
var ingen sådan tillstädes för tillfället, och under tiden
hade Thyra hunnit komma ned, fullt färdigklädd för en
promenad.

— Märkvärdigt, hvad hennes mamma är konstig!
tänkte Janne. Hon svarar mig ju inte och lämnar mig
till på köpet mol ensam. Det är kanske för att jag ser
lite vårdslös och fyllsjuk ut för tillfället.

Emellertid behagade det unga herrskapet träda ut
ur butiken, innan mamma återkommit, men utkomna,
gaf Thyra till ett rop af förskräckelse vid åsynen af
Fästboms oförklarliga klädsel.

— Men hvad i all världen menar ni? sporde hon
med hopknäppta händer, lyftade mot höjden.

Menar? Vi ska ju ut och promenera, vet jag,
svarade Janne med den lugnaste ton i verlden.

— Och i den dräkten? Nej, du min skapare ...

— Dräkten?

Ändtligen fick Janne ögonen så öppna, att han var
nära att skämmas dem ur sig, och med ett
förtviflans uttryck måladt i sitt ansikte rusade han som en
galning därifrån gatan framåt, och då han vid ett
gathörn varseblef ett par blåa byxor, som inneslöto en
poliskonstapels ben, i sällskap med en svart, frasande
sidenklädning med fru Troman i, så beskref han under
getsprång en lång halfcirkel åt kajen till.

Nyfikna hade naturligtvis samlats, och Janne
önskade ingenting högre, än att han vid detta tillfälle egt
en sköldpaddas natur, så att han kunnat draga in hela
kroppen i rocken och oigenkänd rulla sig hem i den.
På Norrmalmstorg stodo människorna dubbelvikna af
skratt, och till råga på olyckan varseblef honom hans
egen principal, som omöjligen kunde tro sina glasögon,
då han fick se sin förste bokhållare, den alltid så
städade Janne Fästbom, företaga ett så tragikomiskt
gatlopp på morgonkvisten.


Då Janne ändtligen kommit in på sitt rum, var
det naturligtvis hans första göra att dra ett par byxor
på sig och för principalen söka redogöra för det
missöde, som drabbat honom. Ruset hade nu totalt hunnit
dunsta bort, och han anade, huru allt kunde ha gått till,
hvarför han nöjaktigt kunde förklara saken.

Och då herrskapet Troman några dagar därefter i
en tidningsnotis med rubriken »Rånad» fick den fatala
händelsen förklarad, fann Janne en sådan nåd inför
både mamma Tromans och hennes dotters ögon, att det
icke dröjde länge, förrän förlofning eklaterades mellan
honom och Thyra, en förlofning, som dock aldrig
kunnat gå af stapeln, om icke Janne efter denna
tilldragelse lofvat sin blifvande brud att svärja alkoholen en
evig fiendskap.

Ja, han har blifvit så absolut nykter, att då någon
häromdagen inbjöd honom på en tuting i Berns,
svarade han, skakande på hufvudet, så att han höll på att
tappa framtänderna:

— Nä, tack ska' du ha! Numera dricker jag
endast vatten, och det så det växer näckrosor i magen

*




Ombytta roller
eller
Hur rättare Andersson blef informator.

Långt ned i den provins, som i Mentzers kartbok
ser ut som en grön rågåker, d. v. s. Blekinge, stod en
dag i oktober rättaren Anders Andersson och matade
tröskverket. Han hade nu tjänat där på Torpa — så
hette gården — i 6 långa år, och det var därför icke
underligt, att han längtade ut i världen för att få litet
frisk luft och omväxling. Där han nu stod i dammet
i sin bredskyggiga vadmalshatt, under hvilken dolde sig
ett groflagdt ansigte, som utvisade en ålder af omkring
25 år, samt med benen indragna i ett par höga
becksömsstöflar, företedde han en verklig drängtyp. Men
såg man honom en söndag på kyrkvallen, så kunde han
omöjligen kännas igen; så förvandlad var han. Andersson
hade nämligen en nästan till abnormitet gränsande mani att
visa sig fin, när så skulle vara, men denna öfverdrift i
klädselväg harmonierade föga med hans sätt, som
mången gång gränsade till brutalitet. Men den sämsta
egenskap han hade, trots det att han gått ett helt år som
lärling i landtbruksskola, var hans dumhet, som var ett
medfödt lyte.

Emellertid råkade Andersson en dag få fatt i en
Stockholmstidning, där han påträffade en annons af
följande lydelse:

»Rättare erhåller förmånlig anställning i Norrland
den 1 November, och torde afskrift af betyg sändas till
Dalby prestgård».

Andersson, som redan uppsagt sin tjänst, utfick sitt
betyg, och det dröjde icke många dagar efter det var
afskickadt, förr än ett svar anlände af innehåll:

»Herr A. Andersson!

Härmed antages ni till omannonserade rättareplats,
och torde ni infinna er senast till den första i nästa
månad. Kvällen före denna dag möta vi med skjuts vid
stationen; prestgården är nämligen belägen två mil från
denna, och någon vägskjuts därifrån kan ni på nära håll
icke påräkna. Högaktningsfullt» etc.

Andersson var naturligtvis glad som en spelman
och tog farväl af Torpa med ett hejdundrande kalas, som
han ställde till i drängstugan.

Nämnda prestgård var belägen i ett af Sveriges
nordligare landskap, och det dröjde därför ett par
dagar, innan Andersson anlände till slutstationen på
aftonen. Under vägen rumlade han om så pass, att
han kom dit mer än lofligt dufven, och det var med
knapp nöd han kunde släpa sig fram med
kappsäcken till en droska, som stod i närheten af perrongen,
där han sporde den bredvid stående kusken, om detta
var prestgårdsskjutsen. Då han erhöll ett jakande svar,
satte han sig upp i droskan, och så bar det i väg. Det
dröjde icke länge, förrän Andersson genom väldiga
snarkningar för kusken tillkännagaf, att han fallit i djup
sömn.

Innan vi gå vidare, måste vi omtala, att den
prestgård Ramsjö, som Andersson nu närmade sig, inväntade i
stället för en rättare en informator, som de annonserat
efter. Följaktligen hade Andersson råkat komma på orätt
skjuts. Drängen kunde väl icke tro annat, än att det var
den nye informatorn, då Andersson frågade efter
prestgårdsskjutsen, så mycket mer som Andersson var
särdeles nobelt utstyrd i klädesväg.

Den prestgård, dit Andersson egentligen bort
komma, hette ju Dalby och låg omkring halfannan mil bortom
Ramsjö. Från Dalby var nu en skjuts utskickad för
att hemta Andersson. Om en stund möta de en gammal
liggfjädersvagn, och eftersom den förmente informatorn
ännu sof, stannade kusken, då han igenkände vagnen,
och sporde drängen, som körde densamma:

— Hvart ska du ta' vägen?

— Jag skulle hämta den nye rättar'n vid stationen.

— Då får du allt sno på; tåget kom för länge
sedan, och han går antagligen och väntar. Jag har varit
och hämtat vår nye informator ... Han sofver, hviskade
han, — han var pin full, när han kom.

Vi följa nu emellertid med den sofvande Andersson,
och lämna drängen, som skulle hemta honom, men i
stället hemtade informatorn, tills vidare åt sitt öde.

En stund innan de framkommo till Ramsjö,
vaknade Andersson, nästan fullt nykter, och i ljungande traf
anlände skjutsen fram vid niotiden på aftonen.
Andersson, som nu hunnit ordna sin toalett till öfverhöfvan
approbabel, mottogs af den på trappan stående prosten,
som omfamnade honom och hälsade honom hjärtans
välkommen. Andersson sträckte på sig från topp till tå
och inträdde med högtidliga steg i prostens arbetsrum,
där han efter inbjudan makligt slog sig ned i en af
sofforna.

Prosten var en gammaldags prest af det ärevördiga
slaget, men han hade dock, trots sina goda egenskaper
i öfrigt, tvänne kroppsliga lyten, hvilka mången gång,
särskildt på ämbetsförrättningar, vållade honom stort
obehag; han var nämligen dels ganska närsynt och dels
till ytterlighet döf.

— Måtte nu bara herrn trifvas här, sade han på
sitt vanliga gemytliga sätt. — Här i gården ha vi inga
andra nöjen att bjuda på, än dem herr ... herr ... jag minns
nu inte namnet?

— Andersson, replikerade den tilltalade i hög ton.

— Andersson var det, ja; vi ha nu inga andra
nöjen här, än dem herr Andersson kan förskaffa sig själf.
Hvad är t. ex. herr Anderssons favoritnöje?

— Jag tycker mest om att plöja, svarade Andersson
och rätade upp sig i soffan.

— Var god tala litet högre, sade prosten, jag har
sedan 15 år tillbaka en mycket dålig hörsel.

Andersson upprepade sitt svar.

—  Jaså plöja. Åhja, det skall nog herr Andersson
få sitt lystmäte på, i fall det behagas. I öfvermorgon
plöja de på storträdan, och då går det an att förlusta sig.
Smågossarne kunna ju följa med och visa vägen dit.


— Hur många ä' di alla här på gården? sporde
Andersson i skrikande ton. Han mente naturligtvis
drängarne.

— Två stycken, sade prosten, som tänkte på barnen.

— Åhja, mente Andersson och knöt näfven, så många
kan jag nog hålla reda på.

— Det tycker jag om — sade prosten, då han såg,
att Andersson knöt näfven — herr Andersson må gerna
hålla efter dem ... Hur länge har herr Andersson
brukat leda dem om dagen?

— Från kl. 5 till 8, skriker Andersson.

Andersson mente från 5 på morgonen till 8 på
kvällen, under det att prosten antog, att det gälde kl.
5 till 8 på aftonen.

— Passar bra, sa' prosten, vid den tiden bruka vi
alltid supera.

— Supera? mumlade Andersson för sig själf, hvad
menar han med dä'? ... Aha, nu förstår jag. Di
begagna kvällsmatasupen här. Dä' va malle!

— Tycker herr Andersson om barn?

— Barn? Barn ha alltid varit min glädje, fast jag
själf inga har.

— Jag har alltid vinnlagt mig om, att de blifva
väl undervisade i kristendom framför allt och haf detta
i minne.

Det måtte väl prosten själf ombesörja, tänkte
Andersson, som menade gårdens drängar och pigor. — Jag
skall nog veta att hålla dem i tukt och herrans
förmaning, svarade han med dundrande stämma.

— Bra, sa' prosten. Hvilka ämnen är herrn mest
hemma uti?

— Hm, säger Andersson nästan för sig själf och
tänkande efter med pekfingret vid näsan — läran om
fårskötsel och svinavel, torrläggning af mossar och
plöjning å ängsmark, dä' hade jag högsta betyget i, och om
dä' fick jag till och med ofta vid skolan hålla föredrag.

Det sista ordet, hvilket nästan var det enda,
prosten hörde, utsades med en tordönsstämma, så att, om
han varit döf som en milstolpe, skulle han ovilkorligen
kunnat uppfatta det.

— Hm ... föredrag? Kanske herr Andersson, sade
prosten i halft skämtsam ton, ville glädja oss i morgon
med något litet tal. Min hustru och barnen äro för
tillfället borta, men de komma hem till i morgon, då vi
invänta några kära vänner till oss på en enkel supé.

— Dä' va' malle, tänkte Andersson, men en enkel
supé, dä' ä' väl bara »en liten» dä'.

— Det är endast några närmare vänner, mest
kringboende landtbrukare, som vi inbjudit, men för att herr
Andersson måtte få göra bekantskap med andra än
dylika, komma, såsom jag hoppas, åtskilliga bruksägare och
possessionater hit samt min gamle gode vän,
hofrättsrådet Aspelöf, och då skulle det så väl passa med ett litet
föredrag till gästernas uppbyggelse.

— Jag ska' göra, hvad jag kan, sade Andersson.

Nu kom en kammarjungfru och tillsade, att supén
var serverad.

— Dä' va' malle, tänkte Andersson.

Prosten tog enligt gammal häfdvunnen sed sin nye
informator under armen för att föra honom till bordet.

— Tycker han, att jag är så full, tänkte Andersson,
som, då de inträdt i matsalen, slet sig loss ur prostens
armar och yttrade helt harmsen: — Nog må prosten tro,
att jag kan gå.

Men det hörde icke prosten, som knäppte ihop
händerna och läste en lång bordsbön.

— Var så god och tag för sig, herr Andersson, sade
han. Och herr Andersson tog för sig med både knifvar,
gafflar och händer, men det såg icke prosten, ty han var,
som sagdt, till ytterlighet närsynt.

— Di talte om supen, tänkte han, men den kan jag
inte se till.

— Behagas det svamp, så finns det där borta på
bordet, sade prosten, pekande på smörgåsbordet, som
Andersson just nu höll på att »länsa».

— Svamp? mumlade Andersson, dä' hade di i
kommoderna på det förra stället. Eller kanske han menar
röksvamp, men dä' äter jag inte häller.

Prosten, som genast efter inträdet i salen hade satt
sig ned vid ett mindre bord, där han en lång stund
hållit på med en liten seg biff, gick bort till
smörgåsbordet för att förskaffa sig något nytt, men hur han
letade och torkade glasögonen, kunde han icke hitta mer
än en liten ostkant på en af assietterna. Andersson
hade ätit upp alltihop. Prosten fann sig emellertid och
tillsade en jungfru att komma in med
champignonomeletten, som strax därpå framsattes.

— Behagar herr Andersson en champignonomelett?

— Hva' för något? En fiolpolkett? Nä, nu är jag
inte hågad.

— Var så god slå sig ned här! bad värden, och
båda satte sig bredvid hvarandra. Prosten räckte
omeletten åt Andersson, som välte ned hela kakan på sin
tallrik, lemnande det tomma fatet tillbaka åt prosten.


— Det var en ovanlig aptit, tänkte denne, som
nödgades tåligt sitta och vänta, tills Andersson slukat hela
omeletten.

— Dä' där va' godt, skrek Andersson, då han slutat.

— Det gläder mig af hjärtat, att herr Andersson
håller till godo med det lilla vi ha att bjuda på, och nu
ha vi inte mer, slutade prosten, som fruktade för att
prostinnan vid sin återkomst skulle finna skafferiet tomt.

— Behagar kanske herr Andersson något mera?

— Nä' tack, jag är nu nästan mätt, men finns dä'
mer »fiolpolkett», så ...

Prosten uppfattade hans ord såsom en tacksam
vägran och reste sig från bordet, hvarvid Andersson
medföljde. Prosten knäppte ihop händerna, läggande dem
framför bröstet, hvaremot Andersson stoppade sina i
byxfickorna och framstötte ett ljud, som närmast
liknade en ankas snarpande.

— Tack för maten, prosten, sade han och bockade
sig i rät vinkel.

— Jag får nu säga godnatt, yttrade prosten; pigan
kommer snart och visar herr Andersson upp på sitt rum.

Prosten gick, och en jungfru kom och bad, artigt
nigande, Andersson följa med en trappa upp.

— Här är rummet, där herrn ska' bo, sade
jungfrun, i det hon öppnade dörren och på samma gång
hälsade ett ödmjukt godnatt.

Andersson blängde rundtomkring sig och mumlade:

— Det var hyfvens till drängkammare, det här ...
åtta taflor på väggarna ... å' Mårten Luther ... ljus å'
vatten på bordet ... ja, min själ, det finns kommod
också ... stoppade stolar ... å' rullgardiner ... Det här
var annat än i drängkammar'n på Torpa. Nu har jag,
lif och knif i min lilla låda, fått tag i en kilig plats.

Andersson sof ända till klockan tolf följande dag,
som var en söndag. Han var så ovanligt tyst och
artig i dag; det var långt ifrån den vanliga brutaliteten,
och när kammarjungfrun vid middagstiden kom upp för
att tillsäga, att bordet var dukadt, betackade han sig
helt vänligt, ty han var sjuk; han led nämligen, inom
paranthes sagdt, af kopparslagare. Det hjälpte icke ens
att prosten infann sig och sökte få honom ned för att
åtminstone få presentera honom för prostinnan och de
öfriga i familjen. Andersson önskade hälst gå ut ett
slag och se på ägorna. Om en stund smög han sig
också ut och dref omkring i skog och mark ända till
skymningen.

Då han återkom var hela prestgården full af folk;
nästan hela socknens nobless var där församlad, inbjuden
af prosten, hufvudsakligen för att göra den nye
informatorns bekantskap.

Andersson blef presenterad för allesamman af
prosten, och detta gick tämligen bra, ehuru en och annan
fann hans sätt något hvad man kallar drumligt, och
särskildt föll hans säregna bugning det nobla sällskapet
föga i smaken. Flickorna fnittrade sinsemellan och
sporde hvarandra, om den nye bekantingen kunde vara
den nye informatorn, som de visste skulle anlända till
gården, och då man gick till prosten, fick man veta,
att det verkligen var så.

Andersson, som kände sig generad af allas
mönstrande blickar, smög sig upp på sitt rum för att ensam
hålla sällskap med sina kopparslagare.


— Kors, om jag hade ett par stora supar, tänkte
han, — jag är så sjuk, så jag knappt kan glo.

Han öppnade sin kappsäck och verkligen — där
låg en hel literflaska alldeles full med bränvin. Att han
inte hade sett efter det förut! Han slog upp ett halft
dricksglas, som han tömde i botten, därpå slog han upp
ett till för att skölja ned det förra, och om en stund
slog han upp åter ett, som han tillsvidare lät kvarstå på
brickan.

Andersson började bli lifvad, han dansade och
trallade, han kände sig som en riktig patron i det der lilla
stiliga rummet. Slutligen kastade han sig baklänges
på sängen.

Medan han så ligger, inträder prosten, hvilken, då
han får se Andersson liggande, spörjer, om han är
mycket sjuk.

— Det värsta har gått öfver, sa' Andersson, som nu
reste sig upp.

Prosten bad honom följa med sig ned till supén.

— Tack, jag ska' bara borsta opp mig litet, sade
han, vände ryggen åt prosten och gick bort till spegeln.

Under tiden fattar prosten tag i vattenkaraffinen
för att dricka, men varseblir icke, att det glas han
häller i redan är nästan till hälften fyldt af bränvin.

I ett nu vänder sig Andersson om vid ett otäckt
harklande af prosten, som står lutad öfver spottlådan
med ena handen för pannan.

— Hva' ä' dä'? spörjer Andersson.

— Uff, uff ... u ... u ... uff ... jag kvä ... h .. fs.
Hjä ... h ... lp mig!

Andersson rusade efter handfatet och började badda
prostens kala hjässa med det iskalla vattnet samt döper
formligen prosten, som ändtligen hemtar sig och
spörjer med häpnad, hvad pigan slagit i karraffinen. Men
sedan han först luktat i denna och därpå i glaset, fann
han, att det senare, som nu var mer än halftömdt,
innehöll bränvin. Han sade emellertid ingenting, men
undrade storligen för sig själf, om Andersson »skåpsöp».

Andersson och presten stego emellertid ned i matsalen,
och båda luktade bränvin, så det kändes långa vägar.

Prosten gick och hviskade till sin pastor:

— Jag tror vår nye informator gerna dricker.

Därvid kom en så olidlig bränvinsstank i pastorns
näsa, att han tvingades att tänka: — Det tror jag
prosten också gör.

Emellertid var supén färdig. Andersson snapsade
och försedde sig så godt han kunde. Det var nära
att pastorn föreslagit brorskål med honom, men då
han varseblef hans mindre grannlaga sätt vid bordet,
hvilket tydligt tillkännagaf, att han var långt ifrån
nykter, lemnade han propositionen, tills ett bättre
tillfälle kunde komma.

Efter supén, hvarunder Andersson hållit sig
ovanligt tyst, kommer prosten och knuffar honom i sidan
samt ber honom enligt gårdagens löfte att hålla ett
litet tal till gästernas förnöjelse.

— Gerna, sa' Andersson.

Prosten bad om tystnad och förklarade, att herr
Andersson önskade säga de främmande några ord.

Andersson hostade och harklade en lång stund
samt fattade omsider ett bränvinsglas och utlät sig
sålunda:

— Mina åhörare! Sädens värsta fiende är ogräset ...

— Bravo! sa' prosten, som stod alldeles bredvid och
hörde det sista ordet ...

Sädens värsta fiende är ogräset ... hm ... Nä', vi
ta ett annat ämne. — För vissa sädesslag, som man
odlar, måste man ... hm ... använda mycket gödsel, ty
annars blir skörden klen (skratt) ... Nä', vi kunde
kanske tala lite om biskötsel (allmänt skratt) eller kanske
fårskötsel (högljudt skratt). Ja, men svinskötsel då?
sporde Andersson, i det han tömde bränvinsglaset.

Nu skrattades det, så man hörde icke, hvad han
sade.

— Ja, då får någon annan ta vid, mumlade han
till sist och vinglade harmsen ut genom dörren.

Nu förstodo alla, att han var berusad, men skrattet
fortgick en lång stund.

Prostinnan tog sin förvånade man in i ett afsides
liggande rum och sade:

— Såg du inte, hur full han var? Hvarför skulle
du ha honom till att tala. Det är ju en riktig skandal.
Vi få aldrig bjuda på någon spirituosa ... Kors, jag tror
du luktar bränvin, du, som aldrig dricker. Lille vän,
tag dig till vara! ... Då han är nykter, förefaller han
ju ganska hygglig ...

Prosten, som ännu hade känningar af bränvinet och
knappast hörde ett ord, svarade:

— Det har du rätt i, min vän, den der predikan
var kanske föga uppbygglig.

Emellertid gick Andersson och lade sig, och
gästerna aftroppade, synnerligen roade åt den nye
informatorns uppträdande.


Följande morgon vaknade Andersson och tog sig
tre stora klunkar ur literflaskan.

Nu ska' vi väl göra någonting, tänkte han och drog
på sig arbetskläderna, storstöflar och mollskinsbyxor
samt yllehalsduk och hemväfd blus, som han dock dolde
genom att taga på sig den gamla söndagsjackan, eftersom
det var första arbetsdagen. Ofvanpå alltsammans satte
han sin bredskyggiga hatt. Nedkommen i salen, träffar
han där prostinnan, som till en början knappast
igenkänner honom på grund af hans mindre fina habit.

— Kanske herr Andersson skall ut och jaga? sporde
hon. — Det är väl bäst att ge dem litet lexor först?
(Hon mente barnen).

— Ja nog tusan ska' jag lexa opp dom, ifall di
inte göra som jag säger, svarade Andersson, som mente
tjänarne.

— Så originel han är, tänkte prostinnan.

— Men magistern skall väl spisa, innan han går?

— Hvilken magister?

— Herr Andersson, vet jag.

— Jag är väl ingen magister, sa' Andersson och
spärrade upp ögonlocken.

— Åh, var nu inte blyg! Jag vet nog, att unga
kandidater vilja tituleras magister, tillade hon inom sig
själf.

— Jag är ju bara rättare, jag, fortfor Andersson.

— Så ni witzar! Ni menar, då ni rättar krior,
förstås.

— Krior? Hva' ä' dä' för något? Ä' dä' kanske
en ny sorts plogbillar, ni har här på orten?

— Prostinnan, som började ana oråd, sporde nu
Andersson:

— Men herrn har ju sökt och fått
informatorsplats här?

— Det har icke tusan sökt någon informatorsplats. Jag
ska' ju bli rättare här i Dalby, sa' Andersson och lade
två stora prisar inom underläppen.

Aj, nu gick det upp ett ljus för prostinnan, och
ljuset tändes snart äfven för Andersson, som fick veta, att
Dalby låg en och en half mil därifrån, och att denna
gård hette Ramsjö.

— Ja, det kunde jag väl tro, tänkte prostinnan, att
det icke var en riktig informator.

Men den som i flygande fläng packade ihop och
lemnade Ramsjö, det var allt Anders Andersson, som, så
fort sig göra lät, tog skjuts till Dalby, där studenten
Blom blef tagen för rättare.

*

Vi vilja nu i korthet endast omtala, att nämnde
Blom, som just fått informatorsplats i Ramsjö, intet
misstag anade, då han besteg den vid stationen stående
liggfjädersvagnen, som egentligen skulle hemtat
Andersson; ty så snart han fick veta, att det var
prestgårdsskjutsen, så satte han sig upp i densamma. Foglig och
beskedlig, som han var, reflekterade han föga öfver, att
ekipaget var så dåligt. Då han mycket sent på kvällen
kom fram, så att herrskapet för länge sedan lagt sig,
blef han af en piga visad sitt blifvande logi, som
befann sig i en mindre byggnad bredvid hufvudbyggningen.

Inkommen där och lemnad ensam, tittar han sig
omkring och blir helt snopen, då han tar den tarfliga
möbleringen i betraktande.

Trött som han var, lade han sig emellertid i den
tarfliga sängen — det fanns ju ingen annan råd — och
tänkte helt fogligt, att det kanske för tillfället icke
fanns något annat sofrum.

Om en stund kommer drängen in, som skjutsat
honom, och sedan han klädt af sig, så att han har blott
den svarta, långa blusen på sig, så går han bort där
Blom ligger och säger gäspande:

— Flytt' sej lite!

Blom blir ännu mer förvånad och flyttar sig
beskedligt åt sidan.

Sömnen öfvervinner småningom hans undrande
tankar på den oförklarliga situationen, och på morgonen
vaknar han ensam i rummet. Just som han är
färdigklädd, kommer en piga och ber honom följa med sig
till frukosten. Blom, en tyst och beskedlig natur,
följde med pigan, som var nästan litet blygsamt rädd för
att be honom gå in i köket, där de andra tjänarne sutto,
ty hon tyckte, det var en så ovanligt fin rättare, nästan
lika fin som informatorn.

Inkommen i köket, der han ställde sig som ett
lefvande frågetecken, sporde han, om icke herrskapet
kunde träffas.

— Jo bevars, sade pigan och visade honom in i
stora salen, där värden blef högeligen förbluffad, då Blom
presenterade sig som den nye informatorn, enär han
trodde, att det var rättaren.

Emellertid kom man å ömse sidor snart underfund
med, att ett misstag förelåg, då Blom fick höra, att
Ramsjö prestgård, dit han egentligen skulle begifva sig, låg
halfannan mil därifrån.

Han blef emellertid på det enträgnaste ombedd att
dröja ett par dagar i prestgården till ersättning för att
han första kvällen fick bekväma sig att ligga i
drängstugan.

Nu har Blom råkat i rätt hamn och likaså
Andersson, som nu går där på Dalby och hvisslar och knogar
samt tycker visserligen, att han hade det bra där borta
i Ramsjö, men finner sig dock lyckligare som rättare
än som informator.

*




I själfmordens tidehvarf.

Gunstbenägne läsare! Om du något har pröfvat
lifvet med dess mångskiftande växlingar, t. ex. exercerat
beväring, varit olyckligt »verliebt» eller haft »komisk
maggitarr», så vet du väl, att det ingalunda har idel
ljusa taflor att upprulla. Så länge du var en liten
blyg barfoting, som snöt dig i fingrarna och trodde, hvad
skolmästarn sa', och hvad lillkatekesen sa', så gick det
väl an, då var det soligt och roligt i den svartaste
soptunna; du skötte din sparkboll och slog din trissa,
obekant med andra stötestenar än dem, som möjligen
rörde tårna, och visste ingen sorg utaf, hvarken
liktornar eller kommunalskatt. Med ett ord, du trodde
gud och världen om godt och kände ej till ett grand af
anarkism.

Men sedan du vardt stor och fick en rymligare
soptunna, som kanske tog skepnad af en liten grå
backstuga, full af barn och bekymmer, så var det så lagom
ljust. Då framstod med ens lifvet för din syn, som
om du tittat genom ett sotadt glas, och hvad lillkatekesen
hade sagt, det nedtystade du med hurrarop för
laglöshet och utilism. Och till sist, då du »icke kunde
förstå, hvad ingen men'ska kan begripa», så reducerade
sig alla dina funderingar till en enda jättetanke, som
rörde sig om ett enda föremål — repet.

Vi lefva i själfmordens, menedernas och
pighattarnas tidehvarf. Från kungatronen ned till
trebeningsstolen påträffa vi offer för själfmordsepidemien.
Kung Saul t. ex., som led af hypokondri och dålig
matsmältning, föll på sitt eget svärd och dog.

Om själfva sättet att förpassa sig hädan har man
ännu icke blifvit ense. Många hafva följt Judas
Iskariots exempel, men säkert också lika många kronprins
Rudolfs. Några förorda cyankalium och fluggift, medan
andra finna öl och brännvin såsom ett ypperligt, fast
långsamt verkande medel. Ja, sätten äro varierande.
Man kan välja det ena såväl som det andra, beroende
på smak och temperament ... Bakelser och råttmos,
snörlif eller järnvägsskenor, rakknif eller Katharinahiss,
öl eller brännvin. Den angenämaste och mest in praxi
tillämpade metoden lär vara att hänga sig, — inte i
ett spjällsnöre, utan om halsen på en vacker, rik flicka.

Beträffande orsakerna till själfmord, så äro dessa
lika varierande som sätten att gå tillväga. Olycklig
kärlek tyckes härvidlag spela den största rollen.
Konkurser och nervositet kräfva också ett betydande antal
offer, för att icke tala om byskvaller, otäta galoscher
och långkatekesen. I undertecknads minne lefver ännu
en vän, som led af svärmor och pianoklink, så att han
slutligen måste »uppgifva» både staten och andan.

Tidningarna visste för något år sedan berätta om en
bonde någonstädes åt söder, som hängde sig, emedan
han förlorat en gris. En annan tog lifvet af sig för
den långa torkans skull, misströstande att ej få
tillräcklig gröda.

En skolpojke i Finland, prestson för resten, gick
och gjorde sammaledes, något som dock var mindre
underligt, ty han hade råkat få lugg af mamma sin.

»O tempora, o mores»! utbrister nutiden, men om
några decennier skola sådana händelser höra till
ordningen för dagen och ingalunda som nu utpekas såsom
enastående abnorma fakta.

I järnvägskupén skall då den nervösa frun beklaga
sig för konduktören och säga:

— Det var förskräckligt, hvad det skakar på det
här tåget!

— Det kommer sig af torkan, lilla frun, upplyser
konduktören.

— Af torkan?

— Ja, frun vet väl, att det icke har regnat på
en hel månad, och att grödan bokstafligen torkat in, så
att det råder en till själfmordsmani gränsande förtviflan
öfverallt i landet. Se här hvad bönder det ligger utåt
linien!

Man har redan i Amerika inrättat ett hotell för
själfmördare. Ett sådant kommer inom en snar framtid
att uppstå i hvarenda småstad, som vill följa med
sin tid.

Man ringer på hos borgmästarns. En jungfru öppnar:

— Är fru borgmästarinnan hemma?

— Ja. Hon hänger i spjällsnöret.


— I spjällsn ... ?

— Ja, hennes gamle, rare mops råkade själfdö vid
middagstiden.

I tidningarna kommer man att annonsera så här:

Nu inkommet:

Tjocka, starka patentrep passande för korpulenta....

Nytt! Nytt! Lämplig julklapp för
olyckligt älskande:

Gift, hastigt verkande och smärtfritt, dagligen hos

Fru Grafhög.

På källaren Vitriol

serveras cyankaliumtoddar alla dagar. Dynamitcigarrer
med stubintändstickor finnas att tillgå. Obs.! Enskilda
rum. Pianoklink utföres.

Se hit!!

I undertecknads brunn, som är öppen från kl. 9
f. m. till 10 på aftonen, nedhissas bankruttmässiga
affärsmän till moderat pris.

Obs.! Brunnen är 10 meter djup.

K. Vattuman.

Barmhärtiga medmänniskor!

En nödlidande äldre man, som i brist på arbete
måst pantsätta det lilla han äger, frågar, om någon
välvillig, kristlig människa ville låna honom en
sexpipig revolver.

— — — — — — — — — — — — — — — 

Anhålles vänligen, att ingen hänger sig i min park.

— — — — — — — — — — — — — — — 

På notisafdelningen står att läsa.

Egendomligt dödssätt. Bankdirektören L.
Fingerman påträffades i går morse död i sin säng till följd af
ålderdomssvaghet.

Ovanlig feghet. Åbon Anders Jönsson i Tröstlösa
har i säx veckors tid legat insjuknad i lungsot, utan
att han en enda gång gjort ett försök i spjällsnöret.

I konkurs är handlanden P. Lutbom härstädes
försatt. Märkvärdigt nog har han varit synlig lifslefvande
i flere dagar. Tvänne hos honom boende personer
hafva svimmat vid hans åsyn, i tanke att det var
hans vålnad, hvilket ännu icke är utrönt.

Otroligt, men sant. I Konga härad i Småland lär
det finnas en bäck, där ännu ingen menniska dränkt
sig, etc. etc.

Ja, mitt herrskap, så där kommer det att låta i
det 20:e århundradet. Då sitter man ingalunda som
nu och sörplar brännvin i åratal för en misslyckad
spekulation eller låter pina ihjäl sig af en liten näbbig
fuling, som man nödgas kalla för sin hustru, utan då
säger man helt kort och godt: »Tig, ditt plågoris,
annars smäller det!»

=




Min bruna kappa.

Det kom en gång för ett par år sedan till mig en
karnalje, som bad om ett lån à 75 öre. Då han kom så
pockande, var det bra nära, att jag velat taga den
obekante syndaren i kragen, om han hade haft någon, men
han bar endast en blårandig blus.

— Jag är bara en fattig bagaregesäll, ser herrn,
sade han, — men jag har lika blåa glasögon som herrn,
ser herrn, och därför ser jag allting i svart ... Jag
har gått tre klasser i Upsala katedralskola, ser herrn,
men jag kom inte längre ... och nu kommer jag
luffandes från Eskilstuna, alldeles totalt utan den allra
minsta lilla ringaste kopek, och jag behöfde så väl till
en liten nubbe att värma mig med ... jag har knappt
en tråd på mej, ser herrn, och jag som är van vid
värme ... Herrn ska' skänka mig en trasa, så att jag
inte fryser ihjäl, hvilket icke lär vara för roligt, efter
hvad de ihjälfrusne påstå.

Jag tittade mig omkring i mitt anspråkslösa
ungkarlsrum, tills blickarna fastnade på min trådslitna
gamla kappa, som jag af ekonomiska skäl burit i 
närmare fem år, sedan den dock blifvit vänd omkring
halfannan gång.

— Hvarför kan jag inte ge karlen den där, tänkte
jag helt filantropiskt. Jag är visserligen själf utan
öfverplagg sedan, men jag har ju så många gånger af
mina mera burgna kamrater blifvit uppmanad att lägga
af den där säcken, så att alla skäl tala för, att jag ger
bort den.

— Herrn är den största kronans karl jag sett, sade
bettlaren, då jag lemnade honom plagget, — och hela
himlens välsignelse vare med herrn. Nu kan jag ju
uppträda som en riktig gentleman.

Men den där välsignelsen blef — tack vare den
eländiga spriten — för mig en förbannelse, som jag än
i dag icke kan glömma.

Jag hade, som sagdt, haft den där rödbruna
kappan i flere år, och det fanns ingen i hela
stadsdelen, ja, jag vågar säga i hela staden, som hade en
likadan. Jag var följaktligen igenkänd i henne, hvart jag
kom, så mycket mer som jag redan då började bli litet
smått populär för en och annan bagatell jag skickade
till tidningar.

Det var en s. k. ulster, hvilken ju brukar se ut,
som om man hade en liten kappa utanpå en stor.

Följande morgon kommer min värdinna in och
spörjer med en uppsyn, som om hon träffat en
människa med bara en öfverläpp:

— Hur kan herrn våga lefva på det viset?

— På hvilket vis?

— Ja, gör sig nu inte grön! Tror inte herrn jag
såg i natt, hur herrn boxade in två fönsterrutor i 
butiken här bredvid och blef tagen af två
poliskonstaplar ... ja, det är inte värdt herrn opponerar sig ...
herrn känner man nog igen i hela kvarteret ...
Emellertid har vice värden besökt mig i dag och
uttryckligen tillsagt, att, därest jag icke låter herrn flytta, som
förde ett sådant oljud i hans tambur i natt, så blir jag
själf vräkt. Och utan vidare resonnemang, packa ihop
hvad ni har, och därmed adjö!

Jag satt en half timme i bestörtning, sedan hon
gått, och jag tycker mig ännu höra smällen, hon
åstadkom med dörren. Jag hade visserligen varit borta och
spelat vira med min vän Olof samma natt, men något
dylikt uppträde hade jag icke gifvit anledning till.

— Det är bestämdt den fördömda kappan,
tänkte jag omsider, som varit i farten. Hade jag
förutsett det, skulle jag aldrig lämnat den ifrån mig.

Emellertid flyttade jag samma dag, då jag på grund 
af värdinnans häftighet ansåg det lönlöst att förklara
mig, dessutom tänkande, att, om jag komme till ett
nytt ställe, skulle jag slippa något vidare obehag.

En vecka efter min flyttning, som sträckte sig
endast till närmsta tvärgata, kom en brefbärare in i mitt
rum. — Jag blir alltid glad, då jag får se en
brefbärare hos mig, ty antingen inbillar jag mig, att han har
rek från min rika tant eller bref från min fästmö. Och
han hade verkligen det senare.

Jag öppnade det och läste:

»Stackars beklagansvärde Gustaf!

Att du sjunkit så djupt, att du går i sällskap med
stadens värsta busar, förvånar mig på det högsta. Jag
vet ju, att du förr brukat dricka, men nu länge
uppfört dig någorlunda anständigt, hvarför jag knappt kunde
tro mina ögon, då jag i går såg dig på afstånd, där du
gick och vinglade på gatan, arm i arm med ett par af
stadens sämsta afskum, men detta skulle jag dock kunna
förlåta, om du bättrar dig. En annan sak, som du
ställt till, är vida värre. — Hur kan du gå och sälja
mitt fotografi till en lumpbod och skrifva en sådan
titel inunder, som gjort mig alldeles olycklig? På grund
af dessa sorgligheter måste jag härmed bryta vår
trolofning.

Din bittert sörjande
Mathilda.»


Efter inhemtandet af dessa rader gick jag minst en
mil fram och tillbaka i rummet, läsande de hemskaste
böner och tydligen erinrande mig, att jag kvarglömt
min älskade Mathildas konterfej i den bortgifna bruna
säcken.

Jag rusade därpå utan betänkande ned till
närmsta klädståndsaffär, där jag till min fasa fann upphängd
i fönstret min egen fästmös fotografi med följande
underskrift:

— Porträtt af den beryktade bedragerskan ... För min fästmös skull vill jag icke säga namnet.

Karlen, som jag hade hjälpt, hade tydligen
anfäktad af bränvinsbegär, varit inne och sålt porträttet
under uppgift, att det varit en på sin tid mycket
omtalad förskingrerska.

Olyckan ville, att en detektiv var inne i butiken,
då jag med hastigheten af ett hagelskott skyndade in

för att köpa konterfejet under förklaring, att det var
min egen fästmö.

Detta gaf polismannen anledning nog att låta mig
afforslas till närmaste vaktkontor för att vinna närmare
upplysningar angående en bedragerska, som då ännu
icke blifvit funnen.

Och hvad jag kunde upplysa står att läsa i
Svenska Akademiens ordlista — trettiofemte sidan, som jag
tror, och åttonde raden uppifrån — d. v. s. Ingenting.

Följaktligen, sedan kommissarien, som ransakade
mig, förstått, att jag icke hade minsta delaktighet i
ofvan antydda brott, fick jag gå, men fann vid
hemkomsten ett bref från min tant, däri hon förklarade mig
arflös på grund at det liderliga sätt jag ådagalagt
under de närmaste dagarne, och hvarom hon, som bodde
i närmaste grannstad, af en min kamrat blifvit
underrättad ...

Nu ha både min fästmö och tanten blifvit
öfvertygade om min oskuld, och den förra har enträget bedt
mig att publicera hela den sorglustiga historien, hvilket
nu skett. Bara icke oturen följer mig så långt hän,
att papperet, hvarpå denna lilla enkla humoresk är
tryckt, är fabriceradt af någon flik af min olycksaliga
bruna kappa.

=




Några råd till min son.

»Ifall jag hade någon».

Käre min lille son! (Jag måste väl för en gång
kalla dig så, då jag så många gånger titulerat dig
lymmel). Om du vill besitta hälsa, rikedom, ära och
salighet, med ett ord, om du vill blifva lycklig, så
tillgodogör dig följande välmenta råd från din hulde fader.

Det är visserligen icke mer än åtta år sedan du
muntligen och skrikligen underrättade mig, att du
var min son, och visserligen förstår du dig bättre på
bakelser än moralkakor, men då du blir ett par alnar
äldre, skall du säkert uppskatta de senare mer än de
förra, ty jag vet, att du är en förståndig pojke, annars
skulle jag icke vilja vara far åt dig.

Den första betingelsen för verklig lycka är hälsa.
Utan henne skulle man beständigt gå sjuk, och — som

du kanske redan vet — då man är sjuk, mår man
alltid illa. Men icke alla förstå att bevara denna dyrbara
klenod i kroppsetuiet. Se här, hur du skall göra:

Du lägger dig på aftonen (icke på morgonen) då
klockan fattas 60 minuter i 10, sedan du först sjungit
en aftonpsalm, läst ett par kapitel i bibeln och några
böner i Arndts »Gyllene skattkammare». Därpå faller
du i Morphei famn i det trygga hopp, att du icke sofver
längre, än tills du blir vaken.

Då bör du ofördröjligen stiga upp, för så vidt du
icke ligger nära taket i en hyttkoj, då du måste stiga
ned. Ditt första morgongöra är att doppa det ena
lakanet i iskallt källvatten och naken svepa det omkring
dig, helt trankilt sjungande: »Här är gudaskönt att
vara». För all del torka dig väl, isynnerhet bakom
öronen och hacka icke sönder tänderna!

Har du råd att hålla dig med nattmössa, så tag af
dig den klockan sju, ty du måste hela dagen veta hvad
du gör och säger, så att du icke, då värdinnan vid
frukosttiden frågar dig, hvart du skall gå, helt trankspridd
svarar: »Jag går bara ut en stund och tittar på
fåglarnes morgonsång och lyss' på den uppgående solen».

Frukosten skall bestå af två hönsägg, som måste
vara värpta med skal på för att lättare kunna
handteras vid kokningen.

Till middag får du lof att spisa, hvad som är
framsatt, och till kvällen bör du förtära något, som lägger
sig som bomull kring hjärtat, d. v. s. mjölgröt. Vill
du inte ha det kring hjärtat, så ät bomull!

För öfrigt måste du kunna äta allt, utom tobak och
tretumsspik. Vegetarianer skall du icke sätta tro till.
De äro kålhufvud och prata bara persilja. Så länge det
ännu fins andra nöt, behöfver du inte äta timotej. Kom
ihåg, att då du går förbi krogen, går du förbi
hospitalsläkaren och slipper att i din nekrolog få titeln
sjelfspilling. Minns äfven att söker du tömma krogen, kan du
riskera att få tömma apoteket, om du är seglifvad.

En människa kan visserligen vara lycklig utan att
vara rik, men då du redan nu vet, hvilken viktig roll
en femöring spelar, så är det icke alls ur vägen, att du
söker roffa åt dig så mycket som möjligt. Ty med
dessa tre ting, pengar, mynt och slantar kan du köpa hela
världen.

Försiktig skall du vara. Det vill säga, du bör utom
din vanliga, späckade portmonnä, bära en annan, som är
tom, på dig, så att om någon skulle vilja låna en krona
af dig, så vränger du ut och in på den tomma börsen
och säger inom dig själf: »Behåll det du hafver, att
ingen tager din krona». Men högt skall du förklara
med en min, som tydligt tolkar, hur försmädligt du
känner det: »Käre vän, så gärna som jag vill, kan jag
inte hjälpa dig» (just nu visar du den tomma
portmonnäen) »du ser själf, hur pank jag är.»

Skulle du vilja gifta dig, så tag en gammal
förståndig människa. Akta dig för en nyckfull flickslyna!
Hällre än att bekantas med en sådan kan du hänga
dig om halsen på en korkad tombutelj. Den du skall
taga till hustru bör ha minst dubbelt så mycket som du;
därom bör du göra dig noga underrättad före
förlofningen; hennes hjärta och hufvud hinner du nog undersöka,
då ni blifvit gifta. Under fästmötiden skall du icke
springa efter henne i hvart gathörn; är du 
efterhängsen, kanske hon en vacker dag slår likgiltighetens
vatten på sin kärleks låga. Nej, låt du henne springa
efter dig — på det sättet kan du hålla henne i dina klor
— och visa dig ej svartsjuk, om hon icke skulle vara
så sedig, att hon torkar sig om munnen för en annan
karls slängkyss.

Älska fosterlandet, min son, för det skall du
kunna gå i döden, om det kniper, och talas det något illa
om kungen, så hoppa genast i sjön! Du kan vara viss
om en hederlig vedergällning.

För öfrigt lämnar jag dig till sist dessa korta råd,
som du bör inprägla i ditt minne, alldeles som om du
lärt dig dem ur lång-katekesen:

Klif aldrig till stjärnorna, ty det kan vara ganska
svårt för dig att sedan hoppa ned i rätt tunna.

Vill du komma öfver ett geschäft, som ger 100
procent, så skrif humoresker eller klyf färdiggjorda
tändstickor.

Ät icke braxen med vantarne på, för så vidt du
vill slippa ben i halsen.

Sörj icke för morgondagen, om du har tillräckligt
skäl att sörja för dagen förut.

Lef dygdigt, så att du icke förlorar håret och det
följaktligen ser ut, som om du kammat dig med en
rakknif.

Ät icke rödbetor till pannkaka och sockra aldrig
på surströmming; du skall väl icke likna professor
Svedelius häller.

Gör du en visit, är det bättre att du lägger af dig
högmodet i tamburen och behåller rocken på i stället
för tvärtom.

Märker du anlag för själfklokhet hos dig, så tänk
allenast: åsnan ser icke sina egna öron.

Till allra sist, läs igenom dessa råd 365 gånger om
året (366 under skottår) och jag svär, att du skall bli
lika lycklig som din pappa — »ifall du hade någon».

*




En flyttningshistoria.

Kalle Klarin, som var renskrifvare och skäldes för
notarie, hade nu en hel månad bott på det gamla stället,
men som han förgäfves friat till värdinnans enda
dotter, den rosenkindade Klara, så hade han tvärt beslutit
att flytta i dag. Han hade nu redan packat sina saker
i en större och en mindre koffert, ty Kalle — vi
kunna ju för korthetens skull kalla honom så — hörde
icke till dem, som vid sin flyttning kunna svepa allt
hvad de äga och hafva i Stockholms-Tidningen, fast han
i öfrigt var särdeles fattig.

Sedan han anskaffat ett stadsbud, tog han med en
suck farväl af det lilla båset, där Klara och han haft
så många oförgätliga stunder.

Han hade redan gjort upp med en fru i
Kåkbrinken angående ny bostad, men då han nu kom för att
taga denna i besittning, så säger frun med en söt min,
som besvarades af Kalle med en sur, att rummet ej var
ledigt förr än den förste i följande månad, hvilket hon 
tänkte han på förhand visste, fast hon ej angifvit det
i annonsen.

Nå, Kalle tittade i sin Stockholms-Tidning, där
han fann, att ett annat rum, beläget ett stycke därifrån,
var ledigt att dela med en annan. Han ville dock
helst bo ensam, men då han af värdinnan fick veta,
att den andre hyresgästen, som flyttat dit samma dag,
var borta hela dagarna, så beslöt han sig för att
inlogera sig där, 4 trappor upp. Sedan bagaget uppsatts,
begaf han sig ut i staden och kom först sent på
kvällen hem. Men portnyckeln — ack, den hade han glömt
att skaffa sig.

Sedan han en hel timma förgäfves sökt slå sönder
stöflarna på porten och varit nära att boxa in ett par
närliggande fönsterrutor, kom lyckligtvis en annan
nattsölare, som bodde i samma hus, och släppte in Kalle.

Han gick upp på det mörka rummet, och då han
endast hade stöflarna och byxorna på sig, hörde han från
den i andra hörnet varande sängen följande lilla
monolog, som utsades med en skroflig, högljudd basstämma:

— Där är han! Ut med honom! ... Se hvilken svans
han har! ... Stånga mej inte med hornen, din satan!
... Fös in råttorna i klädskåpet, säger jag ... Jaså du
vill inte ... Kan du mota bort flugorna då? ... annars
ska' jag klappa om dej ...

Deliranten — ty Kalles nye rumskamrat var
verkligen en sådan — rusade nu upp och fick tag i
vattenkaraffinen för att dänga till den förskrämde Kalle, som
emellertid hann retirera utom dörren och gömde sig på
nedersta trappsteget.

— Är du där, din tusan? lät det från det öfversta.

Kalle stöflade ned i ilfart ännu en trappa.

— Jag hör dig nog, din ormsnok ... Jag ska' nog
ta' fatt dej ... Uj, hvad det ska' gå ...

Galningen rusade nu utför de två öfversta
trapporna och Kalle utför de två nedersta.

Där stod han darrande nere vid porten, men tordes
icke ropa på hjälp, enär den rasande då lätt kunnat
spåra upp honom. Han hörde, hur han svärjande
närmade sig den plats, där han befann sig, och huru
skulle han nu bäst komma förbi honom? — Med ett djärft
språng, taget med en förtviflans ansträngning, rusar
han förbi dåren, som följer honom hack i häl ett par
trappor upp, och då den förföljde hunnit tre trappor,
söker han förgäfves reda på dörren, troende att han
sprungit fyra. Han måste åter söka undkomma sin
förföljare genom att om igen hoppa tre trappor ned.
Så fortgick det ett par timmar, hvarvid Kalle kördes
upp och ned, tills han ändtligen lyckades komma in i
sitt nya rum och skyndade då genast att vrida omkring
nyckeln ett par slag. Han hörde ännu, hur det
väsnades i trapporna och måste utmattad krypa till kojs.

På morgonen flyttade han genast sina saker från
stället och skyndade därifrån, utan att ens säga farväl.
Han hade fått nog af den natten.

Nu fick han genom annons reda på ett rum på
söder, och då han anlände dit, träffade han värdinnan
och en hennes gosse i tamburen.

Rummet skulle kosta endast 10 kronor i månaden,
och detta tyckte Kalle var ett sådant rampris, att han
icke ens, trött som han var efter föregående natts 
strapatser, ville göra sig besvär att gå upp och titta på det,
där det låg tre långa trappor upp.

Han betalte värdinnan, som sporde, om han icke
behöfde en åkare för sakernas ditforslande, så kunde hon
anskaffa en billig sådan.

Nej, det behöfde han icke; han hade nog af ett
stadsbud, som befann sig i närheten.

Då han aflägsnat sig, skickar värdinnan sin gosse
efter honom med rumsnyckeln, som han glömt utbedja
sig.

— Dä' ä' två trappor upp, sa' pojken, som icke
visste, att just denna nyckel ledde till ett rum, som
nyss förut på dagen hyrts af en ung flicka och begick
följaktligen ett misstag, som han egentligen icke
rådde för.

Kalle tillsade emellertid stadsbudet, som han
betalte, att följa med gossen och begaf sig själf till en
närboende bekant för att i hans sällskap stärka sina
krafter med en styrketår.

Men styrketåren blef ganska stor, och i stället för
att stärka försvagade den krafterna så, att det var
endast med vännens tillhjälp han midt i natten kunde
leta sig hem.

Sedan vännen stufvat in honom två trappor upp,
föll Kalle baklänges med kläderna på sig i den mjuka
sängen och befann sig snart utan minsta medvetande
om den yttre verlden.

Om en stund inträder i rummet förutnämnda flicka,
som varit borta ända tills nu på en syskonfest i
Goodtemplarorden.

Hon förvånades först öfver att nyckeln redan satt
i dörren, och sedan hon tändt upp ljus, fästes hennes
stora ögon på ett par ännu större koffertar, och hennes
förvåning blef snart förbytt i vild förskräckelse, då hon
finner en lång, mager mansperson med en onykter
fysionomi liggande utsträckt i hennes egen säng.

Med ett skri, som borde kunnat väcka upp Kalle
fem gånger, ilar hon ned och väcker upp värdinnan,
hvilken, då hon kommit upp i rummet, till sin
bestörtning finner just den herre, som skulle bo tre trappor
upp.

Sedan de släckt ljuset, aflägsnade de sig, värdinnan
på det högsta förtretad och den unga flickan ännu
förskrämd af den hemska uppenbarelsen i sängen.

Hon fick emellertid ett annat rum öfver natten.

På morgonen kommer värdinnan upp och träder in
med en vredgad uppsyn till Kalle, som just är i färd
med att packa upp ur koffertarna.

— God morgon frun, säger han, jag har sofvit så
ofantligt godt i natt.

— Det kan jag nog tro, sa' frun och kastade
vredesblixtar ur ögonen.

— Det var ett ovanligt litet trefligt rum det här.

— Jaså, tycker herrn det ... Emellertid ska' inte
herrn sitta och skoja med mig, utan packa sig nu
genast härifrån, annars skall jag laga, att det går fortare
än vanligt, det är jag man för.

Kalle såg ut som ett frågetecken, ehuru han i
verkligheten liknade ett upp- och nedvändt utropstecken,
samt sporde skälfvande:

— Men jag har ju betalt rummet?

— Ja rummet tre trappor upp, ja. Edra andra
tillhörigheter har ni väl däruppe, kan jag tro ...


Kalle började nu begripa, att det måste vara något
misstag, och sedan han förklarat, att han af en gosse
erhållit nyckeln till detta rum och af honom fått veta,
att det just var två trappor upp han skulle bo, så
lugnade sig frun något och tog reda på pojken, som
intygade riktigheten häraf. Men fast gossen bara begått ett
misstag, kunde dock icke frun låta bli att känna efter,
hur tjocka öronlappar han hade, och om hans skalle
satt riktigt fast.

Emellertid fick Kalle lof att flytta upp sakerna en
trappa högre upp. Han måste dock först taga reda på
ett stadsbud, ty koffertarna voro ganska tunga.

Kalle gick ut, tagande gossen med sig, och bad
honom dröja vid porten, tills ett stadsbud kom, då han
skulle visa detta, hvar koffertarna skulle ställas.
Nyckeln till rummet kunde gerna få sitta i, tills Kalle,
som hade ett mycket angeläget ärende, kom tillbaka.

Jaha, stadsbudet hittades och betaltes, och allt gick
sin gilla gång.

På kvällen — det var då redan ganska mörkt —
kom Kalle hem något lifvad, fast ej till öfverdrift.

— Nu måtte jag väl ändtligen kunna få sofva i
fred, mumlade han för sig själf, i det han inträdde i
rummet.

Han gick en lång stund och letade efter
nattduksbordet, där tändstickorna vanligen bruka stå. Men han
hittade hvarken bord eller tändstickor.

— Nå, så lägger jag mig väl ändå, sade han,
och tog af sig rocken, som han kastade på ena
kofferten.

Han gick bort att sätta sig på sängkanten för
att draga af sig stöflarna, men han kunde icke ens
hitta sängen.

— Är jag så full, mumlade han, men jag kan väl
få tag i en stol åtminstone.

Han sprang rundt omkring och sparkade stora
halfcirklar med benen, men någon stol kunde han icke
hitta.

— Finns det ingen stol heller? ... Jag känner
ju ingenting.

Han famlade längs efter väggarna, och när han
gått rundt omkring några hvarf, tills han fick ondt i
hufvudet, utbrast han:

— Jag tror att själfva motgångarnas motgång
förföljer mig. Nu har jag fått tag i ett — omöbleradt rum!

Emellertid inrättade han sig så godt han kunde på
koffertarna, och insomnade, glömmande både tid och rum.

På morgonen spörjer han värdinnan, om icke
rummet skulle vara möbleradt.

Nej, det skulle det visst icke vara, det framgick
ju af annonsen, som stod under rubriken »omöblerade
rum», hvilket Kalle i brådskan förbisett. — — — —

Det vore onödigt att uppräkna alla de följande
gånger Kalle förgäfves sökte få tak öfver hufvudet, och vi
vilja endast nämna, att han verkligen till sist fick fatt
i en liten trång vindskupa på Östermalm, men den som
aldrig vill flytta mera, det är Kalle Klarin.

*




Kronobefallningsman.

Och det begaf sig, att Kronobefallningsman var
vorden gammal och grå af dagar och kände sig mogen
att söka till ett annat distrikt, det där ej med
människoöga ses kan.

Liktornar och kylknölar i förening med ett ondt
samvete hade ansatt honom hela hösten, så att han nu
i början af vintern nedlades på dödens kalla bädd.

Han låg just i begrepp att afsluta sin sextioåriga
process med lifvet, då det plötligt rann honom i
sinnet att kalla sin själasörjare till sig för att lätta sitt
tyngande samvete och riktigt göra sig förvissad, om
han någorlunda trygg kunde träda inför en domstol,
där icke han längre fungerade som allmän åklagare
utan var bara en fattig, syndig svarande. På gull och
på klenoder var han visserligen icke så vanlottad, men
sådant där tages ju icke i betraktande af den eviga
rättvisan.

Han knackade med snusdosan på sängkanten, och
strax infann sig hans gamla trotjenarinna, Sara Lena,
med en framtvingad tår i ögat och en apotheksflaska i
handen. Nu talade Kronobefallningsman och sade:

— Slutet på vedermödorna nalkas, dödskylan
genomisar min kropp, och stunden är inne för afsked.

Han reste sig upp till hälften liksom sökande
efter andan, allt under det Sara Lena försökte gråta
förklädet alldeles genomblött.

— Såsom ett bevis på min tacksamhet, fortfor han,
för långvarig och trogen tjenst hafver jag i mitt
testamente så förordnat, att hälften af min ägendom
tillfaller Sara Lena och den andra hälften min brorson
Jonathan, fast han alltid varit mig ett sorgebarn ...
Angående min begrafning så önskar jag, att den
försiggår i allra största enkelhet ... inga kransar och
blommor ... hör hon det! ... och hvad trakteringen
beträffar, så är det alldeles nog med två glas madera hvar
åt gästerna ... hå hå, ja ja! Innerligen önskade jag att
tala några ord med pastorn före min hädanfärd, och
det är väl bäst att hon låter skjutsa hit honom genast.

Sara neg, så att det nästan sa' »knak» i knäna,
torkade sina rödgnidna ögon och gick.

Under tiden hade den sjuke svåra själsanfäktningar.
Ömsom knäppte han ihop händerna för att bedja, men
kunde icke framleta någon passande bön ur minnet, ty
på många herrans år hade inte Kronobefallningsman
bedt det ringaste.

— »Gud som ha... hafver barnen kär, se till mig
som li... liten är», stammade han. Det var nämligen
den enda bön han kom ihåg, utom »Gud med en
nödtorftig spis» ... hvilken ännu mindre var ägnad att
för tillfället recitera.


Emellertid anlände pastorn.

— Till min stora sorg, utlät han sig, förnimmer
jag, att Herren hafver skickat Kronobefallningsman en
svårare sjukdom.

— Ja, herr pastor, säkert är det icke lång
betänketid kvar, och därför ville jag säga herr pastorn några ord
mellan fyra ögon. Har pastorn kalken med sig?

— Ja.

Sjuklingen drog nu fram en fullspäckad plånbok,
som han hade liggande under hufvudgärden, och lade
bredvid sig på stolen.

— Senaste natt, sade han, har jag marterats af
svåra anfäktelser och tvifvel om min eviga salighet.

Hvarpå pastorn svarade:

— Det är djefvulen endast, som ansatt
Kronobefallningsman. I stunder af ånger och själsstrid förstår
han alltid att vara till hands och utså sina giftfrön i
den andliga åkern.

— Men jag har många synder på mitt samvete.

— Så älskade Gud verlden, att han utgaf ...

— Ja, men ser herr pastorn, mina synder äro flere
än sanden i hafvet och större än att de förlåtas kunna.

— Denna misströstan är en tillräcklig borgen för
syndernas förlåtelse.

— Men jag har ofta gjort olagliga häktningar
och ...

— Herren förlåter allt.

— Och fört falska processer.

— Om man blott innerligt beder, så får man
alltid ...

— Tre oäkta barn ...

— Hvilken som är utan synd, han kaste första
stenen.

— Låtit pliktfälla drinkare, fast jag själf varit
onykter.

— Den ångrande undfår alltid tillgift.

— En förrymd straffånge ihjälsparkad ...

— Allt varder Kronobefallningsman förlåtet. Om
edra synder vore blodröda, så ...

— Två gånger har jag svurit bort mig ...

— Betyder ingenting. Herren är god och nådelig
och af stor mildhet. Alltsammans varder
Kronobefallningsman förlåtet.

Så snart bikten och nattvarden voro undanstökade,
aflägsnade sig pastorn, och då Sara Lena strax därpå
inträdde, så var Kronobefallningsman så tyst och stilla,
att Sara fick inte ett ord ur honom. Han var döden
död enligt gällande reglemente.

Ett fridens drag kring mungiporna gaf tillkänna,
att »allt vardt honom förlåtet».

Så blef det begrafningsstök i länsmansgården, och
Kronobefallningsman lades i kista.

Denna med passagerare insattes i den kyliga
loftskammaren för vidare befordran.

Andra natten efter dödsfallet, då kölden smälde
som värst i knutarna, knackade det på Sara Lenas
kammardörr.

— Herre Gud, hvem ä' dä'? sporde Sara innanför,
under det en kall kåre genomfor hennes ryggrad.

— Det är jag.

— Hvilken jag?

— Kro ... Kro ... Kronobefallningsman.


— Herre min skapare, men Kronobefallningsman
ä' ju död?

— Ve ... ve ... visserligen, men öppna på fläcken!

— Fader vår som är i himlen. Jag törs inte
släppa in honom.

— Så, sjåpa sej nu inte!

— Herren välsigne och bevare oss ...

— Är ni från vettet, menniska, ska' ni låta mig
frysa ihjäl.

— Kronobefallningsman är ju död en gång.

— Öppna menniska!

— Bara han inte gastnyper mej ...

— Barnsliga våp!

— Och gastkramar mej ...

— Kan hon inte förstå, att jag är ske ...
skendöd? ...

— Ä' Kronobefallningsman skendöd?

— Ja visst ä' jag skendöd ... öppna menniska!
säjer jag.

Men Sara Lena tordes icke öppna.

Om en stund knackade det på hos Jonathan, som
bodde på nedra botten.

— Hvem ä' der?

— Farbror.

— Hvilken farbror?

— Din farbror Kronobef...

— Åh dra åt Helsingland, sakramenskade bof!
Han är ju död. Tänker ni lura er in på det sättet.

— Öppna dörren! Jag fryser ihjäl.

— Det må du gerna göra.


— Käre Jonathan, kan du inte höra på rösten, att
det är jag?

— Åh, stå nu inte och förställ er, infernaliske
bandit.

— Finns det något bränvin hemma, så gif mig en
sup, Jonathan lille. Jag fryser ihjäl.

— Sicken erkeskälm! Han vill ha bränvin också.
Kommer du hit, ska' jag nog bulta dej varm utan
bränvin, din fylletratt.

— Jag har varit ske ... skendöd.

— Tror ni, att ni har bönder att göra med? Om
ni inte går ifrån min dörr, så skjuter jag er.

— — — — — — — — — — — — — — — 

Ja, det var verkligen så illa sant.
Kronobefallningsman hade blifvit skendöd och nu midt i kalla
vinternatten stigit upp ur sin kista.

Då han förgäfves sökt komma in i sina egna rum,
tog han sin tillflykt till en intill länsmansbostället
belägen koja, som beboddes af ett medelålders fruntimmer,
mamsell Fridberg, f. d. guvernant hos prosten.

Hon fattade genast den fatala situationen och
räddade den återuppståndne från både skendöden och
vådan att blifva ihjälfrusen. Nära nog hade hon blifvit
länsmansfru för omaket, hade bara icke länsmannen
varit så gammal och giktbruten.

Och då hade denna historia från att vara en
spaltfyllnad om död och förgängelse blifvit en kärlekens
rosensmyckade saga.

Men vi måste hålla oss till sanningen, och
sanningen är den, att mamsell Fridberg vardt engagerad som
Kronobefallningsmans trotjenarinna, att testamentet, som
var upprättadt till förmån för Sara Lena och Jonathan,
blef sönderrifvet, och att dessa båda arfvingar blefvo
vederbörligen affockade.

Angående den der bikten på sjukbädden, så sökte
länsmannen, då han nästa gång träffade pastorn, intala
denne, att det hela endast var yttradt i feberyrsel.

Strax före sin verkliga död insatte han till
universalarfvinge mamsell Fridberg, som sedan aldrig nog
kunde lofprisa den gode, rare, salig Kronobefallningsman.

—




Snufva och skeppsbrott.

Manne Malm hade nyss kommit från Upsala efter
aflagd teologofil ut till en prostgård på landet, där han
fått anställning som informator för två oppnäsiga
slynglar, som fastän prostbarn voro till den grad obarkade,
att de räckte ut tungan bakom ryggen på »magistern»
första dagen han var i prostgården.

Och det begaf sig, att i densamma gården
befann sig en guvernant, som var liksom skapad
till maka åt Manne Malm. Lång, smärt,
högbarmad och med drömmande ögon liknade hon en af
dessa madonnor, som Raphael framtrollat på duken.
Hon hette Anna Lönnman och sydde på stramalj som
en engel.

Efter ett nattligt samkväm i Upsis hade Manne
gått och förskaffat sig den mest infernaliska snufva
man kan tänka sig. Obehagligt var det därför i
sanning, då han, framkommen till gården och där
beneventerad af alla husets hjon, måste presentera sig på
följande sätt:

— God borgod! Bitt dabbd är Badde Balb.

Pojkarne flinade och guvernanten bet sig i
rosenläppen för att undertrycka ett gapskratt, som var nära
att utbrista, ty äfven madonnor kunna gapskratta.

— Sobb herr prosted ser, så har jag addtagit
addbudet att kobba hit.

— Oändligt välkommen! Måtte bara kandidaten
komma att trifvas här. Kanske man är road af jagt?

— Oh ja. Ett utobbordettligt döje! Alldeles i
bidd sbak.

På aftonen blef det ett så förtjusande väder, att
Manne sporde guvernanten:

— Kaddske fröked Löddbadd är bed obb att ta ed
lited kvällprobedad?

Jo då. Det var hon nog, hvarpå de gångade sig ut.

— Det är gudobbligt att svärba ed sobbarkväll.

— Kanske kandidaten är poet?

— Lite gradd bara.

— Så anspråkslös. Var god och deklamera ett
stycke. Det skulle roa mig ofantligt.

Hon vände bort ansiktet för att dölja ett ironiskt
leende.

— Sobb fröked vill, svarade Manne, ty han var
aldrig buskablyg, icke ens då han hade snufva. Han
tog alltså på sig sitt mest dårande tenorleende, sträckte
ut armen och kastade en trånsjuk blick på skällkossan,
som låg der till vänster på ängen samt utbasunade med
lidelsefull stämma:

»O sköda flabba, hibbelskt ljufva eggel,
Gestalt så sköd sobb elfvad på ed stäggel!» —


I detsamma föll guvernanten i en skrattparoxysm,
hvarifrån hon endast med möda kunde hemta sig.

— Hvarför skrattar fröked Löddbadd?

— Ack, jag finner er så svärmisk, så treflig och
pikant, att ...

— Pikatt?

De hade nu hunnit fram till klappbryggan, där
kandidaten upptäckte en liten snipa med tillbehör.

— Täjk, sade han, obb vi skulle ut och ro ed
studd, fröked.

— Kan kandidaten ro?

— Kadd?

— Men hvart ska' vi ro?

— Till öd där borta.

— Till ön, det blir för långt, där växer för resten
intet annat än barrträd.

— Bedd barrträdsluft är ett utbärkt bedel mot
sdufva.

— Nå, i så fall skall jag gärna följa med.

Båten gled ut, Manne rodde, och månen strödde
sitt hulda sken öfver de två. Fast det var stark
medvind, blef han utmattad om en stund, och under
förevändning att söka reda på en cigarrett, som han aldrig
haft med sig, kastade han handlöst årorna ifrån sig och
satte sig att leta.

Fröken tittade på månen och månen på fröken.
Under tiden hunno årorna glida ur sina korta
hållhakar, enär båten guppade upp och ned, och då fröken återtog
sin 36,000 mil aflägsna blick och vände den mot Manne,
så upptäckte både hon och han, att årorna liksom af
en osynlig hand ryckts ur deras åsyn, allt under det 
båten för stark nordan gungade hän mot den obebodda
ön. Det var icke långt ifrån att svärmeriet började
förbytas i bäfvande svårmod, ty hvarmed skulle de
forsla sig tillbaka? Någon annan utsigt fanns således
ej än att stanna på sjön eller ön hela natten — ja,
kanske för alltid. Manne, som i sin gröna barndom
läst »Robinson Cruse», började redan draga paralleller
mellan honom och sig, men fann dock sitt öde mindre
obehagligt i betraktande af det angenäma sällskapet.

Fröken å sin sida såg sorgsen och orolig ut, fast
hon så mycket som möjligt sökte beherska sina upprörda
känslor.

Om en stund hamnade de lyckligen på ön, där
kandidaten upptäckte en gammal lada, till hälften fylld
med halm.

— Här båste vi krypa idd, obb vi vilja ha ed
bludd i våra ögod i datt, upplyste Manne, i det han
började rifva i halmen.

— Hu då, klagade fröken, kanske där finns ormar?

— Itte. Brukar aldrig fiddas orbar på öar.

— Men det här blir alltför oanständigt, och hvad
ska' de säga hemma i prästgården?

— Jo, att det är bycke addstäddigt att begagda
träbed i dödfall.

— O, hvad jag är orolig!

— Gråt itte, lilla fröked, här fidds det halb att
ligga på.

— Nej, jag sofver inte i natt.

— Itte? Åh, försök! Badd dröbber så godt i halb.

— Har kandidaten sofvit i halm förut?

— Dää, det har jag itte. Gör sobb jag bara.

Och därmed vräkte han sig raklång på en
halmkärfve och somnade.

Emellertid började det svida i frökens ögonlock, så
att äfven hon omsider fann för godt att inslumra.

På morgonen inträdde en fiskare i ladan för att
hämta ett nät, som han där hade upphängt, och då fick
han till sin bestörtning se, hur själfva prostens
guvernant och en bättre klädd mansperson lågo instufvade i
samma lada.

Då de vid fiskarens inträde vaknade, så sporde
kandidaten:

— Hvad har fröked dröbbt obb i datt?

— Ja, vet kandidaten, det ska' jag be att
få berätta sedan, men, tillade hon, vänd till
fiskargubben, kanske ni åtager er att lotsa hem oss två, som
ledo skeppsbrott i går afton?

Ja vars, det skulle nog gå för sig.

Och hemlotsade blefvo de.

I prästgården hade de naturligtvis trott, att de
båda två omkommit på den stormande sjön. Det var
därför icke så litet glädjande, då de sågo dem lyckligt
och väl återkomna.

— Jaså, kandidaten har ångrat enleveringen, sade
prosten.

— Hbb, sa' Manne Malm, det var ded iddferdaliska
sdufvad och dordadstorbed, sobb var orsaked till dedda
tillställdig.

**




Människans utvärtes,

(En humoristisk-fysiologisk studie).

Människans högsta prydnad är håret, som i afseende
på den plats det intager, kan betraktas som en
hufvudsak. Det användes till souvenirer och till att rifva sig
uti, då man blifvit förargad. På en del menniskor
saknas till stor del håret, emedan de antagligen stått på
hufvudet, då jorden roterade för häftigt.

Pannan, på hvilken, enligt Tegnér, en menniska
kännes igen, som heter Torstensson, är ett slags
tankeläsningstafla; ju lägre hon är hos en person, desto
högre tänker han om sig själf och tvärtom.

Öronen, som sitta ett på hvar sida om
hufvudgloben, äro två till antalet, fast en och annan totalt
saknar öra, d. v. s. musiköra. Fast de äro benlösa — de
bestå endast af brosk — talar man likväl ibland om
öronsprång. De upptaga mycket väl allt skvaller och kunna
ofta uppnå en ansenlig längd.

Ögonen, som fått sin plats i ett par mörka hålor
äro själfva försedda med hvar sitt hål, hvadan de, då de
betrakta sig, tydligen kunna skönja ett hål i ett hål.
Af förvåning bli de stora, af agg sneda, af sprit röda
och af slagsmål blå. I stället för ögon begagnar en
del glasögon, hvilka om de äro mörka, utvisa, att deras
ägare, som följaktligen ser allt i svart, är pessimist.
Ögonen kunna både se upp och se ned, men den, som
icke kan se upp med ögonen, får se upp med pungen,
som är ganska svår att se med. För öfrigt kunna de
se allting, utom tiden, tonerna och personer, som de
förakta. På deras innersida finnas ett par nästen, där
sorgerna pläga vara bofasta.

Ofvanför ögonen sitta ögonbrynen, afsedda att upptaga
det damm, pigan hvirflat upp, strax innan man kommer
hem från morgonpromenaden. De tjäna dessutom till att
rynka med, om man tycker debetsedeln är för stor.

Näsan, den mest framstående delen af ansiktet och
alla snus- och parfymfabrikanters trognaste kund, är
vanligtvis belägen midt emellan ögonen, ett stycke
söder om desamma. Till utseendet lik en
dubbelrevolver, sedd från mynningen, kan hon, liksom denna, då
hon blir laddad med snus (icke krut), gifva ljud ifrån
sig, hvilket kallas för nysning, och hvilken äfven kan
låta höra sig vid instundande vackert väder. Hon kan
ofta bli »femte foten», och därför har Elias Sehlstedt
skrifvit en visa om henne. En del håller sig med röd
näsa, hvilken är mycket dyr. Ångrar man valet af
den röda näsan, kan man supa, tills hon blir blå.

Strax nedom näsans borrar påträffas hos mannen
ett par knäfvelborrar, som tjäna till att draga åt sig,
hvad han icke orkar med, då han äter filbunke.


Munnen, som af en del benämnes trut, är hos
människan ganska svår att hålla, fast han icke kan gifva
ifrån sig andra ljud än konsonanter, d. v. s. läppljuden:
b, f, m, p och v, hvilka antagligen betyda: bäst förstår
munnen prata viktigt. Då man äter varm potatis,
öppnar sig munnen mer än vanligt, och då varseblifves
inom densamma en massa benbitar, som en gång lära
skola användas till tandagnisslan, hvarför de benämnas
tänder. Hos gamla mamseller saknas alla tänder, utom
löständerna.

Nedom munnen, icke långt från det ställe, där
Gustaf den andre Adolf hade sitt pipskägg, sitter hakan,
som hos mången antager utseende af en tjärborste.

Halsen, som förenar hufvudet med bålen, spelar sin
viktigaste roll vid halshuggning. På halsens framsida
synes det äpple, som Eva gaf sin Adam, och hvilket
blef en förtret, som ännu ingen karl kunnat svälja.

Ryggen, som hufvudsakligen användes af sjusofvare
och mjölnare, har två axlar, hos många till utseendet
som ett par ladugårdstak, hvilka hos en del militärer
äro täckta med vadd i stället för halm.

Bröstet, som hos några innesluter hjärta, är hos
mannen platt, för att han icke skall samla för stora
snushögar på västen; hos kvinnan är det ofta en liten
strumpgarderob.

Människans allra viktigaste kroppsdel är magen,
som är så oumbärlig, att hon utan den hvarken kunde
kväljas eller slå sig på buktaleri.

Benen, som komma till god användning, då man
märker en björn eller leopard på afstånd, sitta nedom
magen, det ena till vänster och det andra till höger om det 
andra. De bestå till stor del af ben, utom hos
positivspelare, som vanligtvis använda träben, antagligen för att
gå lättare och för att inbespara sig fotbad.

Skinnet, som är människans allra nödvändigaste
klädsel, sitter hos många gamla oantagliga mör mest
på näsan. Låter man ta skinnet af sig, säges man vara
flådd inpå bara kroppen.

Detta i all korthet om människans yttre; om »det
yttersta» få prästerna predika.

ω




Magister Klings rotvälska.

Den som någon gång i en landskyrka sett en
gammal maskäten träapostel med flintskalle och
hackspettsnäsa och stående i en nisch längs ena långväggen med
armarna tätt tryckta intill sidorna, som om de nyss
blifvit kommenderade »nedåt sträck!» — han kan få
en ungefärlig föreställning om gubben Klings utseende,
åtminstone då han på stående fot samtalade med en
person. I grund och botten var han hvad man brukar
kalla en genomhederlig gubbe, och därför kallades han
nästan allmänt i den lilla sockenbyn för farbror, en
titel, som man ju ofta utan föregående öfverenskommelse
tycker sig kunna använda åt vissa gammalmodigt
originella individer, äfven om man icke har den ringaste
lagliga rätt att blifva ihågkommen i deras testamente.

Men han hade i likhet med andra dödliga äfven sina
fel. Bland annat var han till ytterlighet
lärdomshögfärdig, fast han i vetandets silfvergrufva icke ens 
mäktat uppsnappa så fullviktiga visdomskorn, som några
slappa censorer fordra i studentexamen, ty gubben —
ja, han var då pojke, förstås — blef kuggad och måste
nu inpå gamla dagar skaffa sig sitt torftiga uppehälle
som byskolmästare.

Detta gubbens lärdomssnobberi tog sig märkbarast
uttryck däri, att han i både tal och skrift använde
ungefär hälften utländska ord och hälften svenska, och
man skulle kunna tycka, att han med denna mani föga
varit lämplig till barnalärare, men farbror Kling visste
nog att uttrycka sig med urskilning. Det var icke alla
han kostade på klingande glosor. Man kunde nästan i
samtal med honom sluta till, hur högt han värderade
en; ju rikare och ju mera bildad en person syntes vara,
desto obegripligare blef Klingen; en okunnig, fattig
torpare kunde däremot förstå honom mycket väl.

Ett annat sällskapsfel, som stod i nära
sammanhang med nämda, var hans löjligt pinsamma sätt att
endast vilja orda själf, då något samtal blifvit satt i
gång. Han var i det fallet lik en malande kvarn,
hvilken öfverröstar en hvar, som söker tala i dess närhet.

Jag tittade in till gubben ibland, där han bodde i
sin trånga kammare i skolhuset, och särskildt minns
jag den gången, då jag nyligen förut tillvunnit mig
gymnasistens blåa mössa.

(Hvad jag här upprepar af gubbens haranger är
nedskrifvet på ett ungefär, men dock så troget efter
originalspråket som möjligt).

— Åh, se goddag, liber studiosus, utlät sig gubben,
då jag kom inom dörren. Var så god och placera sig
här på chaiselongen, om det konvenerar. Jag är i full
karrièr med att korrigera några små opus åt mina
disciplar, men var så gentil och vänta några koncisa
moment, så skall det bli final på hela sammelsuriet.
Därför kan jag ej beneventera min unge herre så som det
enligt etiketten vore min obligation. Jag har hela
dagen varit långt ifrån kurant och föga kompetent till
någon pedagogisk aktivitet, men man får i alla fall icke
hysa aversion för pligten.

Då gubben slutat korrigeringen, sporde han, i det
han stultade efter ett gammalt ergigt fotogénkök:

—  Kanske kandidaten icke opponerar sig emot att
jag spenderar på litet egenhändigt prepareradt kaffe,
ifall man nota bene är amatör däraf ... Det fluidum,
jag för min del prefererar som en favorit, är just denna
aromatiska och deliciösa komposition, utan hvilken en
pauvre skolmagisters existens vore totalt insupportabel.

Medan gubben med så att säga bromsad talmaskin
pysslade med kaffet, sporde jag för att åtminstone säga
något, om han icke fann det besvärligt i längden att vara
sin egen hushållerska samt gjorde en antydan om att
jag skulle varit gift för länge sedan, om jag varit i
hans ställe.

— Falska konklusioner, min herre, utbrast han och
gjorde en gest, som närmast liknade »armar nedåt
sträck» ... idiotiska syllogismer! ... Jag har ännu
aldrig afflicterats af några mera enorma eller
considerabla inconvenienser såsom resultat af ett isoleradt lif.
Ergo kommer jag aldrig att alliera mig med något
femininum, det månde gestalta sig som det mest graciösa
väsen en supernaturel kraft kreerat.


Nu kokade kaffet öfver, hvarför jag passade på att
fråga, om han aldrig varit kär.

— Reelt verliebt, monsieur. Men nu är hon blott
en fantasiens magiska chimär, af hvars splendida
apparition endast minnet resterar. Ty hon var för aimable
för telluriska regioner, och därför vardt hon
transporterad till en sublimare sfär.

Ungefär på detta sätt hasplade gubben ur sig
den ena satsen befängdare än den andra. Jag ledde
honom för roskull in på alla möjliga ämnen, och
angående litteraturen yttrade han bland annat:

— Det är ett odisputabelt faktum, att en alltför
voluminös kvantitet af demoraliserande
litteraturprodukter distribueras bland ett publikum, som ofta är nog
ignorant att tolerera de mest kuriösa paradoxer och
bizarra sottiser man kan producera. Dessa äro ofta
så primitivt och så naturligt detaljerade, att de tyckas
emanera från de mest autentiska auktoriteter ...

Sista gången jag hörde magister Kling var vid en
examen i hans skola. Där hade infunnit sig mycket
s. k. halfbildadt folk, och själfve den nyutnämde
kyrkoherden öfvervar examen.

Sedan denne aftackat såväl lärare som barn, steg
magistern själf upp i katedern, där han, orörlig som en
bildstod, höll ett afskeds- och förmaningstal till barnen,
af hvilket jag endast antecknat följande:

»Kära mina barn! I egenskap af eder præceptor
och instruktör vill jag, innan vi separeras, tacka eder
för den attention och disciplin ni præsterat, och som
tillfredsställt mina copiösaste pretentioner. I gån nu
snart att njuta af ett familiärt dolce far niente, som
dock måtte blifva analogiskt och synonymt med ett
utile dulci, så att I adjungeren det rent seriösa och
durabla med edra mera luxuösa aktioner. Det pensum,
I nu genomgått, bören I med ackuratess repetera, så att
mina lektioner icke blifva utan desirabel effekt. Och
måtte de didaktiska teorier I annekterat blifva in praxi
tillämpade ... Med denna fragmentariska oration får
jag säga eder ett cordialt adjö.»

Härpå lästes ett par böner på svenska, hvarefter
examen var slut. Det är föga troligt, att ens prästen
fullt uppfattade magisterns harang, att döma af det
sorglustiga uttryck, som hela tiden kunde spåras i
hans skinande anlete.

Nu är magister Kling för länge sedan död, men
hans rotvälska lefver ännu. Han har lemnat många
gelikar efter sig, fast de flesta lyckligtvis icke äro lika
barbariska som han var, men som dock tyckas långt
ifrån belåtna med att säga sin hjärtans mening på
endast »ärans och hjältarnes språk».

—




Om några hundra år.

Något om framtidens tidningsnotiser och annonser.

Världen sträfvar efter fullkomning och når den
säkerligen omsider, åtminstone i högsta möjliga måtto.
Både smått och stort sträfvar att bli något större. Drängen
vill bli rättare, rättaren inspektor och inspektoren
brukspatron. Skolpojken vill bli student, studenten
pastor, pastorn kyrkoherde och kyrkoherden biskop.

Kunde vi lyfta på den slöja, som döljer det
tillkommande, och förflytta oss några hundra år framåt,
så tror jag bestämdt, att vi föga eller intet skulle känna
vår planet igen. Omdaningar och metamorphoser af de
mest häpnadsväckande slag skulle ha försiggått och
händelserna så raskt utvecklat sig, att småskolans
svenska historia knappt kunde koncentreras till mindre
volym än 25 band i oktav.

Alla de frågor, som nu stå på dagordningen, skulle
för länge sedan nått sin lösning. Ja, några 
hundra år framåt bara, och jorden skall vara ett
himmelrike, d. v. s. en enda stor goodtemplarloge, där det är
belagdt med straff att svärja den minsta kötted, ty alla
äro de vegetarianer.

Människorna hafva totalt vuxit ifrån aptypen,
hvadan de äro både hår- och skägglösa. Följaktligen har
man dåmera hvarken barberare eller kammakare.

Rättskänsla, arbetslust, renlighet, artighet, med ett
ord allt, som kan specificeras under rubriken dygd, har
nått sin höjdpunkt.

Man har i utveckling hunnit så långt, att man
icke endast har dagliga tidningar, utan äfven nattliga
och »timliga». En mängd tidningar utkomma nämligen
då hvarje timme, och det heter t. ex. icke Dagens
Nyheter, utan Dagens Nyheters 1-blad, 2-blad, 3-blad o. s. v.

Vi kunna ju t. ex. ögna igenom ett nummer af
»Nattens Nyheters» 12-blad, året 2,344, och vi skola
påträffa notiser och annonser af ungefär följande lydelse:

Dödsfall. I går kl. 5,13 afled i Skrållebo bonden
Peter Adamsson i en ålder af 125 år. Eftersom han
sålunda bortrycktes i sina kraftfullaste år och länge
var en kommunens stödjepelare, lemnar han en lucka
efter sig, som blir svår att fylla. Efter att mellan
åren 2,229 — 2,234 innehaft plats som vallpojke i Möja,
utnämndes han 2,235 till oxdräng i Ockraby och var
2,244 uppsatt på förslag till kogubbebefattningen i
Kulla, som han kom att tillträda 2,245 samt hann
omsider ända därhän, att han avancerade till bonde. Stor
är den vänkrets i vårt land, som begråter den
hädangångne, oförgätlige f. d. kogubben.

Olycksfall. Då 150-årige torparen Anders Jönsson
i Romlösa i går var sysselsatt med takläggning af
ett litet sjuvåningshus, råkade han slinta och nedföll
på marken, hvarvid han afbröt ena lårpipan. Hans
17-årige son, som nyligen tagit medicine doktorsgraden,
befann sig lyckligtvis i närheten, så att den skadade
kunde bibringas den hjälp, nödvändigheten kräfde. Vi
hoppas i nästa timmes nummer kunna delgifva våra
läsare närmare underrättelser angående olyckan.

Skurkstreck. En medelålders mansperson, som kl. 10
i går afton passerade förbi Sanct-Johanniskyrkan, tog sig
det orådet före att spotta midt på gatan, hvarefter han
tog till flykten. Det är förvånansvärdt, att dylikt okynne
ännu kan förekomma, då, som bekant, det finnes tillräckligt
med spottkurar inrättade öfverallt i staden. Man tror
sig vara gärningsmannen på spåren.

A ideal-dramatiska teatern uppträdde i går för fullt
hus herr Josef Skådemann med deklamation af
fornsvenska skaldestycken, hvaribland särskildt må framhållas
»Niagara», hvars utsägande på fornspråket gjorde en den
mest komiska effekt. Till stämningens höjande bidrog
icke litet den antika kostym, herr S. iklädt sig, en
s. k. frack, som närmast liknade en svalstjärt, samt en
fotbeklädnad af svart, hårlös djurhud. På hufvudet bar
han naturligt människohår samt i ansigtet en s. k.
mustasch, ett litet skägg, som växte på våra förfäders
öfverläpp.

Dömd tjuf. I går dömdes arbetaren Olof Israelsson
från Nottebro att för sjunde resan stöld genomgå 6
månaders nödig vård och behandling å
Kleptomanlasarettet. Han förklarade sig nöjd med domen.

Alkoholismen. Ett i våra dagar oerhördt fall
inträffade i lördags, i det en arbetskarl, härstammande
från en slägt, hvilken i flera decennier lidit af medfödt
dryckenskapsbegär utan att därför söka bot, tillägnade
sig en mindre flaska alkohol i källarvåningen till
apoteket »Ormen». Sedan han tömt dess innehåll, begaf
han sig ut på gatan, där han var nära att digna till
marken under skrän och svordomar. Tvänne
tillstädeskomna poliskonstaplar ägnade den olycklige all möjlig
omhuldnad och afförde honom i nödhjälpsballong till
närmaste läkare, där han efter en stunds hvila vardt
återställd.

Fästligt samkväm. Från »Nattens Nyheters»
Göteborgsreferent telegraferas, just som tidningen lägges i
press, att Positivspelareklubben annandag jul anordnat
en större fästlighet med bal å Grand Hotel. Tack vare
dansdirektör Flängs skicklighet, kunde äfven de som hade
träben deltaga i dansen. Stämningen var animerad.
Musiken presterades af icke mindre än 15 positiv. I
ett längre föredrag betonade Blinde Jöns
nödvändigheten af att föreningen inginge till regeringen med
anhållan om förbud för lergöksblåsare att inlåta sig på
någon konkurrens med den välkända positivismen.

Klubben räknar nu fullt 276 medlemmar,
hvarjämte tillkomma två halfva italienare, som af
vederbörande på grund af särskilda omständigheter tillåtits att
här i landet idka gårdsmusik. Båda hafva fått sina
ben afslagna i ett gatutumult.

För räddning af ett svinlif har
Djurskyddsdepartementets medalj tilldelats drängen Håkan Pettersson i
Pölsebo, enär han med fara för eget lif räddat en
svinuppfödningsinstitutionen »Galtius» tillhörig gris från
att drunkna i en göl.

Man kan näppeligen anse det såsom ett försök till
själfmord, då djuret alltid visat sig vara en glad gris.
I hvilket fall som hälst, när skall utvecklingen komma
därhän, att de arma svinen ändtligen få simhud mellan
klöfvarna?

Abnormt. I en socken i Dalarne finnes, enligt
hvad D. O. meddelar, en kvinna, som ännu icke hållit
något socialt föredrag.


Telegram. Kl. 12,15.
Nyaste underrättelser om Petter Andersson.

Det förljudes med visshet, att Petter Andersson
och hans hustru, hvilka för ett par år sedan utrustade
en expedition till sydpolen, äro på väg hem. Ett rykte
vill veta, att Petter upptäckt en alldeles ny remna i
isen midt på själfva polen.

Kap Horn. Telegram. Kl. 12,30.

Petter Andersson har varit synlig vid Kap Horn.
Närmare underrättelser inväntas.

Senare.

Tidningen »Världsbasunen» har mottagit följande
telegram från Petter:

»Jag och min hustru äro på hemväg från sydpolen.»

Dömd likätare. På grund af anmälan från
Antianimala föreningen har jämlikhetskommissarien O. Krafft

dömts att undergå två månaders fängelsestraff för brott
mot vegetabilitetslagens tredje kap. 4 §. K. hade en
söndagsmiddag förtärt tvänne af honom själf tillagade s. k.
köttbullar.

För vår del anse vi straffet vara väl litet tilltaget
för en så svår yttring af ännu kvarlefvande kannibalism.

Samtidigt härmed har en person dömts till fängelse
i 1 år och 6 månader för brott mot tobakslagen. Han
hade, oförklarligt nog, kommit öfver och rökt upp en
hel cigarr.

2,000 kronor

erhåller den, som skaffar en ung student plats som
murerihandtlangare eller kolbärare. Obs.! Prima referenser!

Läs Ahus-posten!

södra Sveriges mest spridda tidning.
Prenumerationspriset är blott 25 öre pr år, postarvodet inberäknadt.
Utkommer två gånger dagligen. Läsvärdt innehåll.
Snabbaste nyheter. Vid julen medfölja till
helårsprenumeranter en fjärding norsk slosill och 2 1/2 tunna potatis.

Önskas låna.           

Finnes det någon ädelmodig person, som skulle
vilja låna en stackars fattig flicka 10,000 kr. mot
fullgod säkerhet i ett lösörebo, torde svar sändas till
»Nödstäld» Löfby, p. r.

Billiga middagar

serveras. Frukost, middag och kväll 5 öre. Obs.!
Syltade ekollon och grankottsbuljong hvarje tid på dagen.
Koksgatan 40, 13 tr. Hiss finnes.

Platssökande.

En ung landsflicka, som gifvit ut två band
vårpoesi, spelar och målar samt är något hemmastadd i
skulptur, söker härmed engagement som barnjungfru hos
någon handtverksfamilj. Svar till »Français-Allemand»,
denna tidnings kontor.

— — — — — — — — — — — — — — — — 

Med tanke på dessa och dylika tidningsnotiser och
annonser, som efter allt att döma ovilkorligen blifva
synliga några hundra år härefter, kan man icke annat
än utbrista:

Vi äro allt ändå ena dumsnutar emot 2,000-talets
folk!

φ






Mor Jannika och Jan Anders.

Mor Annika på Kullen hade nu varit enka i 10
långa år, och det var icke utan, att hon smått började
se sig om efter friare, gamla människan. Men tiden,
som icke skonar någon, hade farit illa med Annikas
forna skönhet. Håret hade redan börjat gråna, och den
förr så dårande hyn hade nu närmast tycke af ett illa
tillsetadt bolstervar. Och det försmädligaste bland alltihop,
där sutto fem stora vårtor på hakan, kring hvilka
frodades ett hår, som till och med hennes ende
tjuguårige slyngel till son, Jan Anders, riktigt afundades
henne. Det hjälpte icke, att hon med saxen sökte
befria sig från ogräset; dess värre växte det.

Egentligen var det på ganska goda grunder mor
Annika önskade återinträda i äktenskapets heliga stånd.
Kullen var ett litet svårskött hemman med bara en
dräng och en piga, och när man skall lita på andra,
så vet man nog, hur det går.

Icke häller tycktes Jan Anders vara danad till 
gon betydligare hjälpreda för mor. Väl var han stor
och stark som en björn, men lättja och dumhet
framträdde ock hos honom i proportion därefter.

Icke underligt att hon då på allt upptänkligt sätt
lade ut sina krokar bland ungkarlsgrannbönderna, och
icke underligt var det häller, att hon för ernående af
ett hjärtevif sökte göra sig så behaglig som möjligt.

Med ett ord, mor Annika hade blifvit kokett, så
gammal hon var, och till förste bäste, som kom, var
hennes fulla afsigt att öfverantvarda både hjärta och
hand jämte 1/8 mantal Kullen.

Johan Erik i Byhagen hade nog länge haft en
aning om förhållandena på Kullen, och han hade till och
med en gång varit nära att våga ett friareanbud, men
så snart han bara fick se Annika med de stora vårtorna
och det åt alla väderstreck stretande hakhåret, så brast
honom modet, och han måste med oförrättadt ärende
loma i väg hem igen.

Ändtligen en dag fick mor Annika höra ur
länstidningen en annons om vårtsyra, som äfven hade den
egenskapen att borttaga missprydande ansigtshår.
Eftersom hon själf hvarken kunde läsa eller skrifva, ty
hon var en kvinna af gamla stammen, lät hon genast
vallpojken, som var en baddare i präntning, skrifva
efter medlet, hvilket hon bad få sig tillsändt under adress:
»Kullen påsste ristante». Hon var nämligen angelägen
att icke låta någon veta, hvad hon gjort.

*


Jan Anders, han hade gått och blifvit pin förälskad
i kyrkovärdens vackra Stina, som bodde midt emot,
tvärs öfver landsvägen.

Men Stina hade länge svärmat för den unge
handelsmannen, han med det förekommande sättet och de
långa, stiliga mustascherna.

— Sådana där skulle du skaffa dej, — hade hon
sagt till Jan Anders en gång, då samtalet rörde sig
om handelsmans mustascher.

Kyrkovärden själf, som var enkling, var också
alldeles emot en förening mellan Jan Anders och Stina,
Han hade visserligen länge gått och blängt afundsjukt
på mor Annikas rågfält och önskade gerna, att de hörde
tillsammans med hans eget hemman, men handelsman
Svensson hade 12,000 på banken och dref en solid affär,
mot hvilken mor Annikas lilla magra hemman, Kullen,
som hade namn efter sockenbyn, icke var att jämföra.
Men han tänkte på annat sätt komma i besittning af
Kullen.

Han var nämligen fast besluten att fria till mor
Annika och hennes rågfält.

Jan Anders var tröstlös. — »Vänta, tills far dör»,
hade Stina alltid sagt. Hon ville nämligen låta
påskina, att det endast var farsgubben, som hyste antipati
för Jan Anders.

Och Jan Anders, han väntade och väntade; han
hade väntat, ända sedan de konfirmerades i kompani,
så att nu började han draga kyrkovärdens dödlighet i
tvifvelsmål, och nu kunde han inte berga sig längre;
han måste till hvad pris som hälst söka öfvertala
gubben till samtycke.

En söndagsmorgon, då han var i friaretagen, tog
han på sig sin snyggaste rock och sin vackraste min
och klef in till fader kyrkovärd, just som denne satt
och rakade sig.

— Go morron, grannfar, — sa' Jan Anders och
nickade mot spegeln.

— Muuh! — stönade kyrkovärden, som just med
största ansträngning höll på att hålla en skrynkla på
öfverläppen så jämn och slät som möjligt.

Jan Anders slog sig saktmodigt, fast med bäfvande
hjärta, ned i pinnsoffan vid dörren. En lång stund satt
han mol stilla och åsåg med uppspärrad mun, hvilken
själsskakande mimik kyrkovärden ådagalade framför
spegeln. Än sade honom anletsdragen: — Ja, du kan ju
få tösen, eftersom du är så envis, — och än tycktes
de uttala en dom så afvisande och förskräcklig, att Jan
Anders blef riktigt hemsk till mods.

Bäst han så sitter, hör han, hur de glamma och
skämta i det intill hvardagsstugan belägna gästrummet.
Om en liten stund träder därutur ett par stora, långa
mustascher på ett ansigte, som tydligen tillhörde herr
handelsman. Strax bakom honom såg Jan Anders en
kaffebricka och närmast efter denna ingen mer och
ingen mindre än lilla Stina själf.

Det där var för svårt för Jan Anders. Hon
älskade då verkligen honom!

Han grep skyndsamt sin stråhatt och rusade ut
genom dörren utan att ens säga farväl.

— Nej, — tänkte Jan Anders, där han satt på sin
vindskammare och speglade den fjunlösa öfverläppen i
snusdoselocket, — nu blir dä' ingen annan rå' än att
lägga sej te' mä' skäggbalsam.

Han hade händelsevis en gammal Söndags-Nisse,
där nämnda vara stod annonserad, och utan vidare
betänkande letade han reda på skrifdonen och nedskref
följande opus:

»Högädle Harr Pål Båsse!

Var snäll skekka mej ofördröjligen en låda
skäggballsam utaf dänn sorten som värkar inom Sex Veckor
pängarna ligger här i brevet adräss endast Kallen post
rästante.»

*

En vecka hade förgått. Jan Anders hade redan
fått sin låda, och om några dagar hade mor Annika
äfven fått sin.

Det blef ett förfärligt smörjande på Kullen, men å
båda sidor inkognito.

Mor Annika gned sig med innehållet af asken både
morgon, middag och kväll, men tyvärr utan annat
resultat än att hon till sin bestörtning nästan tyckte, att
vårtorna blefvo allt större och stråna allt längre, och
då hon hållit på i fjorton dagar, måste hon taga
ullsaxen till hjälp.

På Jan Anders' bleckask stod det: »Man gnider in
3 gånger om dagen.» Och Jan Anders gned in minst
10 gånger om dagen, tills skinnet började flås af ända
uppåt öronen. Efter fyra veckors förlopp såg han ut,
som om han torkat sig i synen med en roterande 
slipsten eller också legat på skafbocken framför en
garfvaregesäll.

Till sist måste han anlita provinsialläkaren, som
fann sig föranlåten att fråga:

— Har ni bränt er i ansigtet?

— Nää.

— Hvad har ni gjort då?

— Ingenting.

— Hva sa' ni?

— Ingenting.

— Vill ni inte säga, hvad ni gjort med ansigtet,
det var märkvärdigt.

— Nä, för doktorn bara grinar åt mej.

— Dumsnut! Sjung ni ut bara!

— Jo, jag har gnott mej mä' skäggbalsam.

— Då måtte ni väl ha rifvit in den med naglarne,
anmärkte doktorn, som såg nästan villrådig ut i det
här fallet.

Emellertid fick Jan Anders en salfva, som omsider
återställde hyn i dess ursprungliga skick.

— — — — — — — — — — — — — — — — 

En söndagseftermiddag steg kyrkvärden in till mor
Annika, bäst som hon höll på med vårtborttagningen.

Hon stoppade pilsnabbt ansigtet i förklädet och
torkade af flottet.

Kyrkovärden tänkte visst fria i dag, ty han såg
så glad ut och smilade så kärleksfullt vänligt med den
breda munnen.

Han steg ända fram till bordet och satte sig
bredvid Annika, som, försmädligt nog, icke ens han gömma
undan den där vårtsyreasken. Den låg där på bordet
och glisade så bjärt med sin granna, röda etikett.

»Kyrkovärden, han kan läsa, han», tänkte Annika.
»Det här kan bli obehagligt.» Själf kunde hon, som
sagdt, icke läsa ett dyft.

Kyrkovärden lade armen på bordet och fick
händelsevis tag i asken, som han började tumma på.

Efter en stunds samtal om ditt och datt spärrade
fader kyrkovärd upp ögonlocken, som hittills varit halft
nedslagna och sporde med förvånad min, under det han
läste på asken:

— Hör nu, mor Annika?

— Ja, hvad då?

— Begagnar mor Annika skäggbalsam?

— Skäggbalsam? sa' mor Annika och tog sig
förbluffad om hakan för att dölja de långa stråna —
hvarför säger kyrkovärden så?

— Jo, det står åtminstone skäggbalsam på asken,
upplyste kyrkovärden och såg trirolig ut.

— Åh herre min je', utbrast Annika, blek som
ett lik, det kan jag väl tro, för ju mer ja gnider in,
dess värre växer det; nu har jag hållit på i fem
veckor ... Och jag, som trodde, att det var
vårtsyra!

Sedan mor Annika tydligare förklarat sig, och
sedan de båda två erinrat sig förhållandet med Jan
Anders, så blef det omsider halft klart för dem, hur
saken hängde ihop.

Men nu gå där på Kullen som spöklika hamnar
tvänne till ständiga ensamhetskval dömda varelser. Jan
Anders får aldrig ett fjun mer och icke heller någon
fästmö, och mor Annika slipper aldrig sina vårtor med
hihang och får säkerligen aldrig någon gubbe. Hela
socknen skrattar åt dem.

Därför må vi hvar och en i sin stad utbrista:
Stackars mor Annika! Stackars Jan Anders!

π




Pastor Wattmans julklapp.

Ola Jönson, som var hemmansägare i Stenkulla,
brukade alltid till julen köpa hem ett helt ankare
med bränvin dels för eget kärt behof och dels för att
bjuda de kringboende grannbönderna. Medan han i
detta ärende en tid före jul var inne i staden, höll
gumman därhemma på att afsluta sin julbrygd. Denna,
som var den första hon någonsin haft för händer,
artade sig särdeles bra, och hon fick hela två ankare fulla
med godt juldricka, som hon bar ned i källaren.

Då Ola kom hem, satte äfven han ned sin ankare
längst bort i ett hörn framför de öfriga. Följande dag,
som var en söndag, tömde han nästan en hel liter
konjak, som han medhaft från staden, hvilket hade till
följd, att han på aftonen vardt högst berusad. Hade nu
bara Ola gått och lagt sig, så hade med all säkerhet
denna historia aldrig blifvit nedskrifven, hvilket skulle
varit stor skada, såsom vi i det följande skola få se.

I sitt rusiga tillstånd fick han nu det olyckliga
infallet att besöka den närbelägna kyrkan, där aftonsång
skulle hållas. Annars plägade han aldrig gå i kyrkan.
Det var ovanligt mycket folk på kyrkvallen, så att han
kunde inte på något sätt tränga sig in genom grinden.
Han beskref stora, utåtgående halfcirklar med armarna,
svor och röt åt menigheten, att, då han icke gick i
kyrkan mer än en gång om året, så måtte han väl få
komma in den gången. Han betalte sin skatt till
klockare och präst såväl som de öfriga. Han väsnades och
knuffades där i grinden allt värre, och just som prästen
kom, höll han ett tal, hvari en ond makt var inkilad
mellan hvartannat ord, och domderade att han skulle
in i kyrkan till hvad pris som hälst. Prästen, som
tog reda på hvem bråkmakaren var, förehöll honom i
strängaste ordalag det oskickliga i hans beteende, men
de skarpa förmaningarna gjorde Ola ännu vildsintare,
och med hög stämma utbrast han:

— Ja, får jag inte komma in i kyrkan, går jag
hem till gumman och tar mig en kaffehalfva med en
stor klämtare i och ger attan i att krusa längre.

Ola hade i mörkret icke märkt, att han hade med
själfve prästen att göra, och så snart han förnam detta,
lomade han något skamsen hem.

Nästa dags morgon erhöll han från pastorn ett i
mycket stränga ordalag affattadt bref, hvari han
hotades att blifva stämd till tinget för störande af
kyrkfriden.

Ola blef lika ångerfull som förskräckt och visste
sig ingen råd, hur han möjligen skulle kunna blidka
pastorn. Men ändtligen fann han ett, såsom han själf
tyckte, mycket förståndigt sätt.

— Vet du mor, sade han, jag tror vi göra klokt i
att förära prästen den ena svagdricksankaren i julklapp,
så kanske han lugnar sig.

— Ja, kan det hjälpa, mente mor, som nu var lika
rädd för prästen som Ola, så kan du ju försöka med
det, ditt syndakräk.

Pigan, som förut på dagen varit nere i källaren
och letat efter en slaskhink, hade därvid flyttat den
bortersta ankaren, som var af samma utseende som de
öfriga, framför dessa, så att Ola ingenting ondt anade,
då han på eftermiddagen steg ned i källaren och tog
bränvinsankaren, som nu var främst stående, i sin famn
och lade förhoppningsfullt i den utanför stående vagnen
i akt och mening att låta sin dräng forsla bort till
prästen. Själf tordes han för skams skull icke fara dit.

Gifve Gud, tänkte han, i det han fäste en
bönfallande blick på ankaren, att det här ville beveka pastorn.

Därpå gick han in och nedskref följande rader:

»Snelle högedle herr Passtorn jag känner mig rätt
olöcklig för passtorns skull, ja levde lite illa der borte
vid körkan å som sakt ja ä regtitt tråkuger öfver denna
olökkans händelse. Men Förlåt mitt Slarv ja ska bli
lika nykt som passtorn å håll te gode med dät
dryckesancare, som ja sjekkat drängen bort mä te passtorn ja
tror passtorn töcker mycke om den dröcken. Teknar
med Stor ärevördighet Ola Jönsson.

P. S. Ursekta Slarvet?»

Drängen var snart framme i prästgården, där den
förste, han träffade ute, var pastorn själf, till hvilken
han framlemnade Ola Jönssons bref. Pastorn, som var
nyfiken, steg in i tamburen, där en lykta hängde —
skymningen hade nämligen redan inträdt — och sedan
han tagit del af brefvets innehåll, lät han sända många
hälsningar tillbaka. Med drängens tillhjälp
praktiserades ankaren ned i källaren, och allt hade försiggått
obemärkt af någon, hvilket pastorn fann tämligen lyckadt,
enär han med ankarens innehåll tänkte bereda sin fru
en öfverraskning på julaftonen, eftersom de själfva icke
brygt något julöl. Att kärlet innehöll något annat,
kunde han väl icke tänka.

Han hade särskildt brådtom med skrifgöromål denna
afton, och det skulle allt smaka skönt, tänkte han, att
då och då under arbetet läska sig med litet juldricka,
men hur skulle han osedd kunna smyga några glas
med sig in? Bäst vore det, ifall han mötte någon, att
slå upp ur ankaren i något ogenomskinligt kärl, och
därtill passade ju förträffligt den där
porslinstillbringaren, som stod på en hylla i kökstamburen. Han
skyndade pilsnabbt efter lyktan, som hängde i samma
tambur, där han nyss läst brefvet, och sprang, så att
gnistorna flögo om den stora sjöskumspipan, han hade i
munnen, och nappade åt sig nämnda tillbringare samt
begaf sig ned i källaren. Han satte lyktan ett stycke
ifrån sig, slog proppen ur ankaren och hälde i
tillbringaren till något mer än hälften. På grund af mörkret,
som endast obetydligt kunde öfvervinnas af lyktans
matta sken, kunde han omöjligen varseblifva, hvad slags
vätska det var, han slog upp, och tobaksröken, som
hvirflade omkring honom, skingrade all brännvinslukt.
Då allt var undanstökadt, ilade han in på sitt rum och
satte tillbringaren bredvid vattenglasen på bordet. Han
hade knappt hunnit med detta, förr än hans fru visar
sig i dörren, men innan hon stängt denna efter sig,
ber han henne att få vara i fred en stund, eftersom
han har mycket brådtom.

— Jag skulle bara gå in efter en sak, upplyste
frun.

— Det får du göra sedan, jag har så brådtom nu,
motsade henne pastorn och stälde sig midt framför i
dörröppningen för att hindra henne varseblifva den
stora tillbringaren, som ju aldrig plägade vara i hans
skrifrum.

Frun gick och ville inte störa en sekund, fast hon
ju endast tänkte hemta en liten pall, som hon brukade
använda, då hon virkade; hon blef annars alltid så trött
i knäna. På grund af pastorns ifver i att hindra henne
inträda, antog hon att han höll på med någon julklapp.

Pastorn, som för tillfället icke kände sig det
ringaste törstig, tänkte vid sig själf, då hon gått:

— Jag skall åtminstone gömma undan
tillbringaren, i fall hon skulle komma hit en gång till.

Han satte den alltså under bordet, ställde den lilla
pallen framför, som frun tänkte hemta, och lagade
dessutom, att den stora duken dolde det hela.

Därpå satte han sig att arbeta och fördjupade sig
snart så i kalkyler m. m., att han hvarken hörde eller
såg. Han hörde icke ens, hur den midt bakom honom
varande sidodörren om en stund sakta öppnade sig, och
hur hans fru smög sig in för att hemta sin virkpall,
som barnen dragit dit, och som hon omöjligen kunde
undvara, då hon nu för tillfället ifrigt var sysselsatt
med ett stramaljarbete till julklapp åt sin man. Hon
tittade öfverallt omkring sig utan att finna den. Då
hon tassat där i rummet, så långt hon vågade, d. v. s.
till bordet, lyfte hon på duken och fann till sin glädje,
att pallen befann sig just under bordet. I detsamma hon
försigtigt lyfte honom till sig, varseblef hon till sin
förvåning sin största tillbringare stående där.

— Ha nu barnen dragit in den också! tänkte hon.
De äro då omöjliga; man kan aldrig hålla reda på dem.

Hon klämde pallen under armen och tog ljudlöst
tillbringaren därifrån. Det var så när att hon tappat
honom, ty han var ju nästan full.

— Ha de slagit vatten i den? sporde hon, i det
hon luktade på innehållet.

Men nu var det verkligen icke långt ifrån, att
pastorskan tappat både sig själf och tillbringaren i
golfvet, och sättande den ifrån sig på bordet, måste hon
högljudt snyftande nedsjunka på en stol.

Pastorn vände sig därvid om och sporde helt häpen:

— Hvad! Är du här? Kära vän, hvad står på?
Jag tror du gråter?

— Åh, det är förskräckligt, Erik.

— Hvilket är förskräckligt?

— Jo, att du kan handla på det sättet, snyftade
hon, och jag som trodde dig i allt om godt ...

— Förklara dig, min vän, hvad är det?

— Åh, jag ser nu, hur röd du är ...

— Röd? ... Hvad menar hon, tänkte pastorn ...
Gode Gud, hon måtte väl inte blifvit rubb ...

— Fy Erik, att du dricker bränvin, det kunde jag
aldrig tro.



— Bränvin? ...

— Ja, visst dricker du bränvin, neka inte, här har
jag bevis, dundrade hon nu med kvicknande mod och
pekade på tillbringaren,

— Bränvin? repeterade pastorn med händerna
hopknäppta på magen.

— Ja, bränvin ... annat kan du inte säga, ty du
kan inte försvara dig, det märks nog.

Nu luktade pastorn på innehållet i tillbringaren.
Därpå stod han en lång stund mol stilla och stirrade
förvånad på sin fru.

— Se, hvilken skådespelare, tänkte hon ... o, det
är förfärligt! ... och tårarna runno utför hennes kinder.

Nu fick pastorn mål i mun:

— Det var det gemenaste skurkstreck, jag
någonsin sett, utbrast han ... Och så till på köpet skickar
mig den skälmen ett så menlöst bref ...

— Hvad är det för en historia du nu spinner
ihop? interfolierade frun.

— Han har nog på detta sätt velat hämnas på
mig för de skrapor jag gaf honom med anledning af hans
kyrkobesök ... fortfor pastorn.

— Är du verkligen så drucken? sporde frun.

— De ha nog repartiserat, han och hans intimaste
vänner, ty på annat sätt kan jag icke förklara, hur han
haft råd att skicka hit en hel ankare.

Pastorn, som under sin monolog gått tankspridd
och harmsen af och an, förklarade nu i lugnaste ton
för sin kära hälft, hur saken, enligt hans mening,
hängde ihop. Då han slutat därmed, steg frun upp och
omfamnade honom, utbristande:

— Kära Erik! Förlåt mig, att jag kunde
misstänka dig för en så grof last, som dryckenskapen är!

Och i den kyss hennes man nu gaf henne låg
förlåtelsen innesluten.

Dagen därpå promenerade pastorn bort till Ola
Jönssons gård. Han inträdde med en bister uppsyn i
stugan, där Ola och hans käring voro som bäst i färd
med att göra slut på en tallrik sill och ett fat potatis.
Vid pastorns inträde steg Ola något förskräckt upp från
bordet, antagande formen af en halfuppfäld pennknif,
och mor själf dök så djupt ned i sin rödrandiga
bomullskjol, som om hon tänkte sjunka genom golfvet.

— Hur kan Ola Jönsson bete sig på det där
sättet? började pastorn barskt. Ni var var väl full, kan
jag tro?

— Ja, gud nåde mig, syndare, jag var så full den
där söndagen vid kyrkan, att jag inte visste hvad jag
gjorde.

Jag talar inte om kyrkan nu, röt pastorn.

— Hvad talar pastorn om då? sporde Ola förskrämd
och fruktade starkt att hafva begått någon annan
förseelse i fyllan och villan.

— Jo, jag menar just det där bränvinet, ni
skickade mig.

— Bränvinet? Jag har aldrig gett pastorn något
bränvin.

— Jestanes far, sa mor, du har bestämdt skickat
pastorn bränvinet i stället för julölet ... dä' ska vi
snart se i källarn.

Både Ola och käringen skyndade dit, och pastorn
följde efter, börjande ana, att Ola kanske icke hade så
stor skuld i det skedda, som han hittills trott.

Ja, verkligen, båda de i källaren stående ankarne
innehöllo julöl, och pastorn blef omsider öfvertygad, att
ett misstag här förelåg.

Ola kunde icke nog bedja honom om förlåtelse, och
pastorn å sin sida genmälde:

— Jag skall förlåta er både ert sabbatsbrott och
denna sista händelse, dock med vilkor att ni allvarligt
lofvar mig, att ni från denna dag totalt afsäger er
bruket af spritdrycker och tillåter mig att på marken
utstjälpa innehållet i den ankare, ni skickade till mig.

— Dä' lofvar jag heligt, vördig pastorn, sa' Ola, och
i stället för den ankaren ska' pastorn få en annan med
julöl i.

— Ja, låt se, att ni åtminstone håller första delen
af ert löfte, slutade pastorn, hvarpå de skiljdes som
goda vänner.

Och Ola höll ord och tänker alltid hålla det.

ξ




Min gamle vän.

Bäste läsare! Du har väl någon gång haft en
gammal god vän, som du hållit riktigt innerligt af, en
sådan där, för hvilken du velat offra allt, lida allt,
försaka allt, just en sådan, som du riktigt innerligt skulle
velat taga i famnen och klämma fast vid ditt hjärta.

Äfven jag hade en gång en sådan där gammal god
vän, en riktig hjärtevän för resten, hvars fullkomlighet
var odisputabel; det fattades honom endast en sak — han
var utan svans.

Utan svans, du!

Han hade fått den bortklämd i loftskammardörren
en söndagskväll, då Laura och jag smögo oss dit upp
för att göra någonting, som vi lärde oss på gungan
framför bikuporna, d. v. s. »svärma».

Han hette Jamjam och var den bäste spinnare, jag
någonsin sett. Och så han kunde plira med de gula
ögonen! Jag glömmer det aldrig.

Musikalisk till lif och själ, särskildt som
kvällsångare, visste han att försätta hela grannskapet i
spändaste uppmärksamhet.

Med ett ord, det var ett ideal bland kattor,
trefärgad, korpulent, listig, snabb, rar, men, som sagdt, utan
svans.

Det är nu många herrans år sedan jag såg
gynnaren. Den 31 juli 1883 kl. 10,35 e. m. afled min
älskade Jamjam till följd af ålderdomssvaghet. Jag
begrof honom då i en havannalåda i trädgården, där ännu
ett litet träkors, kransadt af brokiga kattfötter, mäler
om den hädangångne.

Minnet af raringen väcktes häromdagen till lif, då
jag drog ut min nedersta byrålåda, där jag bland
afbrutna lackstänger, torkade klöfverblad och skramlande
byxknappar påträffade ett gammalt gulnadt fotografi af
gamle Kisse Misse Jamjam. Jag hade nämligen strax
före hans bortgång låtit fotografera honom af en resande
fotograf.

Men nu skall jag berätta, hvad som hände. I
förra veckan, ett par dagar efter den stora upptäckten
af kattfotografiet, fick jag det infallet att glädja min
gamla tant på hennes namnsdag med mitt senaste
porträtt. Gumman är stenrik och bosatt i Norrland, där
hon har en större possession. I hopp att en vacker dag
få bli insatt som hennes universalarfvinge, söker jag
alltid på alla möjliga sätt vara gumman till lags.

Nå, hvad hände? Tre dagar efter det jag
afskickat gratulationen till tant, däri jag i de mest
bombastiska fraser uttryckt min innerliga åstundan, att hon
måtte befinna sig väl och få upplefva ännu många
namnsdagar, hvilket allt jag förenade med en blygsam vädjan
att »såsom en ringa hjärtegärd mottaga mitt senaste
konterfej» — tre dagar härefter räckte mig brefbäraren
ett litet näpet bref, tydligen förrådande min tants
handstil. Jag bröt och läste:

»Älskade brorson!

Oändligt tack för gratulationen jämte bifogadt
konterfej, hvilket senare skänkt mig den mest oskrymtade
glädje. Och detta, fastän det är mig alldeles omöjligt
att känna igen dig. Märkvärdigt hvad du fått långa
morrhår! Och det allra märkvärdigaste, du har ju
ingen svans. Men tassarna äro någorlunda lika.

Emellertid, tänker du vidare gyckla med din gamla
svaga faster, så skall jag en gång för alla afbedja mig
ytterligare korrespondens oss emellan.

Tecknar en bedröfvad faster
Malla.»


Jag undrade storligen, af hvilken anledning faster
kunnat begagna dylika epitet som »morrhår», »svans»
etc. om ett fotografi, som var taget af en
Stockholmsfotograf, hon, som alltid brukade affatta sig så ömt, så
godt, så hjärtebevekande.

Så till sist gjorde jag den fasaväckande upptäckten, att
jag i stället för mitt eget fotografi i brådskan råkat afsända
min gamle spinnare Jamjam, och därför beslöt jag att
ofördröjligen i förklarande ordalag skrifva till Norrland
och skicka ett halft dussin af mina egna fotografier
bara för att gumman måtte blidkas och den stora
possessionen ännu varda innesluten i hoppet.

Men värre obehag än detta skulle jag få erfara.
Kattfotografiet erhöll jag pr retur och gömde det nu
sorgfälligt i plånboken, i samma ficka, där jag hade ett
konterfej af mig själf.

Som sagdt, jag tänkte nu förära gumman ett halft
dussin egna fotografier och sände därför en dag pr post
ett kort till min vän, fotografen, med anhållan att
oförtöfvadt i ett halft dussintal reproducera det sända
och därpå lika oförtöfvadt skicka det till tant Malla i
Norrland, hvars adress han tydligen kände.

Några dagar därefter anländer från Norrland
ett konvolut, som vid öppnandet befanns innehålla
icke mindre en sex, visserligen utmärkt lyckade, men
dock så misslyckade kissar Jamjam.

Följande rader medföljde:

»Vildhjärna!

Jag tänker snart arrangera så, att du blir intagen
på Tufvan, ty jag har svårt att tänka mig annat, än
att en viss yttring af delirium förestafvat ditt
handlingssätt. Herren bevare dig!

Malla.»

Hvad skulle jag göra? Först tänkte jag att
arkebusera fotografen, men fann detta så mycket mindre
rättvist, som jag onekligen själf var orsak till detta
olycksbringande missgrepp i plånboken, och måste
därför anse mig som ett offer för den kolossalaste otur.
Vidare tänkte jag dränka mig i ett haf af tårar, men
som jag är en förståndig gammal yngling, så valde jag
ett bättre sätt: tyst förbidan, tills rätta stunden var
inne att förklara sig.

Nu är allt godt och väl igen. Faster har blifvit
blidkad, och för att bespara mig vidare obehag har jag
i säkert förvar, d. v. s. till aftonmolnen, medelst eld
och ved förpassat min gamle, gode vän, spinnaren
Jamjam.

%




Faster Ullas kokbok.

Alltid hade hon varit litet smått litterär af sig,
faster Ulla, och länge hade hon närt den lifliga åtrån
att en vacker dag få briljera med sitt namn på något
egenhändigt tillagadt alster, utstäldt i stadens
boklådsfönster.

Så en vinter, när fingerklådan nått sin
maximalgrad och ärelystnadens hålkäftade demon anlade
mordbrand i Faster Ullas hjärta, slog hon sig röd af
inspiration ned vid pulpeten med ett halft ris papper framför
sig, å hvars öfversta ark hon med stora, omsorgsfullt
sirade bokstäfver tecknade:


Ny Kokbok
Af Ulla.


Eftersom hon visste, att jag, hennes brorson, besatt
icke så vanliga stilistiska talanger, hvarpå jag redan
länge gifvit dråpliga vittnesbörd i den lilla stadens
vänstertidning, »Skvallerbyttan», uppdrog hon åt mig
att korrigera en hvar af hennes flottiga matsedlar samt
renskrifva hela samlingen till tryckning.

Mitt uppdrag fullgjorde jag punktligt, ja, kanske
alltför punktligt, enär jag här och där utan hennes
vetskap inflickade en och annan originaluppsats af min
egen celebra penna, emedan Fasters prosa föreföll mig
väl enformig och saftlös till att bjuda de hungrande
själar, och dessutom närde jag sedan lång tid tillbaka
liksom ett hemligt agg till Faster Ulla, alltsedan bon
gaf mig rottingsstut, för det jag stal björnbärssylt i
skafferiet. »Något spratt ska jag väl spela dig», tänkte
jag, där jag satt och spretade med pennan på sidan 30
under en rubrik af följande lydelse: Hur man kokar
risgrynsgröt.

December var redan ingången, och enligt vår
beräkning borde boken vara utkommen från trycket en
vecka före jul; därför sutto vi nu uppe halfva nätterna,
Faster och jag, hon sysselsatt med afmattningen af det
hela och jag i egenskap af granskare och kopist.

Ändtligen var volymen färdig att inlämnas till
tryckning, och lång tid hade ej förflutit, förrän den
var klar att distribueras och sändas till
tidningsredaktörerna för anmälan. Se här några utdrag af pressens
omdömen öfver verket:

»Boken förråder god sakkännedom, men torde
ingalunda ha vunnit i värde genom de löjeväckande utkast,
som här och där äro inflickade i densamma.

Nattens Nyheter.»

»Märket Ulla har härmed erbjudit allmänheten en
anrättning, som, vare sig den är kokt på fågel eller
fisk, hvilket är svårt att afgöra, torde kunna betecknas
såsom det värsta sammelsurium, vi någonsin läst.

Ölands Enahanda.»

»Huruvida en förståndig människa eller en dåre
är mamma till denna rappakalja, är icke godt att
bestämma. Till det senare antagandet frestas vi
emellertid att komma, då vi omedelbart efter ett recept på
märgpudding, som skulle tvinga den mest kräsmagade
gourmand att slicka sig om munnen, påträffa ett
vomitiv af följande lydelse:

Biffstek af oxe.

Man binder en någorlunda korpulent källarmästare
tvärs öfver järnvägsskenorna strax före uppgående
snälltåget, och man har en biff, som af en kannibal skulle
lofprisas såsom den utsöktaste läckerhet.

Getapulianska posten.»

»Man behöfver endast läsa sidan 30 för att få en
hum om bokens andemening. Det hela förefaller oss
som ren humbug.

Kuriren.»

Ni skulle ha sett Faster Ulla, då bon tagit notis
om dessa vedermälen, och ni skulle ha sett, hvilken
mimik hon ådagalade, då hon på sidan 30 läste följande:

»Hur man kokar risgrynsgröt.

Man »tager» en större gryta från en järnhandlare
och slår henne till hälften full med mjölk. Därpå
anlägger man en liten tändsticksfabrik för att få eld, och
medan mjölken kokar, gör man en liten angenäm tripp
till Söderhafsöarne, för att få ris (men inte på ryggen),
hvarefter man, sedan grynen blifvit ilagda, företager en
mycket »rörande» operation i grytan medelst en slef
ellineal.

Då gröten börjar se förargad ut och puttrar och
mullrar, så tar man honom helt varligt i grytöronen
och lyfter honom åt sidan, då han strax känner sig
lugnad. Därpå etablerar man en krukmakareverkstad,
och så snart man fått första lerfatet färdigt, så slår
man upp gröten i detta, hvarefter man strör snus eller
kanel på honom i långa, hvarandra korsande ränder, så
att det blir »ruter» i gröten. Därpå slår man sig ned
i gungstolen och utbrister: Tänk hvad besvär man
skall hafva här i världen bara för att koka en liten
simpel risgrynsgröt!»

Hvari arvodet för mitt medarbetarskap bestod, kan
man lätt gissa, och det vill jag hälst glömma, men hvar
gång jag äter risgrynsgröt, kommer jag alltid att tänka
på Faster Ulla och hennes kokbok.

=




Gymnasistens friareannons.

Det var just på den tiden, då man har anlag för
att svärma, då man anser detta lifvets sällhet
hufvudsakligen vara fotad på en god cigarr och en öm kurtis,
då man betraktar äktenskapet som lifvets summum bonum,
icke vetande, att längtan efter lyckan är ljufvare än
lyckan själf.

Jag hade nyligen börjat få mustascher, detta
nödvändiga appendix på kärleksstråten, men de voro så
eländigt små, att det var rent harmligt. Som jag fyllt
16 år, ansåg jag mig äfven äga tillbörlig rättighet att
stoltsera med käpp. Med ett ord, jag började vilja
spela herre, och det vaknade inom mig ett oförklarligt
något: Jag ville älska och vara älskad, jag ville hafva
fästmö. Men hur komma i besittning af en sådan?
Jag ägde inga vidare bekantskaper, ty allt sedan min
salig pappa vandrat hädan, lefde min mamma och jag
särdeles isoleradt från stora världen. Men så en dag
rann det upp ett stort ljus:

— Jag sätter in en friareannons i Dagens Nyheter,
— tänkte jag, — på det sättet skall jag nog ernå mitt
mål och finna, såsom Malmström säger, för min kärlek
en ros och en vår för mitt hjärta.

Därpå nedskref jag följande koncept:

»Evas döttrar, täcka väsen,
Hör en yngling, from och sedig,
Nätt och näpen och beläsen
Samt till äktenskapet ledig.
Hvem som önskar sig till fästman
Den bland gossar mest galante,
Gifve svar till Kalle Westman,
Amors hydda, poste restante.»


Sedan jag mycket noga renskrifvit min utgjutelse,
inlämnade jag den till tidningen, där den följande dag
stod att läsa.

— Ja, så där ska' det se ut, — sade jag till mig
själf, i det jag drog en lättnadens suck ur mitt bröst
och en pennknif ur västfickan. Hvarpå jag skar ur
annonsen och lade den som ett heligt minne i
psalmboken, alldeles invid psalmen: »Hvar är den vän, som
öfverallt jag söker». — Det där passar ju förträffligt,
— tänkte jag, — om några dagar hör jag efter svar.

Men hvad jag var orolig under dessa dagar! Och
när jag på kvällarne hamnat i min brunmålade
ynglingasäng, så kunde jag inte somna för cordis palpitandi,
ty därinne i min unga hoppfulla barm ticktackade det
värre än en Moraklocka, som kommit att »forta sig».

Ändtligen var längtans vecka förgången, och på
hoppets glada rosenvingar satte jag af som en pil ned
till postkontoret och sporde med andan i halsgropen:

— Finnes här något svar till Kalle Westman,
Amors hydda?

Expeditören, en gammal grå uf, stod och blängde
en lång stund på mig, liksom han velat säga: Är ni
galen? Men i stället sporde han:

— Hva' sa' herrn?

Jag upprepade min fråga.

— Amors hydda, — repeterade han i nästan
föraktlig ton och började bläddra i en brefpacke.

— Nog finnes här ett bref till Karl Westman, men
Amors hydda kan jag icke upptäcka.

I detsamma räckte han mig ett stort fyrkantigt
bref.

— Himmel! — tänkte jag och ilade ut. För att
stilla min nyfikenhet sprang jag in i en portgång och
bröt det kärkomna brefvet. Hvad jag läste var följande:

»Herr Karl Westman!

Den lutfisk jag sist reqvirerade motsvarade långt
ifrån mina förhoppningar, enär den var mycket röd och
hård i köttet. Emellertid ber jag er härmed sända mig
ett pund ål och två pund sik.

Med högaktning
Klara Tåreström
Nya Hushållsskolan».


Om åskan slagit ned i porthvalfvet, skulle jag väl
icke blifvit mer förbluffad än vid läsningen af detta
bref. »Lutfisk ... ål och sik ...» stafvade jag, och
hur jag stafvade, kunde jag omöjligen få det till:
»Älskade Kalle!»

Hemkommen, fick jag snart förklaring på gåtan.

I samma tidning, där jag annonserat, upptäckte jag en
annons af följande lydelse:


»Prima Lutfisk, Ål och Sik dagligen hos
Karl Westman.»


Med blixtens hastighet sprang jag åter till posten
och förklarade misstaget.

— För en timme sedan, sade expeditören, ankom
ett svar, som måhända är det rätta.

Därpå räckte han mig ett litet parfymdoftande bref,
på hvilket i sirliga slängar den fullständiga adressen
stod präntad.

— Det där var annat än lutfisk, tänkte jag, i det
jag nosade på kuvertet.

Med hastigheten af en bösskula var jag åter
hemma, där jag halfva dagen sysselsatte mig med att
studera följande:

»Herr Karl Westman!

Eder annons i D. N. har jag beaktat, och tror jag
mig äga de egenskaper, som kunna lyckliggöra ett
hjärta och skapa trefnad i ett framtida hem.

Skulle ni fästa afseende härpå, så anhåller jag om
ett personligt sammanträffande lördags afton kl. 7
utanför nya cirkusbyggnaden. Igenkänningssignalen blir
»Eva», svaret »Adam».

Med aktning
Alma W.»


... »lyckliggöra ett hjärta» ... »skapa trefnad»
... »det där låter höra sig» ... »cirkusbyggnaden»
... »säkert en liten skön konstberiderska» ... Och
vid denna monolog snurrade jag omkring i kammaren
som den yraste cirkushäst.


Följande dag, den bestämda mötesdagen, sträckte
jag upp mig från topp till tå och begaf mig i god tid
till den anvisade platsen.

Mamma undrade, hvart jag tog vägen.

— Ah, bara litet motion, svarade jag med en
förnumstig knyck på nacken.

Det var temligen mörkt på gatorna, men
sedan jag länge och väl gått och späjat och spanat i
mörkret, tyckte jag mig ändtligen skönja en
fruntimmersgestalt på afstånd.

— Eva! stammade jag.

— Adam! svarade en silfverröst.

Det var hon.

Jag närmade mig så småningom, lyfte graciöst på
sammetsmössan och yttrade med en sjetteklassistbugning:

— God afton, min fröken! Månne ett hjärta kan
bana sig väg till ett annat i ett sådant mörker?

— Det tyckes verkligen så, sade hon och skrattade,
skrattade så hjärtligt godt, som endast en ung, oskyldig
flicka kan skratta. För öfrigt var hon smärt och
välväxt, och jag tyckte mig under ansigtsslöjan förmärka
ädla och fina drag.

— Ni heter ju Alma, är det icke så?

— Jo, Alma.

— Vet fröken Alma, länge har jag sökt mig den
kärlekens rosengård, i hvilken min lyckas blommor
måtte få gro, och då jag nu, såsom jag hoppas,
ändtligen funnit densamma, känner jag mig outsägligt lycklig.
Vill ni bli mitt hjärtas brud?

— Ja, svarade hon knappast hörbart; jag tyckte
nästan, att hon skrattade, och jag fruktade att hafva
sagt någon dumhet.

Vi hade nu hunnit fram till en gatlykta.

— Men kan jag icke få se edert ansigte? bönföll
jag, i det jag lutade mig ned emot henne.

— Jo, det ska' du visst få, Kalle lilla, svarade hon
gapskrattande och drog undan slöjan.

Och vet herrskapet, hvem jag fick se?

Min mamma!

Hon hade hittat konceptet till annonsen på
skrifbordet och afhemtat fem svar på posten samt slutligen
spelat mig detta spratt.

Men det säger jag till sist: Aldrig annonserar jag
efter fästmö mera.

ψ




Anna-Lisa.

Första gången jag såg henne var på skridskobanan,
och eftersom hon hade ett tilldragande yttre, hvilket
äfven medelst ett bredt skärp var åtskilligt tilldraget,
så intresserade jag mig genast för henne och sökte länge
på alla möjliga sätt att få göra hennes bekantskap, men
hon kilade alltid förbi mig, och ofta hade hon en annan
i sällskap, en liten, oansenlig figur, hvilken nästan
uppväckte hos mig en riktig afund bara för hennes skull.
En hel vecka gick jag, oartigt nog, och önskade, att
hon skulle falla i någon vak, åtminstone till en
tredjedel, ty jag hade kanske icke orkat draga upp mer än
den, och på sätt skulle vi lätt blifvit bekanta. Och för
hvar gång hon satte en rofva och kom att ligga på
isen med armarna redlöst utsträckta, så att hon
bokstafligen förestälde en lefvande rebus, d. v. s. en
»utarmad» flicka, då var alltid hennes vanlige kavaljer
framme och tog upp rofvan.

Men en afton vid sjutiden måtte visst en lycklig
stjärna bligat på mig. Hon behagade verkligen falla
omkull, och då till all lycka hennes kavaljer denna
afton icke syntes till, sprang jag med ett tigerskutt fram,
fattade henne i de små fina händerna, eller rättare sagdt
i vantarna, och framflåsade några ljud, som hvarken
jag eller hon kunde uppfatta, men hvilka inneburo en
artig bön om att få hjälpa henne upp. Jag kom nu
ihåg, att jag hade glömt att lyfta på mössan — hatten
kunde jag nämligen icke lyfta på, emedan jag hade den
hemma — och därför, då hon icke gaf annat än
snyftningar ifrån sig, lyfte jag på kaschetten med en gest, som
om jag nyss kommit hem från Amerika, och sporde,
om hon slagit sig mycket illa. Härpå följde omkring
fem snyftningar. Jag befarade starkt, att hon brutit ett
ben af sig, hvilket jag icke tordes se efter, men
slutligen, utan vidare krus, lyfte jag henne upp, då jag fick
se, att båda benen medföljde.

Jag hade icke förr sett henne på så nära håll som
nu och kunde därför tydligen iakttaga, hvilken liten
ängel jag råkat få tag i. Jag tittade efter, om hon
hade vingar på ryggen, men fann, besynnerligt nog,
endast ett par tillbakakastade ändar af den lilla boan
samt en stor våt fläck, som jag sökte slicka bort. Men
jag måste afstå från försöket, enär tungan höll på att
frysa fast, hvilket, om det inträffat, skalle haft till
följd en mindre artig grimas, om hon gått ifrån mig
och jag nödgats följa med.

Jag frågade om hennes namn, och mellan
mjölkhvita tänder hördes hon framsila dessa ljud:
»Anna-Lisa». Därpå sökte jag utforska, hvad det var för en
passagerare, som hon brukade ha i sällskap, och fick
till svar, att det var hennes bror, hvilket jag
naturligtvis i början icke trodde, ty flickor äro alltid rädda
för nagelfarande af sanningens silfverkorn, då det
gäller någon sorts förtrolighet eller kurtis, som de vilja
hemlighålla. Men då hon sedan nästan en hel månad
aldrig gick i sällskap med någon annan än mig, så
kunde jag förstå, att jag ägde ett visst företräde hos
henne, och när jag till fyllest märkte, hvilken sympati
det förefanns oss emellan, så räckte jag en dag två
fingrar mot fullmånen och svor med en helig ed,
att jag en gång skulle taga Anna-Lisa till
hustru ...

Detta skedde ock, fast det dröjde länge, ty
Anna-Lisa, som nu är min maka, var vid tiden för denna
lilla historia, som med flit är affattad i skolpojksstil,
endast åtta år gammal.

Jag själf hade råkat bli född ett par år före
henne, så att jag vid nämnda tidpunkt innehade en
så pass hög samhällsställning, att jag satt primus i
i första klassen, tills jag bytte om befattning och satt
ultimus i sista ...

Då jag nu går förbi en skridskobana — förr
kunde jag aldrig gå förbi — så tänker jag, i
synnerhet om jag har min hustru, min Anna-Lisa, i
sällskap:

— Man kan kanske icke anse såsom alltför
betydelselöst och såsom endast gällande ett tillfälligt
sammanträffande för motionens skull, då vi se många af
dessa småttingar ila fram på isen, arm i arm, och
förtroligt lyftande upp hvarandra vid en snafning.

Det kan hända, då tiden är inne, att det blir en
fortsatt gemensam vandring på lifvets slippriga bana,
på hvilken det nog behöfves mera hjälp och stöd än på
skridskobanan.

γ






Något om människans klädsel.

I alla tider har väl icke något varit så beroende af
modets växlingar som menniskans klädsel, enkannerligen
damernas.

Adam var nog lycklig att äga en hustru, som föga
brydde sig om fasonen och icke pockade på ny toalett hvar
månad; nej, han behöfde bara skaka ned några
grabbnäfvar fikonlöf och säga:

— Här har du tyg, min gumma, nålar har du
borta i hagtornsbusken; när du fått kjolen färdig, kan
du sy mig ett par byxor till; vakten har bestämdt
glömt att stänga grindarna, ty det börjar dra kallt.

Ett annat mod från forntiden var att kläda sig i
säck och aska, ett slags sorgdrägt, som nu är betydligt
förändrad. Moden äro nu legio, och vi vilja blott i
korthet lämna en redogörelse för drägten i allmänhet.

Hatten eller mössan, som af mannen användes till
att hälsa med, är människans tak, hvarjämte den ofta
tjänar som skylt och angifver medelst mässingsplåtar,
stjärnor eller kokarder en mans karaktär och
samhällsställning.

Kvinnan gör gerna hattkullen till en liten
botanisk trädgård med döda fåglar och andra rariteter uti.
S. k. »sämre» fruntimmer använda sjalett, ett slags
kulört handduk, som bindes om öronen och dämpar ljudet
från s. k. »bättre» fruntimmers pianon.

Innanför västen, som mest liknar en ärmlös kavaj
utan krage och är mannens lifbeklädnad, sitter en
mässhake, afsedd att förekomma skafning af det seldon,
hvarmed benkläderna kunna hissas på half stång, eller de
s. k. hängslena.

Kvinnan har tre lif: ett timligt, ett evigt och ett
snörlif. Snörlifvet tjänar till att förkorta det timliga,
för att hon fortare skall uppnå det eviga. Det surras
åt kring veka lifvet, som är en del af det timliga. Ja,
noga räknadt, kan man påstå, att kvinnan är så lifvad,
att hon kan tala om ett fjärde lif, nämligen
klädningslifvet. Nedom detta påträffas ett kjoltyg, som ibland
kan vara ett sattyg, d. v. s. om man seglar in i
äktenskapets hamn med en kjol till segel, som bäst passar
på motgångens bölja. I regnväder har kvinnan en viss
benägenhet att vilja lyfta på den yttre kjolen, ja,
bondgummorna i Småland begagna den till och med till
paraply. På underkjolens nedre kant sitter vanligen en
sak, som vi ej vilja »vidröra» för att icke blifva
»spetsade» på anständighetens heliga försvarsspjut.

Ofvanpå västen begagnar mannen en kortare rock
eller kavaj, eller också en längre, som rätteligen på
svenska borde kallas: »tjänare Mollberg!» men som på
franska heter bonjour.

Öfverrocken, som af en del personer användes till
att stampa på, kan indelas i två hufvudgrupper:
sommar- och vinteröfverrock. Har man 3,000 kr:s årlig
inkomst, kan man äfven hålla sig med vår- och höstrock.

Ett särskildt slag af rock är spinnrocken, på
hvilken man trampar i stället för stampar. Både tygrocken
och spinnrocken kunna snurra, den förre då man
dansar, och den senare då man spinner. På spinnrocken
kan man spinna tråd till en rock och på rocken kan
man stampa till en spinnrock. Tager man en spinnrock
på sig, värmer han icke på långt när så mycket som
en vanlig rock, något som dock kan inträffa, om man
stoppar honom i kakelugnen.

Kvinnans kappa, som är ett motstycke till
mannens rock, växlar lika ofta färg som kameleonten och
kan hvad snitten beträffar vara högst fantastisk.
Häromdagen blef jag halft betagen af förskräckelse, då jag
mötte ett större bylte kläder, som var stadt i rörelse.
Jag antager ännu, att det var någon cirkusdam, som
vandrade hem med sina sju barn på axlarna, det ena
instoppadt i det andra.

Med handskarna, som sitta på händerna,
tillkännager man sin konstsmak medelst applåder. Äfven
användas vantar, med hvilka man ej gerna applåderar, men
som man brukar slå i bordet, ifall man är pank.

I stället för kjol använda männen byxor, fast några
män passade bättre i förstnämnda plagg. Hos en äkta
sprätt-snobb-fäng-dy-siäckel-janne bestå de af tvänne
upp- och nedvända halftunnesäckar, hvilka nedtill
uppkaflade begagnas till handskfickor.

Människans fotbeklädnad utgöres innerst af ett par
stöfvelformade vantar. Utanpå dessa dragas ett par
becksömsstöflar, om man vill vara karlaktig; den
blygsamme nöjer sig med ett par »tandpetare»; träskon, en
till hälften öfverbygd båt, är drängstugans balsko;
toffeln, ett annat slag af människans »underligaste»
beklädnad, användes mest af fruntimmer till biläggande
af vissa familjetvister. De som bäst förstå sig på att
tillverka skodon äro skomakare.

Ja, på detta sätt anser jag mig nu hafva klädt upp
en man och en kvinna, så långt min råd med bläck
och penna räcker. En annan, som mäktar mera än jag,
får kläda dem bättre.

ψ




På examensdagen.

Det var ett förfärligt fläng där i prostgården. Där
sprangs och skreks, där väsnades och oväsnades i alla
vrår och vinklar. Adjunkten flög af och an på sitt rum
som en nyligen insläppt bofink och guvernanten i sin
jungfrubur hade ett fasligt bestyr, innan hon kunde få
korsetten att sitta som den skulle kring yppiga
former. Gamle prostfar själf hade riktigt fått kvicksilfver
i sina sextioåriga ledamöter, och Ann' Margret',
husmamsellen, trippade än hit och än dit och tycktes
riktigt vilja aflägga ett mönsterprof på en ferm betjäning.
Den enda malheur, som hände henne, i ren distraktion
förstås, var den, att när prostfar skulle raka sig, så
fick han buljong i stället för rakvatten, men han märkte
det gudskelof icke, ty morötterna lågo på botten. I
barnkammaren var det ett stoj och ett skri, så att man
kunnat tro, att hela hönshusbrigaden flyttat ditin.

— Ä' ni inte färdiga än? skrek det ur ett
kolossalt klädbylte, som seglade än till den ena, än till den
andra dörren. Det var prostinnan. — »Linken» ä'
framkommen.

»Linken» var kusken och trotjänaren, som man
behagade titulera så, ty när han gick, såg det ut, som
om han gått på landsvägen med ena foten och i diket
med den andra. Egentligen hette han Ling och
hedrades äfven med vedernamnet »Trillingen». Han hade
nämligen tre bröder, också med namnet Ling, och för
att skilja dem åt, kallade man den ene för »Skillingen»
— han var vaktmästare i sockenbanken — den andre,
som varit kock, för »Vällingen» samt den tredje, som
var en slags ordningens upprätthållare, för »Bylingen».

Hela prostfamiljen skulle resa in till staden, och
där var ett förfärligt springande och fläng.

Och hvad kunde väl vara orsaken? Gafs där månne
»Hamlet» på teatern, skulle någon ballonguppstigning
äga rum, eller kanske där var sprutmönstring?

Nej, det var väl värre. Det skulle bli examen i
det lilla treklassiga läroverket, och nu skulle Julius,
gullgossen, som var i öfversta klassen, hemtas hem.

Ändtligen voro alla instufvade i droskan.
»Linken» gaf grållarna en klatsch med sådan vigör, att herr
adjunkten var nära att få en också.

Ann' Margret' stod länge på trappan och viftade
med afskedets eaudecolognedränkta flagg.

I god tid rullade de resande in på en liten
tvärgata i staden X-hamn.

Sedan man gjort behörig toalett, vandrade man af
till det lilla läroverket, som dagen till ära var prydt
med löf och flaggor. Vid trappan såg man rektorns
gamla Anna Lisa slinka in med en stor grönmålad
korg. Det var premier.

För att minska rektorns besvär hade Anna Lisa
slagit in premierna i redan påtecknade pappersomslag,
sedan hon först blifvit underrättad, till hvilket omslag
hvarje premium hörde.

Just som vår prostfamilj inträdde i tredje
klassrummet, höll Julle som bäst på att böja verbet amo
(jag älskar), och vid det han uttalade amamus (vi älska),
sneglade adjunkten på guvernanten. För öfrigt redde
han sig ganska godt, utom i botaniken, där han råkade
kalla en viss gullvifveart »Primula farinosen».

Prostfar, som nyss ur den nötta silfverdosan tagit
sig en försvarlig »primula», skakade härvid så
betänkligt på hufvudet, att »primulan» »for i västen» i stället.

Sedan alla ämnena blifvit behörigen genomgångna
etc., ägde slutligen premiefördelningen rum.

Såsom primus i klassen var Julius B. själfskrifven
pristagare och kunde med allt skäl göra anspråk på en
storartad belöning, den han ock ur rektorns egen hand
mottog.

På aftonen hemma i prostgården samlade han hela
familjen omkring sig för att under delad glädje och
nyfikenhet taga kännedom om den undfångna gåfvan.

Med orolig hand skar han af silkessnöret, vecklade
upp karduspappersomslaget, och o Jupiter! — på en
liten blecklåda läste han: Finaste delikatessanjovis.

Prosten skrattade, så magen hoppade upp och ned
som en simdyna på en nymornad sjö, prostinnan kunde
icke stå för skratt, utan föll baklänges i en gungstol,
slog ihop händerna och gaf till ett långskratt så
öronfördärfvande, att det hördes icke det ringaste, hur
obeskrifligt adjunkten och guvernanten skrattade. Och
barnen skrattade, och Ann' Margret' skrattade; det var ett
förfärligt skrattande i prostgården.

Men det fanns en som icke skrattade, och det var
Julius. Där stod han så snopen med ögonen på lådan
och undrade, hvad i all världen rektorn tänkte på, som
använde sin anjovis till premier. Hade han blott vetat,
att det var rektorns Anna Lisa, som helt ofrivilligt
var orsaken till denna surpris, så skulle han skrattat
han också, men detta problem var vida svårare att lösa
än femtonde propositionen, som han bevisade på
förmiddagen.

Anna Lisa hade nämligen, där hon satt i köket,
i misstag slagit in en liten alldeles oöppnad anjovislåda
i stället för en ask med skrifmateriel.

Sedan man omsider skrattat ut och intagit
kvällsmåltiden, tog prosten till orda sålunda:

»Mina barn och vänner! Låtom oss nu bortlägga
narrkåpan och kläda oss i allvarets anständiga drägt.
Den lilla händelse vi bevittnat beror säkerligen på
något misstag, som vi förr eller senare få förklaradt.
Emellertid hafva vi i dag öfvervarit en examen, vid
hvilken vi med glädje funnit, att vår kärälsklige
lille medlem i familjen tillfyllest motsvarat våra
djärfvaste förhoppningar. Uppflyttad i högre klass, har han
dessutom visat sig förtjänt af premium.

Mina vänner! Måtte vi äfven så genomgå vår
lefnadstermin, att vi en gång vid uppflyttningen i klassen
därofvan måtte befinnas värdiga en rättmätig belöning,
ett ovanskligt premium för våra gerningar».

Men Julius, som stod surmulen långt bort i
skymundan, han tänkte vid dessa sista ord:

»Men kanske vi få bara småsill.»

π






Herrskapet Klandermann.

De bo alltid i den fulaste staden, på den
dammigaste gatan och i det ruckligaste huset.

Länge har jäg kännt herrskapet, mycket ha vi
sällskapat, både på verksta'n och i salongen, och ett oblidt
öde har alltid lagat, att hvar jag har kommit, så ha de
varit mig i förväg. — Hade jag rest till Nordkap, så
skulle vi träffats där, och hade jag tagit
morgonrodnadens vingar och flugit ytterst till Sydhafvet, så hade
jag funnit dem där.

Ätten är vidt utgrenad och leder sina anor från
Babel. Och i olikhet med andra ätter dör den aldrig ut.

Jag har till och med bott hos herrskapet, och
halfva världen vet nu, att de aldrig haft en sämre
hyresgäst.

Allt utom det som är herrskapets tillhörighet är
det sämsta under fästet.

Regnet är alltid för vått och solen alltid för torr.

Grannens ungar bli alltid för fula, och alltid är

det för bred nos på andras hundar. Inte har den
någon smak, som icke har samma sorts byxtyg som
Klandermann, och den som det har, hvad är han annat än
en apa?

Då man gör fru Klandermann en tjenst, så gör
man bara sin skyldighet. Mången gång knappast det.

En dag, när herrskapets storbyk var upphängd till
torkning, så kröp den skojaren Zephyr Vestanvind in
i fru Klandermanns benbeklädnad och flängde och pöste,
så att benen stodo ut som ett par fullproppade
halftunnesäckar.

När han gungat sig trött, ramlade han ned i
vattenpölen och drog det heliga plagget med sig. Därefter
tog han sig för att rulla det hela gårdsplanen rundt.
Hvilket allt jag med ed kan intyga.

Då sprang jag ut och tog från honom fru
Klandermanns bredspetsade plagg ... — jesstanes, hvad di'
va' sura! — och surrade stadigt fast dem på klädlinan.

Nu vet halfva sta'n, att lättsinnigare hyresgäst än
jag, det ha de aldrig haft.

Så till sist, när jag blef mätt på herrskapets
surkål, så flyttade jag — (Ha ni hört på den ostadige!) —
och hyrde in min kropp i en vindskupa, som låg
mycket nära himlen, medan min själ ännu pr tankarnas telegraf
ofta infann sig hos Klandermanns.

Jag gladde mig nu att hafva sluppit herrskapet
fullkomligt, men den glädjen var en såpbubbla.

En vacker dag satt jag i min kupa och lekte med
en solstråle, som jag fångat i fickspegeln. Kors, hvad
han hoppade omkring mig! Jag försökte taga fatt
bytingen, men då sprang han in i näsan och gömde sig.

Då nös jag två gånger för att skrämma ut honom.
Men omöjligt.

I detsamma knackade det på dörren. Då blef han
rädd och sprang in i ögat, och i stället för att helsa
»Stig på!» nös jag. Då trädde Klandermann in,
högförnäm och vigtig som vanligt och med underläppen full
af satiriskt löje.

Strax beskylde han mig för oartighet.

— Tusan, hvad ni har ruskigt här, sade han, i det
han kastade sig i min danska inventionssoffa.

— Hvad kostar den här tvåkronorssoffan?

— Då nös jag tre gånger, så att fönsterrutorna
skallrade.

— Jaså, tre kronor. Verkligen?

Följden af hans tjuguminutersvisit var den, att
min förut så soliga lilla ungkarlsvrå nu fyldes af idel
skuggor, och att jag hela dagen kom att anse mig som
den mest vanlottade varelse på hela jorden.

Det fanns väl ingenting i mitt rum, som icke var
nedsmetadt med Klandermanns skarpblick. Från min
flamma i olja till min svanshuggne spinnare Jamjam
ägde jag väl ingenting, som icke var genomstunget med
hans känslosargande pikar.

Man skulle kanske kunna föreställa sig, att
Klandermanns äro uppriktiga själar, nog originela, fördomsfria
och djärfva att våga påvisa sin arma nästa hans fel
och oegentligheter och således honom till fromma söka
afnöta desamma.

Ingen villotanke kan vara större än denna. Ty
kom ihåg, att herrskapets stamfader hette Dumhet och
dess stammoder Afund, och när dessa kontrahenter para
sig, så födas ättlingarna Klandermann.

Om du målat en tafla och vunnit alla
förståsigpåares lof, så är det icke därför sagdt, att du har
Klandermanns lof, fast själf kan han icke rita en kosvans
en gång.

Och skulle din fru vinna första priset på
hvarenda skönhetstäfling, så kan du vara säker på, att fru
Klandermann kan då rakt inte begripa, hvarför de sätta
det där hönset på en så hög pinne.

Första gången du gör Klandermanns bekantskap,
så skall han skaka din hand och bocka sig gravitetiskt
framlänges.

Andra gången du träffar honom, så skall han sticka
sitt stora, bruna pekfinger i ditt knapphål, göra en
hastig bock baklänges och utbrista:

— Hå tusan, hvar har du fått tag i den där
urmodige öfverrocken?

Ännu är icke den född, som kan vara herrskapet
till lags.

Gud fader själf kan det icke, mycket mindre
någon annan.

Om herrskapet Klandermann skulle komma till
himlens port, hvilket jag i högsta grad betviflar, så
skulle de bulta på, så att det ekar i himlahvalfvet,
under det frun anmärker:


— Det var en liten trång usling till port, di
har här.

Sedan denna öppnat sig och de meddelat vakten
kvartalets lösen, så införas de i himlens ljusblåa
stjärnesal.

Vice värden, Mikael, välkomnar dem och ber dem
sitta ned på ett par mjuka aftonmoln.

Klandermann, vigtig som vanligt, sjunker ned ända
till öronen i molndivanen, så att vakten måste taga
honom i dessa för att kunna hjälpa honom upp.

(Det där får han, för det han klandrade min
danska inventionssoffa.)

Om en stund anländer garderobièren med ett par
splitter nya vingar, ett par stora, som kunnat räcka
till för en kondor åt Klandermann och ett par små åt
frun.

Då han satt fast hennes par, säger han med ett
förbindligt leende:

— Var så god och flyg nu, min nådiga! Nu är
frun en engel.

— Nu! repeterar frun med munnen i strut och
invänder harmsen:

— Det var många Herrans år se'n Klandermann
sa' det. Det måtte han förstå lika bra som herrn.
Men hur ska man kunna flyga med de här
skatvingarna? Har ni ingen bättre sort?

Emellertid, sedan hon flaxat några hvarf, lyckas
hon omsider svinga sig upp mot taket, där hon om en
stund återser sin käre hälft.

Men efter det jordiska lifvet att döma är det
högst antagligt, att herrskapet Klandermann äfven på
andra sidan grafven skall föredraga att gå den där
breda landsvägen, där man slipper armbåga sig fram,
och som leder till ett ställe, där herrskapet är
mycket välkommet, ty deras närhet verkar alltid
afkylande.

ω




Små stora ord.

Det är icke alltid de stora orden, som äga den
största innebörden, och med hvilka man uttrycksfullast
kan utsäga sitt hjärtas innersta mening. Nej, det är
tvärtom de små, som i själfva verket äro stora. De
taga visserligen liten plats både i luften och på
papperet, men månget ibland dem mäktar ofta fylla ett helt
hjärta med de mest varierande känslor. Dessutom kan
ofta ett litet ord i ett ögonblick uttrycka lika mycket
som vissa riksdagsmän låta undfalla sig på flere år,
äfven om de en och annan gång skulle drista sig
deltaga i »allmänt mummel».

Vi skola nu som exempel anföra endast några få.
Ja och nej, som äro de mest använda på hela jordklotet,
äro onekligen de viktigaste, ja, enligt hvad vi redan
som pysar fingo lära, så viktiga, att man egentligen
aldrig borde säga annat än »ja» och »nej», ty »hvad
därutöfver är, det är af ondo». De äga dessutom den
stora förtjänsten att de låta uttrycka sig utan ljud till
stor besparing för lungorna och till ovärderlig fördel
för folk, som har mycket brådtom. »Ja» kan man t. ex.
säga med bara en liten nick och »nej» genom att rista
på hufvudet, liksom man tänkte förvissa sig om, att det
sitter riktigt fast. Hvilket af dem som är
betydelsefullast, är svårt att afgöra. »Ja» är särdeles vigtigt att
ha till hands i det ögonblick, då man sammanviges med
en ung arftagerska, och »nej» är icke mindre af vigt,
då en ond skalk rusar in till en och beder en följa
med ut och förkorta lifvet med elfva romtoddar.

Jag hörde en gång en aktör, som genom
framsägande af ordet »ja» uttryckte de mest olika känslor.
Då karlen hållit på en half timme, var han nog
barmhärtig att sluta, för att icke få hela salongen full af
döda lik — döda af skrattsalfvor.

I sammanhang härmed förtjänar nämnas, hurusom
en engelsk skådespelare genom att deklamera alfabetet
förstod att aflocka sitt auditorium ett skratt, så att
taklamporna ramlade ned af ljudvibrationen, och en gråt,
så häftig, att tårarna gingo öfver stöfvelskaften på
parkettfolket.

Ack är ett litet ord, som mest användes af klemigt
uppfostrade fruntimmer och naturskalder.

Ung Axel går ut en härlig sommardag med sin
blifvande svärmors dotter, skön' Hilda. Då de hunnit ett
stycke bort i skogen, släpper hon hastigt hans arm och rusar
med en förtviflans ansträngning bort till en stor sten,
där hon lutar sig ned så djupt, som om hon tänkte
mäta jordens värmegrad med näsan, samt utbrister ett
»ack» så skriande skärt, att taltrasten, som sitter på
trädkvisten ofvanför, finner sig föranlåten att afbryta
sin visa, långt innan han hunnit till mellersta versen.

— Hvad står på? spörjer herr Axel.

— Ack! ack! ack!

— Hvad »ackar» du efter?

— Ack! Kan du inte se någonting?

— Jag ser ingenting annat än en blåsippa.

— Ingenting annat! ... Ack!

Och i det där sista acket läser Axel en förebråelse,
som vidlyftigare uttryckt skulle taga minst fem
foliosidor i anspråk.

— Ack, ni karlar, ni har ej det minsta sinne för
naturen ... Ack, hur kan du så likgiltigt blicka mot
denna blåögda sippa, som solen stickat i Floras gröna
salopp.

— Hva' ä' dä' du pratar?

— Ack! ...

Om är också ett litet vigtigt ord, som vanligtvis
åtföljes af ett något större, nämligen men ...

Om skomakare- Kalle hade fått läsa, så skulle han
säkerligen varit biskop vid detta laget, men föräldrarne
hade inte råd därtill, och därför så får han arbeta på
människans undergång i stället för hennes öfvergång
till en annan värld.

Om jag kunde låna dig fem öre, så skulle jag,
men ...

Fritänkaren sade: »Gud, om du är i himlen, om
den finns, så hjälp mig, om du kan. Amen».

Usch är ett ord, som man använder, då ens
hustru kommer till en och säger: »Älskling, ska' du inte
ge min lilla mamma en puss på pannan, innan hon
reser?»

Va', alla lomhördas da capo, är ett mycket
praktiskt ord, ty i stället för att säga: »Vill min herre
vara så artig och säga om den sista meningen, vore
jag tacksam, ty jag är lite döf», så pustar man bara
fram det lilla »va'»?

Hu säger man, då man dränker sig eller tar en
kall afrifning. Man kan äfven använda ordet, då man
friar och får »nej» af en kall, likgiltig flamma.

»Godt folk, varen så beskedliga och titten hit och
läsen korrektur på det som står här», kan ersättas med
Obs!

»Allt hvad jag äger och har», behöfver man
aldrig säga, så länge man kan säga noll.

Puh! uttrycker lika mycket som: »Om jag hade
en flaska vichyvatten! Det var millioner sågspån, hvad
det är hett i dag».

»Kringflutet land» utsäges med sista ordet i
alfabetet.

R användes mest af typografer, både »versalt» och
»gement»; det senare slaget serveras ofta i slagsmål.

Tyst! är en signal, som man använder, då man
vill att ens lilla gumma skall tiga, i stället för att
säga: »Var så god och håll truten!» hvilket jag nu
till läsarens belåtenhet skall göra.

=




"Ante"

eller den bakvända frispråkigheten.

Bland mina kamrater från Upsalatiden kan jag
aldrig förglömma en viss Klas Qvist, icke så mycket
därför, att han vanligtvis gick klädd i gröna byxor och
gredelinrutig kavaj, utan fastmera för hans kollriga
svenska.

Jag hade kanske icke just nu kommit att orda om
en gammal oförarglig kamrat, om jag icke i dag i min
portfölj bland andra souvenirer upptäckt ett bref från
Klas Qvist, som han skref en gång, då han
tillbringade sommarferierna hemma på sin fars landtägendom,
belägen i någon af de södra provinserna.

Bland oss kamrater gick Klas Qvist under
namnet »Ante», emedan han hade för vana att alltid säga
tvärt emot hvad han menade. Ante t. ex. knäppte
alltid flöjt, blåste piano, smidde stolar och snickrade
plogbillar. Alla visste vi, att han icke var så dum,
som han gjorde sig, och vi hade ofta ganska roligt åt
hans egendomliga mani att vilja säga allting tvärtom.
Brefvet, jag hittade i dag, är af följande lydelse:

»Oförsonlige fiende!

Du kan inte tro hvad jag mår illa här uppe i
Skåne, fast jag haft det roligt hela sommaren på den
ena begrafningen efter den andra. Häromdagen reste
jag till kyrkan för att öfvervara ett bröllop. Då jag
framkom, stod redan prostinnan på predikstolen;
prosten var hemma och lagade i ordning middag till några
främmande, som väntades, bestående af åtta personer
och en landthandlande. Psalmen, som speltes, var:
»Vår Borg är oss en väldig gud». Klockorna pinglade
i tornet ungefär lika hårdt, som när min tamburklocka
på Dragarbrunnsgatan klämtar. Brudgummen var klädd
i en stor myrtenkrona, från hvilken nedhängde en kort,
svart slöja, och brudens hvita tyllfrack gjorde en den
mest gripande effekt. Medan kyrkstöten sjöng
kungörelserna från altaret, sprang kaplanen omkring och
stack fram håfstången i bänkstolarna. Då allt var slut,
trängde sig prästgårdshundarna genom
kyrkogårdsgrindarne, och folket hoppade öfver stenmuren. En kogubbe
tog en full länsman och kasta' in honom i sakristian,
hvarefter han gick till kaplanen i finkan. Därpå
inbjöds jag till prestgården. Middagen, som tillagats af
prosten i den väldiga salen, slukades i det lilla köket
ur en lång ho under det värsta tjut, alltmedan
hundarne under glam och skämt dinerade vid ett läckert
dukadt bord.


Om du finner det tråkigt att veta, hur vi ha det
här på landet, så kan jag bl. a. omtala, att vår
ladugård är byggd i en cirkelrund fyrkant och hyser en
ko, som sitter på en pinne och gal hvar morgon samt
25 tuppar, som böla i hvar sitt bås. Vi ha mycket
kattor i sädesmagasinet, men bara en råtta, som är min
mors förtjusning och nästan jämt ligger i hennes säng
och jamar.

Där ligger ett äppelträd vid grinden, som far satt,
och som årligen lämnar omkring 100 tunnor potatis;
i det nära liggande potatislandet skörda vi ända till
två skäppor äpplen.

Två gånger om året slakta vi en häst, och fläsket
efter den ene körde jag till staden en morgon, då solen
gick ned i grönskimrande purpurglans och lärkan
susade och skogen slog vemodsdrillar. Pigan hjälpte mig
att lassa — hon heter Nisse efter mor sin, och hennes
far är brödmånglerska i Cimrishamn. Nå vi satte grisen för
vagnen och lade hela hästen i baksätet. Då jag åkt ett
stycke, mötte jag en hund, som hade en käring i
sällskap; och käringen började skälla, så grisen skenade.
Diket åkte ned i vagnen, och hunden knuffades upp i
detsamma, där han låg och svor öfver den tur, som
drabbat honom. Käringen stod med uträckt tunga på
vägen och skälde, hvilket väckte fjärran boendes
uppmärksamhet, så att hjälp om en stund anlände till
lyckostället. En häst, som kom ridande på en karl, ställde
alltsammans i oreda för mig, så att jag olyckligtvis
ankom till staden, två timmar före det jag körde dit.

Din bittert sörjande Klas».

Ja, så där var Ante, icke blott i skrift utan äfven
i tal. Men en gång voro vi i tillfälle att få höra
honom tala rättfram svenska.

Han hade nämligen blifvit pin förtjust i en ung
flicka — jag tror hon hette Elin — som städade åt en
af hans kamrater.

En afton hörde jag och några stycken till, hur
Ante stämde möte med Elin i en berså, tillhörande den
gård, hvarest han bodde.

— Nu ska' vi spela Ante ett spratt, säger just
den ibland oss, hos hvilken Elin städade. Jag skall
laga, att hon icke kan komma vid den utsatta
mötestiden; du Pelle, som är skulptör, gör helt simpelt en
snögubbe i bersån tills vid 8-tiden i morgon kväll;
men kom ihåg, i gråtande ställning! ..... Jag skall
anskaffa kläder, som likna Elins och sätta på miraklet
..... vi kunna göra oss förvissade om ett extranöje.

Sagdt och gjordt. Snöflickan stod vid den bestämda
tiden på sin plats, klädd likadan som Elin, så att hvem
som kände den senare icke kunde tro annat än det var
hon, som stod där gråtande med ena handen för ansiktet.

Vi kamrater stodo i ett bakhörn af gården och
väntade på Ante, som kom på slaget åtta.

— Är det du, lilla Elin, utlät han sig, stannande
några meter framför snögubben ... Men hvarför gråter
du? ... Har jag gjort dig något illa? ... Tror du inte,
att jag är trogen? .... Hvarför svarar du inte? ...
Stå inte och sjåpa dej! ... Fast jag träffade en
chansonett på Rullan i går, behöfver du väl inte vara
svartsjuk ... Eller hvad menar du? ... Jag är dödligt kär
i dej, älskling ..... Så du gråter! ... Kan du inte
komma hit! ... Jag kan väl få famna dig åtminstone ...

Nu rusade Ante fram och kramade om sin
förmenta Elin, men lika stor som vår glädje måtte hans
bestörtning ha blifvit, då han, sedan han fått halfva Elin
i famnen, upptäckte att »bara» benen stodo kvar.

Jag träffade Ante några dagar efteråt på
Svartbäcksgatan, och då jag sporde honom, hvar han hade varit,
svarade han flåsande:

— Jag har skrifvit ved till min flamma och sågat
ett lass bref, men akta ni er pojkslynglar, så jag inte
boxar er i nacken och vrider bröstet af er, och ber ni
mig  icke  om  ett kok stryk, skall jag ge er förlåtelse.

ψ




En historia om en historia.

Då jag var ungefär så lång som några sidor i
den här boken och såg allting med stora ögon och
hörde allt med stora öron, så sade far min en dag till
mig:

»Du är ett snille, Gusten!»

Orden växte in i min lilla själ, och en vacker dag,
när jag blef gymnasist i Upsala och fick blå
sammetsmössa med silfverlyra samt bar en min, som ungefär
lät antyda att jag tagit teologie doktorsgraden eller
vunnit 20,000 på lotteri, så upprepade jag för mig själf
min faders ord:

»Du är ett snille, Gusten.»

Jag hade länge umgåtts med planen att skrifva en
större roman, ty enligt en gammal tants utsago var
jag enkom skapad till romanförfattare, icke så mycket
därför att jag i likhet med Marryat vindade med ena
ögat, utan emedan mina ferier till allra största delen
upptogos af romanläsning. Följaktligen, en lycklig
stund, då jag kände mig ovanligt inspirerad, gick jag
och köpte ett ris papper, en ask Sommervilles
stålpennor samt en flaska Barnängens bläck. — Nu skulle
snillet blixtra. Men sedan jag till ytterlighet ansträngt
min hjärna och förgäfves sökt utfundera, hvarom
romanen egentligen skulle handla, beslöt jag i stället att
nedskrifva en kortare historia, grundad på
verkligheten. Jag hade nyligen hört omtalas en händelse, som
i hufvudsak gällde kyrkovärden, hvilken bodde midt
emot min fars gård. — Min far var nämligen bara en
bonde, fastän jag blef ett snille. — Och historien, som
var verkligen sann, kom att gestalta sig så här:

»Det var en gång en rik kyrkovärd, som hade en
dotter så fager och fin som en tulpan. I nämnda
dotter, som hette Stina, blef nämnde kyrkovärds dräng, som
bar det ljufliga namnet Petter, dödligt förälskad. Och
i nämnde dräng blef omförmälde kyrkovärds bemälta
dotter vansinnigt förälskad. Ty Petter var bred
i axlarna som en chiffonier, och när han gick
därute på åkern i träskostöflarna och mejade råg,
så hade man svårt att skilja mellan honom och Karl
XII, om man rätt varit lika historiesprängd som själfve
Odhner. Men kyrkovärden spetsade på något annat än
en fattig dräng och gaf drängen korgen å sin dotters
vägnar.

Så begaf det sig, att kyrkovärden skulle leverera
»famnaved» till en skutskeppare, som i förbigående
sagdt, var så färgblind, att han en gång seglade in i
Svarta hafvet i stället för i Hvita. Och kyrkovärden 
och drängen drogo med två stora bålyxor till skogs, och
när de huggit ned ungefär halfva skogen, gingo de in
i en hölada för att hvila middag. Drängen somnade
strax, men kyrkovärden kunde icke få en blund i sig,
fast det var den värste sjusofvare, som fanns; han
funderade på priset på famnaveden, kan tänka. Ergo,
såsom Livius så skönt uttrycker sig, tände han sin
kritpipa och låg och bolmade från sig stora aftonmoln i
höladan. Emellertid vaknade drängen vid en
snarkning, föranledd af ett af kyrkovärdens aftonmoln, som
höll på att krypa in i hans vidöppna mun. Eftersom
middagstimmen var finis, gick drängen ut för att
fortsätta arbetet samt vred omkring låset på ladans dörr
med den utanför sig befinnande nyckeln, i
tankspriddhet, förorsakad af kärleksgriller, glömmande att
kyrkovärden ännu befann sig därinne. Just medan detta
tilldrog sig, insomnade kyrkovärden och befann sig snart
i ett tillstånd, hvilket gjorde honom oförmögen att hålla
i kritpipan, som föll ur hans valkiga hand och antände
det af Chrysanthemum Leucanthemum och Convalaria
Majalis blandade höet. Snart stod hela ladans
innandöme i låga, utom kyrkovärden, hvilkens
sjusofvarenatur ändtligen började allvarligt tilltalas af de rundt
omkring härjande lågorna. Då ref han sig yrvaken i
det afsvedda håret och mumlade:

»Stäng kakelugnsluckorna, Stina, det här börjar bli
för hett.»

Då nästan allt höet var nedbrunnet, lyftade han
öfre delen af sin corpus och förflyttade sig med en
bösskulas fart på både klackar och sulor samt rusade,
nästan halfkväfd, åt dörren för att komma ut, men denna
var stängd, och hur han än sparkade och skrek, ville
den likväl ej öppna sig.

— Petter! skrek han, så att det genljöd i skogen.
Men Petter lät icke höra sig, fast han stod utanför
dörren och tycktes riktigt njuta af, att kyrkovärden, som
nekat honom hans käraste, mådde så illa.

— Jag skall bedja Gud, tänkte kyrkovärden, om
icke Petter kan hjälpa mig.

Och kyrkovärden bad; han bad alla de böner, han
lärt sig i kyrkan efter flerårigt kyrkovärdskap, ja, jag
tror han läste upp åtskilliga kungörelser också, men
dörren tycktes icke vilja öppna sig för något, utom
för eld.

Med en förtviflans ansträngning utropade han åter
igen:

— Petter!

— Här är jag, sade Petter, som stod och kikade
genom nyckelhålet.

— Öppna, jag brinner opp, sade kyrkovärden,
befinnande sig midt i lågorna; öppna genast!

— Hvad får jag för det? sporde Petter.

— Du ska få 25 öre, hväste husbonden, hoppande
i ett rökmoln.

— Nog är kyrkovärdens lif mera värdt, tänkte
Petter, men för det priset låter jag inte afspisa mig;
vill han gifva mig Stina, så ...

Nu ramlade en bjälke från taket.

— Store Gud ... Fader vår ... Gud med en
nödtorftig spis ... snälle Petter, öppna, om du kan!

— Ja, det kan jag, om kyrkovärden lofvar mig
någonting.
— Hva-a—d? Röken fastnade i halsen.

— Jo, att gifva mig Stina till maka, ty annars
slipper ni aldrig ut med lifvet.

— Tid allt hvad heligt är, så lofvar jag, att du
ska' få henne, sade kyrkovärden, som stod och sökte
sparka undan takbjälken, som fallit ned och, som halft
förkolnad, hotade att kväfva lifvet ur honom.

Och dörren öppnade sig, och kyrkovärden utträdde,
fastän halfstekt, med ett jubelrop på sina läppar, och
Petter jublade icke minst, han som på ett så
förunderligt sätt fick sin Stina.»

*

Då jag hade nedskrifvit denna lilla historia och
genomläst den, så sprang jag först i ljuflig
författareglädje rundt omkring i rummet, jag lyfte på stolar och
bord, jag sprang utom dörren och tryckte pannan mot
den kalla stenväggen, ty jag brann af ärelystnad, och
till sist utropade jag:

— Du är ett snille, Gusten!

Emellertid fick en min kamrat, prestens son, tag i
historien, och han i sin ordning lämnade den till en annan, och
så gick det undan för undan genom hela socknen, tills
ett rykte spred sig, att den rike, snåle, dumme
kyrkovärden utlofvat 50 öre för hvarje anskaffad afskrift af
historien, ty han var rädd, kantänka, om den lilla ära
han hade som kommunalman.

Men herre min je', hvad afskrifter det kom till
kyrkovärdagården! När kyrkovärden hållit på ett par
månader med inlösandet af dylika och hade en hel kista
full af bara afskrifter, så tröttnade ändtligen hans
tålamod, ty nu omsider begrep han, hur grundligt han
blifvit narrad.

Men han kom till mig en vacker dag, ty någon
hade underrättat honom om, hvem den snillrike
författaren till historien var, och hvad jag då fick uppbära i
honorar, det kan ni fråga båda mina öron.

Men jag har hämnats nu, ty jag har gjort en
historia af denna historia.

—




Tio minuter.

En filosofisk föreläsning.

Hedervärde åhörare! Skulle du vilja låna mig ditt
öra — om det är långt gör ingenting — endast i tio
minuter, så skall jag berätta dig en liten historia, en
mycken liten, men som i all sin litenhet kan innebära
ganska mycket och måhända gifva anledning till ett
helt resonnemang.

Det var en gång en man — historien förmäler
inte hvem, ej heller hvar, men jag förmodar, att det
var i Amerika, där nu allt orimligt händer — det
valen gång en man, som lät sätta in följande annons i en
tidning:

»I går, någon gång mellan soluppgången och
solnedgången, förlorades tvänne gyllene timmar, hvardera
prydd med sextio diamantminuter. Ingen belöning
utlofvas, ty de äro för evigt förlorade.»

Här har du hela historien.

Jag gissar, att karlen varit ute på någon slags
»stradej» under en tid af dagen, då någon nyttig 
verksamhet kunnat utöfvas, ty att det var på dagen,
framgår tydligen af annonsen, där det heter: »mellan
soluppgången och solnedgången».

Kanske var det någon härlig sommardag, då solen
med sina glänsande strålar lockade honom ut, eftersom
han talar om »tvänne gyllene timmar».

»Hvardera prydd med sextio diamantminuter.»

»Diamantminuter»?

Jag vet, att diamanten är den hårdaste af alla
kroppar, ja, så hård, att den endast låter slipa sig med
sitt eget pulver, jag vet, att diamanten skär glas, men
föga hade han väl skäl för detta sitt uttryck, blott och
bart därför, att minuterna, så att säga, afskära tiden i
millimeter bakom urglaset. Nej.

Jag tror helt enkelt, att det var en sådan där
poetisk själ, som mången är väl det.

»Ingen belöning utlofvas, ty de äro för evigt
förlorade».

Nå, men hvarför då sätta in annonsen? I svenskt
mynt borde den väl kostat minst en krona; däraf
sluter jag, att det var en någorlunda förmögen karl och
en originel karl, som på detta sätt ville undervisa
tidningens läsekrets om tidens dyrbarhet.

Kanske det var samme gamle man, som på
tillfrågan, hur gammal han var, svarade: Jo, jag är ett år,
ty de föregående åren af mitt lif hafva försvunnit utan
nytta.

Emellertid var det en karl, som ville hålla reda
på tiden, och säkert hade han en mycket bättre klocka
an den personen, som yttrade så här:

»Vet Ni, jag har en mycket bra klocka, ty när
hon visar på tolf, så slår hon två, och då vet jag, att
hon är half åtta.»

Nu skulle någon kunna invända och tycka, att två
timmar det är bara småsaker. Men det tyckte icke
han. Han visste nog, att man på två timmar kan
uträtta ganska mycket. På två timmar kan man t. ex.
gå en hel mil. Två timmar, reducerade till minuter,
utgöra etthundratjugu stycken. En minut är ganska
vigtig.

En minut kan åsamka dig ett lifstidsstraff, en
minut kan bringa dig lifvets lycka.

På en minut kan du fria och få »ja», och får du
en minut till på dig, så kan du springa till prästen
strax bredvid och taga ut lysningen.

Man bör aldrig förakta småsaker. Hela världen
består af småsaker. Droppen i världshafvet är ju
ganska liten, men millioner sådana tillsammantagna
utgöra dock ett världshaf. Du själf är icke annat än en
droppe i mänsklighetens stora, oroliga haf. Ett strå i
sänder gör en stor stack.

Gumman, som lassade ved, hon sade till hästen för
hvart trä, som hon lade på lasset: »orkar du med dä',
så orkar du med dä', och orkar du med dä', så orkar
du med dä'.» Och på det sättet höll hon på, tills
lasset blef så tungt, att hästen kom icke ur fläcken.

Du befinner dig t. ex. i ett dryckeslag.

Man bjuder dig en »snaps». — Nog orkar du
med den.

Man bjuder dig en till. — Ja, den måtte du väl
orka med.

Nå, det kommer flera. — Ja, nog orkar du med
dem! Du orkar med alltihop.

Men till sist orkar du inte gå.

Ja, du blir sämre än hästen vid gummans lass, ty
han orkar åtminstone stå. —

Huru ofta förglömma vi icke, att det lilla är en
del af det stora. Och dock, huru många hafva icke af
det förra slutit till det senare.

Newton gick en dag i sin trädgård, då ett äpple
kom neddansande och slog honom på näsan. Strax
började han undra, hvad som möjligen kunde ligga till
grund för att detta lilla äpple en så kraftig verkan
kunde åstadkomma. Denna i sig själf obetydliga
händelse gaf uppslag till tyngdlagarnas upptäckt, till
upptäckten af jordens attraktionsförmåga, genom hvilken
förmåga en karnalje, fattad i kragen och kastad upp i
luften, ofrivilligt faller till marken.

En annan herre observerade en gång, hur en
spindel virkade sitt nät. Detta gaf honom en fingervisning
till en uppfinning nämligen af hängbroar.

Har man blott litet observationsförmåga, kan man
sluta till rätt mycket. Ser du någon, som saknar en
knapp i rocken, så må du fritt säga: »En sådan
gammal narr, som icke gifter sig!»

Går han snedt på stöflarna, så säg: »Bästa herr
Vankelmod, ni har många likar på lifvets väg, ty där
gå de allra flesta snedt på stöflarna.»

Har han ringar i öronen, så lider han af fåfänga,
sitta de under ögonen, lider han af mask. Men skulle
det hända, att han har dem i näsan, så är det
antingen ett svin eller en indian.

Jag har gjort till regel att aldrig söka något lån
på Christi himmelfärdsdag, ty då är det alltid regnigt,
och i regn bli alla människor tvära; ej heller går jag
någonsin i dylikt ärende före frukosten, då alla befinna
sig i ett hungrigt, nedstämdt lynne, utan strax efter
densamma, då själfva trumpenheten är glad. — —

Af det lilla sluter man till det stora.

Af ofvannämnda annons slöt jag, att tiden är
dyrbar. Om jag tittar i min portmonnä, så skall jag finna,
att där är alldeles kol svart. Där finns inte så
mycket som en silfverglimt en gång. Och däraf sluter jag,
att tiden är dålig. Ja, det är förskräckligt dåliga tider.

Icke för att skryta, mitt herrskap, men nog har
jag varit på hundratals ställen såväl i in- som i utland,
men hvar jag har kommit, och hvem jag har frågat, så
har det svarats med en suck: »Åh, det är
förskräckligt dåliga tider!»

Frågar jag en landshöfding med 16,000 kronors
lön, så skall han svara mig detsamma. Och spörjer jag
uslingen på gatan, så skall han icke blott beklaga sig,
att tiderna äro dåliga, utan äfven måltiderna.

Man prisar den gamla goda tiden. Är det månne
därför, att man då fick rida på »rapphöna» och det på
så uppskakande sätt, att om man vid resans början
händelsevis innehade 24 tänder i mun, så hade man bara
12 kvar, när man kom fram.

Är inte en liten järnvägstur mångdubbelt
angenämare?

»Den gamla goda tiden!»

Är det kanske därför, att man då omöjligen kunde
passera en half småstadsgata utan att stöta knäskålarna
mot en krinolinfjäder och i stället för »God morgon!»
nödgas säga »Förlåt!»

Tar inte turnyren mycket mindre och
anspråkslösare plats?

I den gamla goda tiden, då hade vi kronobrännerier
i stället för goodtemplarloger, tandlösa skvallermadamer
i stället för små nätta telefonfröknar och
exekutionsbetjänter med långa klor i stället för humana
inkasserare.

Men ändå är det så dåliga tider. Och hvarför är
det månne det? Orsaken till denna allmänna åsigt
torde vara att söka dels i det lyte på samhällskroppen,
som kallas oförnöjsamhet, dels i den tanklösa
kortsynthet, som håller före att lifvets lycka skulle bestå i
materiela fördelar.

Redan hedningen Sokrates visste, att »verkligt
lycklig är endast den, som är dygdig».

Oförnöjsamheten är ett tidslyte af mer epokgörande
art än man kan tro. Hvar och en vill vara stor, och
man ser icke, hur liten man är.

Om du stiger upp på bergets topp och skådar åt
den nedanför dig liggande dalen, så skall du kanske
där finna ett litet betande lam. Åh, hvad du tycker
du är stor! Och hvarför tycker du det? Jo, därför,
att du har en så hög pall. Men tag bort pallen, stig
nedför berget — ja, du kan hoppa ned också, men då
bryter du halsen af dig — stig nedför berget, placera
dig bredvid fåret (förlåt jemförelsen!) så skall du finna,
att du icke är så värst många tum högre än det.

Och dock är du vida högre.

Du är det fullkomligaste bland djuren, ja du
vågar till och med kalla dig »skapelsens krona».

I jämförelse med djuren besitter du eller kan
besitta alla djuregenskaper tillsammantagna, en förmåga,
som ligger utom djurets sfär.

En hund är trogen, trohet är hundens specialdygd,
en räf är listig, list är räfvens specialegenskap,
lejonet är modigt, mod är lejonets karaktärsdrag.
Hunden kan icke vara listig som en räf, ej heller räfven
trogen som en hund etc.

Men du, hvad kan icke du vara! Du kan vara
trogen som en hund, listig som en räf, modig som ett
lejon, stark som en björn, rädd som en hare, dum som
en åsna, hungrig som en varg ... Med ett ord, du kan
besitta alla djuregenskaper tillsammantagna, hvilket
bevisar, att du är det fullkomligaste bland djuren, att du
är skapelsens krona. — — — — — — — —
— — — — — — — — — — — — — — — —

Men tiden är dyrbar.

De tio minuterna jag utbad mig hafva kanske
redan svunnit, och länge nog måhända har jag tagit
din uppmärksamhet i anspråk med min fragmentariska
zigzagsföreläsning.

Har den kunnat lända dig till någon nytta och
förströelse, så är dess ändamål vunnet, och då äro ju
icke de tio minuterna förlorade.

φ




På Mikaels dag.

En kärlekshistoria.

Inne i köket gick Margareta och band kransar och
blommor, smågnolande på en kärleksvisa, gamla
människan, samt företedde med hänsyn till ansigtet en bild
af kvällens sol, då han belåten med dagens tid går
småfnysande ned bakom skogstopparne.

Inne i sin sängkammare låg Magister Mikael Malén
med ett svagt uttryck af ängslan och själfförebråelse i
de annars alltid fryntliga dragen. Han hade kommit
sent hem föregående natt efter en fest för stadens
afgående tullförvaltare, och där hade han talat sig hes,
pokulerat sig sjuk och superat sig illamående.

— Nej, hör du Mickel, sade han i det han reste sig
till hälften upp från bädden, du börjar bli slarfvig af
dig på gamla dagar, kom ihåg du är 60 vintrar, och
det här måste ändras.

— Mickel! repeterade papegojan, som satt i
ståltrådsburen vid fönstersmygen, och liksom för att 
hörsamma tillropet steg magistern upp och klädde sig samt
begaf sig skyndsamligen till morgonlektionen.

Sedan magistern gått, inträdde Margareta i rummet,
det hon smyckade med blommor och kransar. Så prydligt
och fejadt hade väl icke magistern haft det på länge, hon
ville synbarligen bereda honom en angenäm öfverraskning.

Emellertid återkom magistern vid frukosttiden med
en packe temaböcker under armen, och varseblifvande
de gjorda dekorationerna i rummet, kunde han icke
återhålla ett utrop af förvåning.

— Hvad vill det här säga? monologiserade han,
aha, jag vet, jag vet, det är Margareta, som varit
framme nu igen, hon har icke varit i min tjänst mer än
ett år, men hon är så god, så god, så god.

— Mickel! skrek papegojan.

— Ja, ja, ja, jag förstår, du vill gratulera mig på
Mikaels dag.

Än en gång öfverfor han rummet med en
mönstrande belåten min, hvarpå han satte sig vid bordet för
att rätta de medhafda temaböckerna.

— Hvad var det för ämne jag förelade gossarne sist?
... Jaha, så var det, ja.

Han läste: »Hvad är det allra högsta som finns?
Det allra högsta som finns kan icke vara någon annan
än kejsaren» ... Nej, du min gosse, skaffa dig litet
mera fosfor i hjärnan.

Han fattade en annan bok.

— Det allra högsta som finns är Eiffeltornet» ...
Ha, ha, ha, ha »Eiffeltornet är 300 meter högt, och då
man står på dess spets, så kan man bekvämt se sig
rundtomkring».


— Jag önskar du stode på dess spets, hvad tror
du då skulle förefalla? Jo, antagligen skulle du
nederfalla. De gossarna, de gossarna, de ä' så roliga, så
roliga.

Han nappade en tredje bok.

— Ett förståndigt svar på frågan måste jag hafva,
innan jag går vidare. »Det allra högsta som finns är
— kärleken» ... Den pojken, han var inte dum,
småjublade magistern, allt under det han långsamt nickade
med hufvudet för hvarje ord.

— Kärleken ja, ack, jag vet det nog, äfven jag en
gång var berusad af dess mäktiga glödvin. Jag var då
en ung student med kondition i en prästgård på landet
... och i prästgården fanns en kammarjungfru ...
som äfven blef en jungfru i denna kammar.

Härvid klappade magistern med en vemodig min
på vänstra brösthalfvan.

— Hon var så skön, så skön, så skön ... Ja,
här har jag ju hennes fotografi, som jag i utbyte mot
mitt eget erhöll af henne, då vi skildes en
midsommarkväll.

Han låste upp chiffoniéren och tog fram ett litet
gulnadt fotografi, å hvars undre sida med ovan stil stod
skrifvet: Din egen Margareta.

— Ack många aftonstjernor hafva tändts, sedan sist
jag såg dig. Kanske hon är död ...

Han slog sig åter ned vid bordet liksom betagen
af något ljuft minne. I detsamma varseblef han ett
kuvert, instucket i buketten på bordet. Då han bröt
detsamma, ramlade därur ett litet gulnadt fotografi,
inlindadt i ett papper, hvarpå magistern läste följande ord

»Härmed frambär den ringa tjenarinnan sin
hjärtligaste lyckönskan på Mikaels dag.»

På undersidan af det gamla konterfejet stod: Din
egen Mikael.

Öfverväldigad af mäktiga tankar och underliga
känslor, bäddade magistern ansigtet i händerna och
framstammade:

— Outgrundeliga skickelse! ... Margareta! ...
Du har således tjänat mig troget och huldat mig ömt
ett helt år under blygsam tystnad.

Han blickade på porträtterna.

— Där äro vi tjugo vårar, här äro vi sexti
vintrar, där äro vi unga och sköna, nu sitta vi gamla och
grå. Men vet du Margareta, lika visst som gammal
kärlek aldrig rostar, lika visst skall du icke länge vara
blott och bart min tjänarinna, ... du skall blifva en
hjärtepresent på Mikaels dag.

Han dolde åter ansigtet i händerna. Dörren
öppnade sig nästan ljudlöst, och in trädde den gamla
kärleken med blomstersirad namnsdagsbricka.

— Margareta, hviskade han, visande henne den
tjuguårige Mikael, älskar du honom ännu?

Margareta var sextio år, men ack, hvad hon rodnade!

— Min egen Margareta, fortfor magistern, i det
han omfamnade henne, — på söndag låta vi lysa, lilla
raring.

ε






