





FAR SUPER.
———
Dramatisk framställning i en akt
af
Parus Ater.

J. Klockars’ Bokhandel.Kronoby.



De uppträdande:


SKOMAKARMOR.
INGRID, hennes dotter.
HANDELSMAN.
AXEL, hans brorson.
HÖNS-BRITA.
SKRÄDDARS LENNART.
SY-FINA.
STORBY-LOTTA.
 m. fl.




Far super.

(En trädgård. Stolar, bord, kläder, husgeråd kastade om
hvarandra. Skomakarmor ser gråtande på de utburna
sakerna).

INGRID.  Mor, gråt då inte! Det är nog sant, att
olyckan kommit,	att auktionen är oundviklig, att alt måste
säljas ... men jag är ung, jag vill arbeta för oss två.

MOR.  Ja, så går det ... så går det Ingrid, när
far rumlar.

INGRID.  Ja, det är far och brännvinet, som bära
skulden till olyckan. Stackars far rantar kring bygderna
till spott och spe för alla.

MOR.  Och vi kunde sitta burgna i vår koja, det
är just det sorgliga. Far gör skor så nätta och fina som
vore de gjorda i hufvudstaden.

INGRID.  Han förtjänar många mark om dagen,
men fienden ligger på lur.

MOR.  Ja, ja, brännvinsflaskan frestar .... den
framtvingar många tårar, flicka.

INGRID.  Den jagar frid och lycka ur månget
hem .... Mor, din gungstol .... din kära gungstol,
skall den också säljas?

MOR.  Alt — alt, husgeråd och kläder, hus och
hem — alt krossas af ormen, som smugit sig in vårt
hem — ormen, som heter brännvinsflaskan.

INGRID.  Ja, mor, alt krossas ... fast du
sträfvat och arbetat, vakat och trälat för att uppfostra dina
barn. Älste bror har dragit ut i lifvet, syster förtjänar
själf sitt bröd, jag är ensam kvar i hemmet. Men oss
alla har du älskat, oss alla har du skolat och offrat dig
för ...

MOR.  Men far tog nästan alt ... hvar slant jag
spunnit löst sjönk ned i brännvinsflaskan.

INGRID.  Ja, nu är stackars far som galen, nästan
aldrig hemma, han raglar svärjande och skrikande kring
by och gård ... han är vår sorg, vår — skam.

MOR.  Och handelsman vill inte vänta längre, han
fordrar sina penningar.

INGRID.  Jag tror det är något mer än pengarna,
som vållar vreden inom handelsman.

MOR.  Han tror kanske att Axel, brorson hans,
är trogen.

INGRID.  Men Axel reste ju till Helsingfors, han
har inte skrifvit en enda rad, nej inte ens ett enda ord.

MOR.  Stackar Ingrid min, jag är rädd för
tystnaden, kanske har han svikit dig.

INGRID.  Ja, han har svikit mig, jag var för ringa.
(Gråter).

HANDELSMAN (bärande ett bord).  Skomakar
Lundqvist trodde kanske, att han kunde lura mig och
undangömma bordet. Nej pass för det ... hvar gömmer sig
det kräket?

INGRID.  Ingen vet, hvart far har låtit locka sig.
Handelsman, om Ni bidat litet, skulle Ni fått ert igen.
Jag skulle tagit tjänst och småningom betalat alt.

HANDELSMAN.  Prat, flicka, känner du till summan 
som din far är skyldig mig? Tvåhundra mark! Ja,
ja, det står i boken du ... och har jag inte väntat
länge nog?

MOR.  Men handelsman, Ni hade inte tidt och ofta
bort taga stackars Antes brännvinsflaska till staden för
att fylla den ..... det har ni gjort så många, många
gånger.

HANDELSMAN.  Nej, hör man på ... skall jag
inför Lundqvists käring stå till ansvar för att gubben
hennes är en rant. Käringtack för det ni burit kaffe
från min handelsbod på räkning många långa år.

INGRID.  Jag skulle småningom betalat er ....
hvar skola mor och far nu bo, när kojan säljes?

HANDELSMAN.  Far är van att bo i
landsvägsdiket, mor kan föra käringprat kring byarna, så får hon
husrum, mat och kaffe nog.

INGRID.  När har mor fört skvaller, mor som syr
och spinner dagen lång. Ni lägger sten på börda,
handelsman ... och det är inte vackert.

HANDELSMAN.  Du är stor i orden, jänta. Hoppas 
du ännu att Axel, brorson min, är trogen, då lär du
alt få hoppas lifvet långt.

MOR.  Ni kunde skona Ingrid, det blir för tungt
att sörja både hem och fästman.

HANDELSMAN.  Åt vissa flickor ger man skämt
och glam, åt andra kronan. Axel har en brud i
hufvudstaden.

MOR.  Att bryta tro och löften pryder inte mannen.

HANDELSMAN.  Trodde Lundqvists Ingrid att hon
finge heta fru en gång, satt hon kvar i kojan för att
vänta Axel?

INGRID.  Jag satt kvar i kojan för att förtjäna
bröd åt far och mor och farmor ... Farmor dog
förlidet år och det var väl, hon grät sig blind, då stackars
far altmer försjönk i brännvinslasten.

(Mor och Ingrid gå).

HÖNS-BRITA (bärande två stora korgar).  Här har
ni Höns-Brita, »hvar skulle slefven vara om inte i
grytan». Ja, Höns-Brita ligger som säck på kvarnen med
kaffepannan sin. Nu ska’ vi bygga buffeten förstås, 5
penni koppen utan skorpa, 10 med skorpa och bulla ...
billigt auktionskaffe skulle jag tro.

HANDELSMAN (som synar sakerna).  Tror ni vi
få köpare i dag, Brita?

BRITA.  Vet inte — men skomakarlästen får nog
kunder. Det är godt att se den för ögonen, så mins
man bättre ordspråket: »skomakare, blif vid din läst».

HANDELSMAN.  Det ordspråket hade Ingrid bort
lära sig den tid hon gjorde sig grann och sjöng
kärleksvisor för Axel, brorson min.

BRITA.  Man säger, att han valt sig brud därborta.

HANDELSMAN.  Så säger man ... men nu
kommer ungdomen, jag hör deras glada sång.
Auktionsskaran kommer och nu må Lundkvistska husgerådet dansa
under klubban.

HÖNS-BRITA (som uppdukat buffeten på en
klappbänk). Bordet är minsann lika osäkert på benen som
Lundqvist när han tömt 10 finkelsnapsar.

(Ungdomen sjunger, först bakom kulisserna, sedan
på scenen. Melodi ur »Sjung»: Mandom, mod och
morske män).

Ungdomsskaran söker gladt
tidsfördrif i sommarnatt,
höga rop i glädtigt lag
höjas skall vid klubbeslag.
Ropa på,
låt det gå,
glam och skämt vid kaffedopp,
ungdomsfröjd och framtidshopp
skifta som en rosenknopp.

SKRÄDDARS-LENNART. Nej, se Höns-Britas
cikoriapanna! Det blir en rolig lek, flickor, klappbänken
som serveringsbord.

STORBY-LOTTA. Låt oss hjälpa gumman att duka
kaffebordet.

LENNART. Fru restauratrisen har glömt
serveringstältet hemma.

BRITA. Håll han mun, 5 penni högre pris för
koppen vid hvart ord han käbblar.

LENNART. 10 pennis prisförhöjning, om ni spår
oss i cikoriasumpen.

BRITA. Det behöfs alls ingen sump för att spå
honom. En galgfågel förblir han, Sy-Fina lurar han och
10 andra flickor.

SY-FINA. Sy-Fina är kanske inte den, som låter
lura sig. Men väl har jag hört att Höns-Brita blifvit
lurad i sin ungdom.

BRITA. Jag har mina 10 höns i stugan, de äro
mer värda än 10 gossar. (Skratt).

HANDELSMAN. Du är skolad du, Storby-Lotta,
sätt dig ned som sekreterare.

LOTTA. Hvarför inte, om Skräddars-Lennart blir
den första vara som bjuds ut.

BRITA. I det fallet måste Sy-Fina sätta
symaskinen i pant hos Höns-Brita för att kunna höja priset på
den omtvistade varan.

LENNART. Är ni stadd vid kassa ni, Höns-Brita,
har ni kapitaler att utlåna?

BRITA. Hvem vet ... mina höns värpa pengar.

LOTTA. Nu är det klappadt och klart, Lennart,
penningesökare, nu vet du, till hvem du bör fria.

(Allmänt skratt).

HANDELSMAN. Håll inne med dumt prat, nu
börjar roligheten ... Ett bord ... hvad bjuds för
bordet? Inte precis marmorskifva och mosaik, men väl
bibehållet, fint och nätt ... hvad bjuds för bordet?

EN RÖST. 25 penni är bjudet.

HANDELSMAN. 25 penni ... skämt och skoj
... 25 penni för ett bord, som är värdt minst 10 mark.

EN RÖST. 50 penni.

HANDELSMAN. Tänkte jag inte det ... stegring
i prisskalan ... granna ringar i skifvan.

BRITA. Märken efter skomakar Lundkvists
brännvinsflaskor.

EN RÖST. 75 penni.

HANDELSMAN. 75 penni är bjudet ... 75 penni
... en spottstyfver ... knapt 3 snapsar åt skomakaren
... bjuder ingen mer?

EN RÖST. 1 mark.

HANDELSMAN. 1 mark, hvems var budet? Jaså,
Sy-Finas, nätt underlag för symaskinen.

LENNART. Och i ringarna kan du med
nålspetsen rita kärestans porträtt.

(Skratt).

BRITA. Får det porträttet lika lång näsa som du,
Lennart, fick när du friade till Stenis Anni, så blir det
inte fagert.

(Skratt).

HANDELSMAN. 1 mark ... bjuder ingen mer
än 1 mark. Se noga upp, ett vackert bord går bort för
1 mark ... det är synd och skam ... ett ... två ...
tre ... nu faller klubban. Se upp ... ett ... två ...
tre. (Klubbslag).

LENNART. Vid det bordet kan du skrifva
kärleksbref, när mor är ute i byn.

BRITA. Ja, ja, det är nätt för råttorna det bordet,
att dansa på, när katten är borta.

HANDELSMAN. En gungstol ... inte af det
modernaste slaget, men rymlig och bekväm. Hvad bjuds
för gungstolen? Den är nätt för Höns-Brita att nicka
och sticka i, medan kaffepannan puttrar.

BRITA. Om handelsman vill fylla kaffepannan med
1 kilo kaffe, så bjuder Höns-Brita 2 mark för gungstolen.

SY-FINA. Fyll ni kaffepannan med
skvallerhistorier och låt dem småningom rinna ur pipen, de betalas
bäst, det vet ni nog.

BRITA. Ja, när historierna rinna kring Sy-Finas
mandater, stå de högt i pris.

(Allmänt skratt).

HANDELSMAN. Men gungstolen ... bjuder
ingen mer än 2 mark? I den kan man gunga bort sorgen.

EN RÖST. 2: 50.

HANDELSMAN. 2: 50; öka budet fort, ett riktigt
narrbud ... 2: 50 ... i den stolen vaggas man i glada
drömmar.

LOTTA. Men i den stolen har skomakarmor gråtit
sorgens tårar.

FINA (skrattande). Ja, minsann är den våt ännu.

LENNART. Våt af brännvinstårar kanske.

EN RÖST. 3 mark.

HANDELSMAN. 3 mark ... altför uselt ... ett
... två ... bjuder ingen mer ... ett ... två ...
tre. (Klubbslag). Se upp, flickor ... en mörkröd kjol,
hvad bjuds för Skomakar-Ingrids söndagskjol?

FINA. Den har rodnat af blygsel öfver att den
inte lyckats fånga Nystu’ Axel, som meningen var.

BRITA. Ahnej, den rodnar vid tanken på att den
kanske kommer att omsluta en så lättfotad flicka som
Sy-Fina.

HANDELSMAN. Håll upp med käbblet, hvad bjuds
för Ingrids söndagskjol.
LENNART (vidrör kjolen). Den är smidig och lätt
som Britas tunga.

EN RÖST. 1: 50.

LENNART. 2 mark. Jag köper kjolen till flagga
på Sy-Finas bröllopsdag.

BRITA. Den murknar innan dess, håll vackert
inne med budet, Lennart!

(Skratt).

HANDELSMAN. 2 mark ... bjuder ingen mer,
kjolen är så grann som en prinsessas.

EN RÖST. 2: 50.

HANDELSMAN. Om man klär den på
åkerskrämman, så kan man inbärga säd för 100 mer än eljest.
Får den värkligen gå bort för lumpna 2: 50? Bjuder
ingen mer?

EN RÖST. 200 mark.

HANDELSMAN. Hvem ... hvem är det? En 
galning utan tvifvel ... befall honom hålla mun ...

LENNART. Hvem skämtar ... hvem?

FINA. Någon drucken. Hvem vet om det inte
är skomakar Lundkvist själf, som ligger stupfull i någon
buske.

BRITA. Det är trollet ur sagan, skogsrå, sjörå och
tomtegubbar.

HANDELSMAN (slår klubban i bordet). Auktionen
skall tagas på allvar.	Hör ni det, inte nojs längre ...
inte skämt. Räkningen måste betalas, jag fordrar de 200,
som skomakar Lundqvist är skyldig mig. Hvad bjuds
för kjolen?

EN RÖST. 200 mark.

HANDELSMAN. För pocker i våld.

AXEL (träder fram). 200 mark.

ALLA. Nystu’ Axel, Nystu’ Axel!

AXEL. Ja Nystu’ Axel, som inte väntades hem
så altför snart.

HANDELSMAN. Hvarför har du kommit hem,
pojke, och hvad menar du med det höga anbudet?

AXEL. Hem har jag kommit för det jag hörde
onda rykten, och de 200 ämnar jag utbetala just nu.
Jag har en god anställning i hufvudstaden, är ni nöjd,
farbror?

HANDELSMAN. Men för sjutton tunnor, om jag
förstår ett dugg af alt det här?

AXEL. Skomakarmor har det tungt nog vid mannens
skrål och svordomar. Är	det inte altför hårdt att därtill
låta henne höra hopens råa skämt öfver stugans enkla
husgeråd.

HANDELSMAN. Pojken är en tok, en drömmare
... ja rent af besatt.

AXEL. För det jag räddar dessa arma människor,
för det jag betalar dessa 200? Nåväl, låt vara, att jag
är en tok, men nu är auktionen slut och Lundqvists få
behålla sitt.

FINA. Det här har Axel läst i någon bok.

LENNART. Och det slutar med bröllop ... bravo
... bravo!

ALLA. Bravo ... bravo!

HANDELSMAN. Nå gärna för mig, pengarna i
fickan, det är hufvudsaken. För stugan med alt skräp
skulle jag minsann inte fått 100. Men kommersen, Brita,
kommersen med cikorian går inte bra i dag. (Går).

BRITA (ropar). Jag tycker att handelsman i
glädjen öfver de 200 kunde bjuda hopen på kaffe.
Handelsman, som lurat dem hit — och nu är gläjen slut.

LENNART. Nej men se, glädjen får icke vara
slut och auktionen inte häller, den började altför trefligt.

FINA. Ja, vi väntade en så glad kväll med skämt
långt in på natten.

LOTTA. Nu först börjar det roliga. Roligt var det
alls inte, när det stackars folket grät därinne.

BRITA. Du är rik du, Storby Lotta, du borde
dricka Ingrids skål i kaffe.

LOTTA. Nå som ni säger, Brita. Jag bjuder alla
de unga på kaffe, låt pipen rinna, Brita.

LENNART. Så skall det låta. Sätt dig på
klappbänken Lotta, så hurra vi dig upp i sky.

LOTTA. Den platsen lämnar jag åt Ingrid.

FINA. För att därifrån hissas upp till sjunde
himmelen i sällskap med Axel. Men hvar är bruden, Axel,
man påstår att du fångat en flicka i hufvudstaden.

AXEL. Det har jag, hon är nästan lika vacker
som Sy-Fina.

(De dricka kaffe).

LENNART. Nej pass du, så vacker kan hon väl
inte vara. Visa mig någon som kan täfla med Sy-Fina
... men hvar är dragharmonikan, den hör till auktionens
aftonfröjd.

FINA. Och nu vilja vi leka friareleken, det är den
som passar bäst i kväll.

LOTTA. Nåväl, lät oss sjunga och dansa.

AXEL. Brita skall med i dansen.

BRITA.	Nej, tack vackert. Brita har fått nog af
friarelekar för	hela lifvet hon.

LENNART. Ja, då man narrat oss hit till
auktionen, så måste vi ställa det trefligt för oss ... en
svängom taga vi oss, hej hopp, flickor!

BRITA. Lif i leken, pojkar, skämt i spelet,
flikkor! Glöm inte att det var auktion i kväll.

(De unga dansa och sjunga den ringlek man på
ort och ställe kan).

AXEL. Nu må auktionen vara slut, dansen må ni
fortsätta i Britas Stuga.

FINA. Ja, om ni bjuder på kaffe mellan danserna,
Brita?

BRITA. Om Axel räcker fram en 5 marks sedel,
så vill jag koka kaffe så svart som en häxas själ.

AXEL. Om kvällen blir lifvad och glad, så offrar
jag sedeln med fröjd.

LENNART. Men den röda kjolen måste med i
dansen ... kom ihåg det, Axel. (De gå).

(Ingrid kommer sjungande. Melodi ur »Sjung»:
Stilla, o stilla m. m.)

Sorgsen i lunden,
Axel, jag söker dig,
dyster var stunden,
stunden du glömde mig,
mörk är min framtidsstig
vännen har svunnit.
Tom är vår koja,
sköfladt vårt enkla bo,
kärleksröd boja
bräcktes af bruten tro.
Hvar finna frid och ro,
vännen har svunnit.

MOR (kommer). Alt är slut, Ingrid, alt är slut ...
kojan tom, hemmet plundradt.

INGRID. Mor ... mor ... det fins något mer
som är plundradt, hjärtat, friden, glädjen. Ser du detta
bref ... det är från Axel ... det kom just nu. Han
skrifver att han valt sig en brud, en annan brud ...
att han glömt mig, aldrig menat något.

MOR. Himlen ser vårt väl, vår framtid, Ingrid.
Kanske var det bäst för dig, för oss alla.

INGRID. Jag vet, att det var bäst. jag skulle
aldrig velat lämna dig och far. Men — det brefvet är så
tungt att bära ... det brefvet bränner såsom glöd ...
det ...

AXEL (som lyssnat bakom en buske springer fram).
Det brefvet, som din Axel skrifvit.

BÅDA. Axel ... Axel!

AXEL. Ja Axel, som kom	i tid för att rädda det
tarfliga lilla hemmet. Mor, gungstolen är er, kojan er,
alt, alt är ert. Kan det skänka er en stunds glädje.

BÅDA. Tack, Axel, vår vän, vår räddare .....
tack !

AXEL. Jag anar, hvem som skrifvit brefvet. Jag
anar hvem som velat skilja oss ... gif mig brefvet.

INGRID. Det gjorde mig	så sorgsen, Axel, men
sorgen vek och solen blänkte fram så fager.

AXEL. Ja, det är värkligen han, stackars farbror.
Han tror, stt man kan bortauktionera sina känslor såsom
dessa gamla saker.

MOR. Men så äro dessa saker åter våra. Ser du,
Axel, många tårar har jag fält, men dessa äro
glädjetårar, unge vän.

(Hon bär bort gungstolen leende).

INGRID.	Axel, käre Axel, denna dag som	varit
en sorgens dag, hur kunde den blifva en glädjens dag?

AXEL. Och hvarför har den blifvit en glädjens
dag, Ingrid?

INGRID. Därför att du kommit hem, därför att
du varit så god, därför att du skänkt oss din vänskap.
Ordspråket säger så sant: i nöden pröfvas vännen.

AXEL. Men du ger då intet tillbaka, Ingrid? Du
vill inte vara hjärtevännen min?

INGRID.	Axel, du vet mer än väl, att jag är
tacksam. Aldrig kan jag glömma, att du räddat oss från nöd.

AXEL. Tala inte därom, Ingrid. Det jag gjort är
inte värdt ett tack. Jag gjorde det inte för att köpa din
kärlek, det vet du ... men jag trodde du höll af mig
en smula, litet varmare.

INGRID. Du vet, hur omöjligt det är; jag kan och
får inte gifta mig.

AXEL. Kan och får inte. Vill du uppoffra din
ungdom, ditt lif, ditt lugn för en far, som offrat intet
för dig, som bringat dig armod och skam.

INGRID. Jag vill inte försvara honom. Axel, far
är svag, en fallen man, men du vet inte hur
obarmhärtig han under rusets inflytande är mot mor. Han är ett
vilddjur och jag är den enda, som tämjer honom. Du
skulle höra honom svärja, du skulle se hans slappa blick.

AXEL. Den man, som gör brännvinsflaskan till
sin gud, som glömmer plikterna mot hustru, hem och
dotter, må han lämnas ensam i sin skam, han är inte
värd ett bättre öde.

INGRID. Det händer någon gång att jag kan hejda
honom, att jag kan gömma flaskan och han slår mig inte.

AXEL. Och när det gäller valet mellan mig och
denne drinkare,	så är det drinkaren som du blir trogen.

INGRID.	Jag måste det.

AXEL. Nej, Ingrid, bedraga mig kan du ju inte
längre. Nu vet jag, nu förstår jag alt ... det fins en
annan gosse, som du håller kär.

INGRID.	En annan gosse ... Axel!

AXEL. Bevisa mig att jag har orätt, räck mig
handen ... blif min hustru.

INGRID. Stackars mor, kan inte lefva utan mig.
Hon skulle dö af svält och sorg.

AXEL. Så taga vi din mor till oss.

INGRID. Och lämna far i vanvård, nej, Axel, nej.

AGEL. Du har förrådt dig ... det fins en
annan gosse, som du håller kär.

INGRID. Tyst ... tyst!

AXEL. Tag honom, tag den andre, må du blifva
lycklig ... jag går bort ... farväl.

INGRID. Axel ...

AXEL. Jag kommer aldrig mer tillbaka.

INGRID. Axel ... Axel!

AXEL. Aldrig mer ... lef väl! (Han rusar bort,
men möter mor).

MOR [gråtande). Ingrid ... Ingrid ... far har
hittats i ett dike ... död.

INGRID. Död ... död?

MOR. Ja död, med brännvinsflaskan tryckt mot
hjärtat.

HÖNS-BRITA (kommer flämtande). Ja död — och
han har brunnit upp lifslefvande ... brunnit upp af
brännvinsångorna inom sig ... skydde själen!

MOR. Men det gifs nåd för alla syndare,
barmhärtighet för alla.

BRITA. Nånå, enhvar får	det som han förtjänar.
Har han inte gått kring byn skrikande och svärjande, en
skräck för barnen och en narr för vuxna? Har han inte
pantsatt hustruns söndagskjol och kommit henne att gråta
dag och natt ... tvi en tocken!

AXEL. Håll upp, Brita, han är död, de döda få
vi inte smäda. Minnet af hans laster sänka vi i mullen,
sänka dem i grafven, som vi sänka honom själf.

INGRID. Tyst - hvem kommer?

AXEL (blickar ut). Den unga skaran kommer, den
glada skaran som nyss var här. De bära honom hem
... den döde bäres hem på bår. Hör de sjunga, sjunga
dödssången. (De ungas sång hörs på afstånd. Melodi
ur »Sjung»: (Glädjens blomster i jordens mull m. m.)

Lifvets lampa har brunnit ut,
vinden susar tungt.


grafven vinkar och alt är slut,
ändtligen vardt det lugnt.
Ofvan molnen vid stjärnors ljus
vaknar den flydda anden,
ljufligt slits i himlens hus
de tunga syndabanden.



AXEL. Och — nu, Ingrid?

INGRID. Ja nu, Axel.

AXEL. Och heligt svär jag, att aldrig en droppe
alkohol skall gå öfver mina läppar.

INGRID. Tack, Axel ... tack!

MOR. Signe Gud de unga. Kanske kommer
solsken än en gång också för mig.

(Bengalisk eld belyser skogen).

INGRID. Mor ... mor ... ser du aftonsolens
glans kring trädens toppar?


(Ridå).






Gamlakarleby 1902Aktiebolaget Österbottningens Boktryckeri.



