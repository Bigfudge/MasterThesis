


EN NY FRANSK FÖRFATTARE
MARCEL PROUST
av
A. Ruhe

Det var en rörlig och livaktig, synnerligen skicklig och
utvecklingskraftig romanalstring, som stäcktes och förstummades,
när den pansrade näven slog Frankrike på munnen. Vid en
överblick utifrån tedde sig nog denna överdådiga gröda tämligen
brokig, som en blomsterrik äng — men började man plocka, fylldes
händerna rätt snart av ståtliga buketter, med väl så mycken doft
och lika färger, lika fylliga symboler som någon annan litteratur
hade att bjuda. Det sköna elitlandet stod på detta liksom på andra
områden av konstnärlig verksamhet alltjämt i första ledet, när
olyckan kom. Att de litterära skolornas och programmens virrvarr
var mer larmande i Paris än annorstädes, visar blott hur mäktigt
savstigningen pågick, hur frisk den nya våren grodde, beredande
en sommar, som ödet icke unnade slå ut. Väl aldrig har det talats
så mycket om Frankrikes ungdom, dess väckelse, dess nya starka
ideal, dess höga etiska lyftning, som året innan dess skaror drevos
i döden till att värna sitt land. Ännu hade denna ungdom icke hunnit
fullborda livsverk, värdiga de största föregångare någon
framsträvande litteratur haft att se upp till, inte mycket hade den lyckats
få färdigt till sakliga bevis för sanningen och kraften hos den anda,
i vilken den sade sig vilja verka, men sina syften hade den
förkunnat innan den rycktes bort.

Från mitt första besök i Paris, vid världsutställningen 1889,
medförde jag hem en bok, som i många stycken skulle komma att bli
bestämmande för mina värdeomdömen i litterära ting över huvud,
och särskilt beträffande den diktning och romankonst, som vid denna
tid i Frankrike stod i yppersta blom, samt över den som då höll på
att arbeta sig fram. Boken hette La littérature de toute
à l’heure och var skriven av en man, som sedan gjort sig ett
aktat namn även som konstkritiker, Charles Morice. Dess
agitatoriska syfte var påtagligt och understöddes av en temperamentfull
stil, som varken sparade på skarpa utfall mot dem som för dagen
sutto i högsätena, eller på beundrande adjektiv om deras knorrande
och dådlustiga unga efterträdare. Den ville hjälpa fram en
ungdom, för vilken den sakliga, vardagliga, allt för intellektuella, ja
vetenskapliga diktning, som med ett allmänt namn kallades
naturalismen, blivit en styggelse, som icke gav någon lyftning eller
behållning — en ungdom, för vilken den formdyrkande Parnasspoesien
ej var stort annat än lek med tomma ord, steril och allt för bunden
— en ungdom, som icke ville vidgå sin romantiska läggning, men
som trånade romantiskt efter helt nya former som uttryck för sin
poetiska trånad, för ett mer innerligt ämnesval. Boken var en
stridsskrift för de nya individer och strömningar, som sammanförts
under namnet den symbolistiska skolan.

För den som levat med de år, då Zola ”upptornade volymerna”,
som det hette, av sin stora serie Rougon-Macquard, då
Maupassants böcker en efter en nyfödda föllo i ens händer, då man spejade
efter varje livstecken från Daudet, för den som läst Journal des
Goncourt i mån som den utkom, som fått öga på Octave
Mirbeau, Joris-Karl Huysmans och andra bärare av de formler och idéer,
som gillades av den unga och kämpande, den omstridda litteraturen
i Norden, för den som i franska naturalismen såg ett slags
vapenbroder till det radikala genombrottets litteratur här hemma, blev
bekantskapen med den falang, som framfördes av Charles Morice,
på visst sätt epokgörande. Jag vill icke säga, att man vände ryggen
åt de gamla storheterna — vem tordes trampa på vad som växt upp
kring gestalter som Balzac och Flaubert! — man sträckte blott
armarna längre ut, vidgade famnen för att också få rum för de nya.
Inte behövde en yngling i Sverge ta parti, honom stod det ju fritt
att pröva alltsamman och välja vad han tyckte om...

Så har det gått i årens lopp, man har läst, kanske en smula på
måfå, dock sett till att det bästa kommit med. Emellertid faller
det sig ingalunda lätt att över denna vidsträckta läsning draga nagot
nät av gruppskiljande gränser — man får inför denna oregerliga
mångfald trösta sig med att också fransmännen själva komma till
korta, när det gäller att inpassa sina romandiktare i fack och tydligt
som kartfloder teckna hur ”strömningarna” löpa. Utan anspråk på
fullständighet eller någon systematisk stränghet, torde man likväl
vara i stånd att hos åtskilliga av de författare, som höja sig över
den stora massan, påvisa drag, vilka tyda på inbördes frändskap och
samhörighet med någon av de stora typiska litterära idéerna. Så
t. ex. finner man hos brödraparet J.-H. Rosny många för den gamla
naturalismen utmärkande drag, låt vara att deras ämnesval gått
ända från förhistoriska scener till de revolutionära rörelserna för
dagen (La vague rouge), deras synpunkter än varit den
inträngande psykologens, än samhällsskildrarens, med vetenskaplig
metod. Samma linje följer Paul Brulat, knappast känd här hemma
annat än genom enstaka tidningsnoveller, trots sin betydande
alstring, sin ärligt manliga typ. I stort sett få väl också de båda nu
döda, Mirbeau och Huysmans, sägas ha livet igenom bevarat den
prägel de mottagit på den tiden, då Zolas unga krets enade sig om
att utge novellsamlingen Les soirées de Médan.

Jämsides med den naturalistiska linjen löper tendensromanens,
vare sig denna, såsom hos bröderna Paul och Victor Margueritte, hos
Marcel Prévost, hos Edouard Rod, i vissa stycken hos Paul Bourget
(Le Disciple) åtar sig pedagogiska uppgifter eller blir vad man
kallar ”bildningsroman”, eller ock, såsom fallet stundom varit med
Maurice Barres, sedan han frälsats från jag-dyrkan och den
konstlade skönheten i Bérénices trädgård, gått i den
fosterländska väckelsens tjänst. Den stora floden delar sig, man kan säga
till ett vidsträckt delta, vars urkälla dock är omisskännlig: en
författare fördjupar sig särskilt i ”psykologiska” beskrivningar och
utredningar, Paul Bourget — en annan betonar moralen och får bära
dess etikett så länge han lever, Edouard Rod, och i hans följe René
Bazin, Henri Bordeaux — en slår sig på skildringar från främmande
land och driver till tjusande mästerskap en exotisk impressionism
med lätt sentimentala inslag, Pierre Loti — några lockas av de
esoteriska dragen hos Huysmans och Villiers de l’Isle-Adam eller av
det invecklade, förbryllande fenomen, som i brist på något träffande
ord kallats dilettantismen hos Anatole France — slutligen uppträder
en rad blixtrande intelligenser och ironiska hjärtan för att teckna
och lätt kritisera samhällets typer och sederna inom de välklädda
klasserna, en Jean Lorrain, en Paul Hervieu (Självporträtt, på
svenska), en Henri Lavedan, Abel Hermant, Tristan Bernard.

Dessa äro alla beskrivare, iakttagare och skildrare, icke nyskapare,
deras läggning är intellektuell, icke intuitiv, de betraktas heller icke
från mera poetiskt håll som diktare, på sin höjd som skickliga
skribenter, ett slags högre journalister. Låt mig tillägga namnet på en
hos oss okänd, ja i hemlandet också rätt föga beaktad, egendomlig,
omfattande, starkt filosofisk ande, en man som en gång av
fyrahundrade författare av alla höjder och åldrar, med den äldre Rosny
i spetsen, blev vald till ”berättarnas furste”: Han Ryner.

Med allt sitt intresse för versen har den unga symbolismen satt
spår även i prosan, där man kan säga att den avlagt programmets
kostym och helt enkelt blivit en kraft till idealism, till förnyad
intensitet, en äggelse till experiment, till strävan efter att ge uttryck åt
en originalitet, som till äventyrs personligheten rymmer inom sig.
Det är icke till författarna i ropet som den noggranna läsaren
känner sig starkast dragen, deras mångskriveri lockar lätt ut på torra
slätten. Många män reste sig en gång som ensamma klippor, men
ligga innan man vet ordet av som makadam på allfarvägen...

Den av Alfred Valette (1890) grundade Mercure de France,
ursprungligen avsedd som ett språkrör för den nya symbolismen, har
i tidens lopp blivit en betydelsefull förmedlare till oss från olika
områden av Frankrikes andliga odling — även esomoftast en väg till
Frankrike för de våra. Den förlagsverksamhet som drivits under
denna tidskrifts namn kan nog, i stort sett, sägas ha följt ett
program, måhända icke så ytterligtgående på senare tid som det varit
i början, men dock tämligen enhetligt. Till stor del är det bland dessa
böcker man haft att söka sina författare av konstnärlig halt,
idealistisk läggning och med tendenser som pekade in i framtiden. Det
är inom denna krets man i årens lopp kunnat följa de författare,
som utan gensägelse förtjäna kallas det nutida Frankrikes bästa.
Jag tänker härvid, med vördnad inför hans minne, på den
hemlighetsfulle vise Remy de Gourmont, jag tänker på Rodenbach, på
André Gide, Camille Mauclair, Hugues Rebell, Henri de Régnier
(Mariage de minuit), Jules Renard... En gång stod också
Paul Adam bland de främsta, helt nära dessa, på samma sida. Den
nu begråtne Charles Péguy påverkade en talrik och lovande skara,
likväl kanske mer genom sin personlighet än genom vad han skrev.

I oräkneliga artiklar och genom stora rundfrågor omkring åren
1913—1914 blev det ådagalagt att den franska ungdomen
genomgick en pånyttfödelse, om vars djupa anledningar man stridde, men
om vars mål och ideal man kände sig någorlunda enig. Viljan,
kraften, den djärva företagsamheten prisades, icke minst under
påverkan av den nya tolkning livet fått genom filosofen Henri Bergson,
och den syn på tillvaron som förkunnades av hans profeter. Till
vilka politiska omdaningar tänkesättet Bergson under sin mäktiga
strömning inom den uppväxande ungdomen skulle ha lett, är nu
förborgat. Måtte ur dess ben växa upp hämnare en gång...

Inom romanlitteraturen vet jag knappast mer än den författare,
vars namn står över dessa sidor, Marcel Proust, som nått en så
djup invigning i tänkesättet Bergson, att hans syn på liv och
människor, på världen och dess gång förvandlats, och originaliteten i
hans diktning därav blivit bestämd. Hans rent litterära samhörighet
leder åt helt annat håll, till Anatole France. Till denne bekänner
han sig ha stått i ett hart när sonligt förhållande — man tänker
på Maupassant som lärjunge till Flaubeft. Detta påpekas endast för
nödig orientering, ej till förklaring av hans typ, utan antydan om, att
man hos honom skulle finna vare sig stildrag eller teser ur
mästarnas förråd — jag ger honom dessa båda till faddrar, att han icke
skall stå alldeles ensam i det stora vimlet. I den långa raden
författare, som genom katastrofen fått sin bana bruten, framträder
Marcel Proust som en så självständig, så utsökt förfinad och
högtsyftande företeelse, att den del av hans stora, redan fullbordade verk,
som han lyckades få utgivet innan järnridån föll, synes mig vara
värd att omnämnas även hos oss. I en handbok, som
Nobelbibliotekets föreståndare haft vänligheten bistå mig med, uppgives han vara
son till en professor i medicin, medan hans födelseår under nuvarande
förhållanden icke kunnat uppletas. Redan 1896 utgav han, med
förord av Anatole France och illustrationer av Madeleine Lemaire, ett
praktverk in-quarto (15 francs) Les plaisirs et les jours
— som han numera visserligen icke vill förneka, men vars
”överdrivna oblyghet” han ej kan underlåta att känna sig en smula
betänksam inför. Anatole France roade sig med anledning av detta
verk att döpa honom till ”en sedefördärvad Bernardin de Saint-Pierre
och en oskuldsfull Petronius”, och Edouard Rod fann att boken röjde
frändskap med La Bruyère. För övrigt har han översatt och skrivit
förord till en del arbeten av Ruskin och tid efter annan
offentliggjort artiklar i tidskrifter och dagliga tidningar, framför allt i Le
Figaro, som tog hand om hans förstlingsprov. Denna tidnings ledare,
Gaston Calmette, han som mördades av M:me Caillaux, har fått sig
tillägnad den roman jag här kommer att behandla, som tack för det
bistånd han lämnat författaren genom att bereda honom tillfälle
att leva borta från Paris och ägna sig åt det väsentliga. Det finnes
i Les plaisirs et les jours ett slags skiss, Fin de
Jalousie, till ett av kapitlen i hans roman, likaså i förordet till hans
översättning av Ruskins Sesam och Liljor utkast till ett annat.
Under de många år som förflutit sedan denna bok utkom har Marcel
Proust vuxit i en av böjelse och känslig hälsa påbjuden avsöndring
från livet med människor, hans synkrets har vidgats inåt, i det han
inskränkte dess yttre gränser — ur sina lidanden under ensamhet
och tystnad har han hämtat kraft till att skapa personliga verk.

Ursprungligen var det författarens avsikt att på en gång utge en
serie av tre romaner under den gemensamma titeln A la
recherche du temps perdu. Men då det inte numera brukas att utge
romaner i flera band, måste han nöja sig med att släppa fram en
volym av den vanliga storleken, vilken fick den egendomligt
klingande titeln Du côté de chez Swann (523 sidor). ”Jag är” —
skriver han — ”såsom en där äger en väggbonad, allt för ofantlig
för nutidens smårum, och som jag därför tvingas klippa av”. Via
bedömandet av denna bok får man därför icke glömma, att det man
håller i sina händer endast är ett brottstycke av ett större helt.

*

En man ligger och väntar på sömnen, slumrar en stund och ser
några ovissa bilder, undangömda rester av intryck från längesedan
flydda dagar, då han som barn i en stad, vilken förvandlats med
åren, och i ett hus, som icke mera finns på jorden, levde bland
släktingar, med föräldrarna och deras föräldrar, som alla försvunnit ur
världen, men leva i hans minne. Där röra de sig och tala fortfarande,
där utspela de alltjämt scener, av vilka han plågats som liten eller
njutit, förknippade, enligt erinringens nyckfulla väsen, med mången
helt liten och obetydlig händelse, en kopp te med en bakelse, vars
doft och smak satt outplånliga märken, man vet ej hur det kom sig,
en klockringning, en ljusreflex på en vägg. Han ger sig ”på spaning
efter den förlorade tiden” — A la recherche du temps
perdu — och i mån som han gräver och letar, strömma minnena
till, han behöver blott öppna portarna till det förgångnas fängelse
för att det, befriat och levande rörligt, oförvanskat skall uppenbara
sig, beslöjat av samma stämning som då. Det själen en gång varit,
det sinnena erfarit, vad viljan har sökt eller nått, det kan ej
förintas, det ligger latent, som en bidande kraft, berett att dyka fram
blott en anledning ges — liksom garnänden begraves i ett nystan,
som det blott gäller förfaret vinda upp, om man vill ha den fram i
dagen igen...

I Combray, en liten stad, till hälften by, går en gosse och undrar,
söker finna sig till rätta och så gott han förmår stå emot det
välmenta tvång de äldre lägga på hans ömma och känsliga själ. Han
uppväxer ensam bland gamla, som finna det självklart att han skall
danas efter dem. De åter dana sig blott efter sig själva, de följa
sina tycken, de låta sin natur få sin rätt inom skrankorna av en
uppmärksam, förnäm, ytterst känslig konvenans. De framstå som
original, dessa människor, med utpräglade särdrag, beundransvärda
i sin mjuka, välgjutna form, kuriösa, en smula löjliga ibland, svepta i
ett lysande dis... som träden hos Corot.

När det regnade — står det att läsa — drog familjen sig in i
lilla salongen efter middagen, alla utom mormor, som fann att ”det
är för bedrövligt att stänga in sig, när man bor på landet”, och som
ständigt när det regnade stort hade meningsbyten med min far, som
då skickade mig till min kammare för att läsa, i stället för att låta
mig stanna ute i det fria.

”Det är inte på så vis ni gör honom hårdför och stark” — sade
mormor nedslagen — ”så liten han är och så innerligt väl i behov
att hämta krafter och stålsätta viljan.”

Min far ryckte på axlarna och undersökte barometern, betagen av
meteorologien, medan mamma varsamt undvek alla buller som kunde
störa, i det hon gav honom en blick, full av vördnad och ömhet, men
dock inte så skarp som om hon sökte tränga in till hans
överlägsenhets mystär... Mormor höll sig ute i alla väder, också när regnet
öste ned och Françoise brådstörtat flyttat in de dyrbara korgstolarna
för att de inte skulle bli våta. Hon sågs vandra genom den tomma
trädgården, där regnet skvalade, och hon lyfte sina orediga grå testar
från pannan för att liksom bättre kunna insupa hälsoångorna från
vind och regn. Och hon sade:

”Äntligen kan man få andas!”

Familjelivet förlöper enformigt, det skiftar blott i små nyanser,
av vilka en stor del komma igen med ett slags enformighet av andra
graden. En av dessa omväxlingar bestod däri att Françoise på
lördagen gick till torget, varför familjen intog sin stora frukost en
timma tidigare än under veckans övriga dagar. ”Min tant hade så
inlevt sig i vanan av denna rubbning av hennes vanor en gång i
veckan, att hon höll på denna vana fullt lika strängt som på de andra.
Hon var så förträffligt ”inkörd”, som Françoise uttryckte sig, att om
hon någon lördag blivit tvungen att vänta på frukost till den
sedvanliga timman, detta skulle ha stört henne lika mycket som om hon
en annan dag fått frukosten framskjuten till lördagstiden. Denna
framflyttning av frukosten gav för resten, det kände vi alla, åt
lördagen en säregen prägel av lättsamhet, som var ganska sympatisk.
I det ögonblick, då man vanligtvis hade ännu en timma att
genomleva innan måltiden kom som en befriare, visste man att det bara
skulle dröja några sekunder, innan den förtidiga salladen uppenbarade
sig, en extrafin omelett, en biffstek som man knappast gjort sig
förtjänt av.

Upprepningen av denna oregelbundna lördag var en av dessa små
inre lokala, nästan medborgerliga händelser, som under lugna
tillvaron, i slutna kretsar skapa ett slags nationalband och med
förkärlek tas upp till samtalsämne, till skämt, till historier, som man hade
lov att efter behag bättra på. Den skulle ha kunnat bli kärnan till
en hel legendcykel, om någon av oss haft huvud för det episka.

Ända från morgonstunden, innan man ännu var klädd, utan någon
särskild anledning, bara för nöjet att känna samhörighetens styrka,
sa vi till varandra med gott humör, med hjärtlighet i rösten, med
riktig patriotism:

”Här är ingen tid att förlora, glöm för all del inte att det är
lördag i dag!”

Och min tant, som underhandlade med Françoise och var rädd att
dagen skulle bli något längre än vanligt, sade till henne:

”Om vi skulle laga åt dem ett gott stycke kalv, eftersom det är
lördag.”

Ifall någon vid halv elvatiden tankspridd såg på klockan och sade:

”Åhå, ännu halvannan timma till frukost” — var vem som helst
förtjust att ha svar på reda hand:

”Men vad tänker du på, det är ju lördag, och det kan du glömma!”

Och man skrattade åt detta en lång stund efter och föresatte sig
att gå upp och berätta om denna glömska för tant, som det skulle roa.

Själva himlens ansikte tycktes förändrat. Efter frukost vandrade
solen, i medvetandet om att det var lördag, ännu en hel timmas
tid uppåt himlen, och när någon, som trodde man var försenad till
promenaden, utbrast: ”Men är klockan bara två?” — när de båda
slagen hördes från klocktornet i Saint-Hilaire (dessa slag, som aldrig
någon beaktar under middagen och siestan på de folktomma vägarna,
långs den livliga och blanka ån, som själva fiskaren övergivit, utan
som ensliga glida ut i den tomma himlen, där det bara rör sig några
lata moln) då ropade hela familjen i kör:

”Du tar fel, därför att vi ätit frukost en timma tidigare, i dag
är det lördag!” — —

Detta är blott ett par smådrag bland hundra, ur vilkas lugna
mosaik framträder bilden av en gammalfransk familj, med dess vanor
och fördomar, dess trevliga och mjuka former och säregna tradition,
med glimtar av innerlig poesi över vardagslivets nyktra lunk. Dessa
människor ha en egendomlig takt, grundad kan man säga på en
skärpa i känslans logik, som gör deras domar om människor
synnerligen illusionslösa och träffande. De äro noga med sitt umgänge, av
hänsyn till de risker man löper vid att blanda sig med oprövat folk.
I verkligheten betyder för dem ställningen i samhället ingenting alls,
de mäta människan enbart efter karaktären — så snart de komma
ihåg det. Ty inte sällan glömma de bort sin egen karaktär, och
försumma att söka sin nästas. Då bli de snobbar, inskränkta
spetsborgare, sträva egoister, giriga, ja lite dumma.

De skildras med hänsyn till begåvningens innehåll och typ som
kritiska naturer med kräsen smak, ur stånd att finna förströelse i
småprat som stöter på skvaller eller i anekdoter, ej ens om dessa ha
historiskt innehåll, de förakta i det hela taget samspråk som sakna
direkt förbindelse med något estetiskt eller moraliskt ämne. Deras
tankars likgiltighet för allt som på nära eller långt håll anknyter
sig till det världsliga livet är så genomförd, att så snart samtalet
vid bordet tar en något lättsinnig vändning, eller om det bara
sjunker jord mot jord eller viker av för långt från ämnen de finna
värdiga, då bringa de sina öron till vila, de lyssna ej på vad som säges,
deras medvetande sluter sig sakta och lämnar bordet. Författaren
behandlar dem ibland med älskvärt anbragta små ironiska stick.
Såsom när han låter oss höra: ”Min grand’tante avbröt umgänget
med sonen till en notarie, som gift sig med en högboren dam och
därför i hennes ögon stigit ned från sin aktningsvärda rang som
notarieson till dessa äventyrare, f. d. betjänter och stallknektar, om
vilka det berättas, att drottningar ibland visat dem en smula godhet.”

Ett stort rum bland dessa bilder intaga minnena om modern och
hennes korta godnattkyss, som det stackars barnet nödgas avstå
från, så ofta familjen har främmande vid bordet. Ännu sedan hela
omgivningen för länge sedan svunnit bort, erfar han smärtan av
dessa uteblivna kyssar och salig glädje vid de kvällar, då det blev
honom förunnat att luta sin kind intill moderns en stund längre än
vanligt. ”Spänner jag öronen, börjar jag åter förnimma mina
snyftningar, som jag med våld höll tillbaka inför pappa, för att släppa
fram dem först när jag blev ensam med mor. I själva verket ha
de aldrig kunnat hejdas. Det är blott därför att livet nu blivit
tystare omkring mig som jag hör dem på nytt, liksom
klosterklockorna, vilka stadens larm så fullkomligt överröstar under dagen, att
man skulle tro de stannat, men som åter börja slå, när kvällen blir
tyst.” Så handskas han med sina minnen, liksom japanerna, när de
roa sig att i en porslinsskål med vatten kasta små hoppressade
stycken papper eller flädermärg av otydlig form, som knappt kommit
ned i vattnet förrän de svälla ut, ta gestalt och färg, bli till
blommor, hus, figurer, som man känner igen — på samma sätt kunna
blommorna i hans trädgård och näckrosorna i ån, invånarna i byn,
deras små hus, med kyrkan och hela omgivningen uppenbara sig på
nytt, blott han doppar en bakelse, sådan han fick där hemma, i en
kopp té...

Det vimlar i denna bok av sådana drag, som Ludvig Feilberg
brukade samla, och på vilka han byggt upp sin lära om själens rätta
vård.

Mot denna bakgrund av gamla människor i gammal hemvist, med
gamla tänkesätt och sysslolös egoism, glider det förbi oss en lång
rad andra figurer i boken, tecknade med många små fina
pastellstreck, med ord och betraktelser, som samspela till att ge dem liv
och karaktär. "När jag såg ett föremål utanför mig själv, lade sig
medvetandet om att jag såg det liksom ett skikt oss emellan,
kantade det med ett tunt andebräm, som hindrade mig att någonsin
komma åt att direkt beröra dess ämne och substans. Det
förflyktigades på något sätt innan jag hunnit gripa det, liksom en glödande
kropp, som man närmar till ett fuktigt föremål, aldrig kommer inpå
det våta, utan skyddar sig genom att åstadkomma ett lager av ånga.”

Med denna bild har författaren karaktäriserat även sitt sätt att
skildra, det sätt han begagnar i första delen av sin bok. Märkligt
nog slår han om nästan helt och hållet i senare delen, som är ägnad
åt en av de förbiskymtande figurerna ur den första, herr Swann,
vars namn står i titeln. — Det fanns i Combray knappt mer än två
håll att gå, så motsatta att man i själva verket icke från det gamla
hemmet gick ut genom samma port, när man ville ta den ena eller
andra vägen, antingen förbi den egendom som tillhörde herr Swann
— därav namnet:Du côté de chez Swann (Åt Swanns håll)
— eller åt den hertigliga familjens slott, Le côté de
Guermantes. Så skulle titeln ha blivit på andra delen i den serie författaren
bebådat, tredje delen ville han kalla Le temps retrouvé (Den
återfunna tiden).

Under många år kom herr Swann, bankirens son, i familjen, utan
att tanter eller morföräldrar fingo förnimmelse av att han under
sitt liv i Paris tillhörde helt andra kretsar än deras egen, att han
var en av Jockeyklubbens stiligare medlemmar, vän av prinsen av
Wales och presidenten Grévy, gunstling inom Faubourg
Saint-Germain. ”Man var oskyldig till detta som en hederlig värdhusvärd,
den där ovetande hyser en frejdad rövare.” Den okunnighet, i vilken
familjen svävade om det lysande världsliv Swann förde, berodde
uppenbarligen till stor del på hans slutna och försynta karaktär,
”men också på, att de borgerliga den tiden hade en smula
hinduiska föreställningar om samhället och betraktade det som byggt
av slutna kaster, inom vilka varje människa från födelsen fann sig
ställd i samma rang som den hans föräldrar intagit, och ur vilken
ingenting kunde rycka honom upp i en högre kast, om icke slumpen
i form av en enastående bana eller ett äktenskap han aldrig vågat
hoppas nå.”

Swann skildras som en egendomlig figur, måhända något för
”intressant”, en rik, högt begåvad dagatjuv och salongsprydnad, med
starka erotiska böjelser. Han samlade konst. Men när han under
middagen med den gamla familjen pressades att säga sin mening
om någon tavla, uttrycka sin beundran eller kritik, iakttog han en
tystnad, som verkade närapå stötande. Så snart det åter blev
tillfälle att lämna sakliga upplysningar om det museum där den
förvarades, eller när den blev målad, då tog han skadan igen. ”I
vanliga fall nöjde han sig med att söka underhålla oss genom ständigt
nya historier om vad som hänt honom med folk vi kände, apotekaren
i Combray, våran köksa eller kusken. Dessa historier lockade alltid
min tant i skratt, utan att hon riktigt kunde avgöra, om detta
berodde på den lustiga roll Swann alltid brukade tilldela sig själv, eller
på den kvickhet, med vilken han berättade dem... Hon drog sig
icke för att sända bud till honom, när det gällde en uppskrift på
någon invecklad sås eller en ananassallad för vara stora middagar,
till vilka han inte blev bjuden, då man menade, att han knappast
stod tillräckligt högt på skalan för att vi skulle våga presentera
honom för främlingar, som första gången kom i vårt hem... Min
tant lät honom skjuta fram pianot och vända notbladen de kvällar,
då min mormors syster sjöng, och hade i det hela ett sätt att
behandla denna på andra håll så firade herre omedvetet vårdslöst, som
när ett barn leker med en konstsak ur en samling, lika oförsiktigt
som om det vore en vanlig gottköpsvara...”

Den tjusande och innerliga barndomshistorien efterföljes av en
skildring av världslivets Paris, där herr Swann uppträder i sin andra,
fullt lika motsvariga miljö. Det är hans person som utgör bandet
mellan bokens båda delar — den förra kallad: Combray, den
senare: En kärlekshistoria om Swann. Med miljön
skiftar, om icke stilen så åtminstone författarens berättarton. Den
slöja av något för längesedan förflutet som vilar över första delen,
den fälles här, så att händelser, vilka i verkligheten ligga före i
tiden, bringas oss närmare, såsom hade de skett i går. Den
långsamma takten i första delen avlöses i den andra av ett vida raskare
tempo, en rörligare fart över folk och scenerier. Författarens förut
drömmande ögon knipas ihop och börja kisa skarpt.

Onekligen föras vi i den del av boken som är förlagd till Paris
över många skådebanor, på vilka franska författare redan allt för
ofta gjort oss hemmastadda. Men å andra sidan är det mycket
möjligt, att en läsare, som funnit de mjuka, känslofulla passagerna
i första delen något för smäktande, erfar lättnad vid skärpan och
den snitsiga ironien i romanen om Swann.

Han umgås i en liten klick, som skyr all beröring med den
förnämliga värld, vilken eljest står honom öppen, ett muntert sällskap,
där kärleken och konstnärlig ysterhet håller liv i spelet. Det är
lusten till erotiska sysslor som lett honom in på världsmannens väg,
där han slösade med anden och brukade sin lärdom i konstnärliga
ting för att ge goda råd åt fina damer vid köp av tavlor och
möbleringen av deras hem. Men när han en gång smakat hur det kändes
att umgås med prinsessor, var han inte den som av snobberi eller
undergiven lojhet fann trevnad i de stora salongernas måttliga
förströelser eller drägliga ledsamhet. När han inte längre hade något
att lära eller erfara hos aristokratiens damer, begagnade han sin
ställning bland dem som ett fribrev till en bättre plats på vida lägre
plan. Han orkade inte bemöda sig att finna de kvinnor vackra,
med vilka det förunnades honom nöta bort sin tid — i stället sökte
han komma åt att fördriva tiden med dem han funnit vackra. De
drag han sökte hos kvinnorna i verkliga livet gick stick i stäv mot
dem som väckte hans beundran hos kvinnobilder av de mästare han
satte högst. Själens vemod och djup, ett uttrycksfullt anlete isade
hans sinnen, som av sunda köttet och rosiga kinder lätt sattes i brand.
Han tillhörde den sortens intelligenta män, som söka en tröst eller
kanske en ursäkt för att de inte gjort nå’n vidare nytta här i världen
genom att de intala sig, att denna dådlöshet erbjudit deras intelligens
lika värdiga mål som någonsin studiet av vetenskapen eller konsten,
och att ”livet” äger tillfällen, väl så intressanta och laddade med
spänning som någon roman... Han nalkas den något avnötta ålder,
då mannen drömmer mindre om att vinna den kvinnas hjärta han
älskar, än han förälskar sig i den vars hjärta han tror sig äga.
Redan så många gånger hade han drabbats av kärleken, att hans
hjärta icke längre mötte den bävande och viljelöst — tvärtom, när
han erfor ett av dess förebud, första tonen i melodien, fortsätter
gamla visan av sig själv, på vanda trallen. Det var på denna väg
den erfarna damen Odette de Crécy tog honom fången — hon lät
honom tro att han för henne var den ende, den rätte, den hon
väntat. Och han började längta efter att se vilka former hennes
dyrkan kunde ta. Hon tog honom fången, han snärjdes i fantasier om
henne, han älskade henne, kort och gott. Men hon älskade — som
det händer i romaner — icke honom allena. Historien rullar upp
sina scener av lycka och kval — jag går förbi dem, vi ha läst det
så ofta — slutet blir att han gifter sig med henne. Låt oss säga:
till straff, som en tragisk vedergällning för det missbruk han gjort
av sitt kynne och sitt vett.

*

Endast från två håll har jag fått höra uttalanden om denna bok.
Det ena härstammar från författaren själv. Det andra kommer från
den inom svenska universitetskretsar högt uppbume Lucien Maury,
på sin tid fransk lektor i Uppsala, sedermera en av den franska
litteraturens ledande kritiker, med den även hos oss välbekanta
Revue Politique et Littéraire (Revue Bleue) som
sitt organ. I numret av den 27. 12. 13, sid. 821 ff., ägnar Lucien
Maury en recension åt Marcel Proust. På sitt vibrerande, suggestiva
språk kallar kritikern honom en smidig talang, en insugare och
smältare, som framför andra förtjänster har den att låta de rådande
intellektuella banorna i dåtidens Frankrike återspeglas i skönhetens
form. Blanka vattnet, som kastar tillbaka ett vidsträckt och
skiftande landskap i hela dess storhet, behöver visst icke därför vara
mycket djupt — man dyrkar magien i denna släta förrädiska yta, det
skenbara överdåd, som inför våra ögon fördubblar ett skådespel, vars
kraft och behag vi redan en gång beundrat. Den espri Marcel
Proust besitter tjusar, kan det sägas, genom ett trolleri av liknande
art. De känslosätt och tydvanor, de böjelser till estetisk och sedlig
förfining, som haft framgång i det forna Frankrike, spegla sig med
en viss självbelåtenhet i detta verk, filosofien, ja själva vetenskapen,
den experimentella psykologien föres oss inpå livet, manas fram,
inte klumpigt och tungt, som i vissa romaner för ett fjärdedels sekel
tillbaka, utan i förtunnad form, skickligt folkliggjorda.

På så vis blir det som först slår an vid denna bok författarens
”kultur”, en bländande och ödesdiger kultur, spröd och skiftande —
en tjusning, en våda hos all dekadent litteratur, ty i den smälter ut
allt vad personlighet heter, och konstens värdighet går under däri
och ”försjunker till skenbilders ljugande behag”. Herr Maury vill
göra gällande, att Marcel Proust går på en förrädiskt frestande och
farofull väg — ifall man förutsätter, att han överhuvud vill nå en
skapares ära, inte enbart och enkelt den egoistiska njutning estetiska
förströelser ge. Hur kommer hans mogna ålder att bli? — frågar
kritikern till slut.

Författaren hotas — det måste man vidgå — av esteticismen, med
allt dess vetande om konsten, som övergår vad diktaren känner om
livet. Han kan betecknas som estet — åtminstone sådan han ter sig i
denna bok, vilken dock, efter vad jag redan erinrat om, måste tas som
det brottstycke den är — han är estet på grund av sin förfining,
sin äkta eller låtsade oskyldighet, med sina minnen, sin stofilighet
ibland, en estet, som samtidigt tjusar och bedrar oss, den utsökte,
den skojige esteten i all sin förfärlighet...

Skall han kunna besvärja detta spöke?

För egen del har jag hellre velat låta någon annan säga just det,
som gör att min beundran för Marcel Proust inte kan bli högljudd.
inte så stark, att den tvingat mig till annat än helt vanliga ord, ty
den vilar mer på ett samförstånd, som kanske borde beklagas, än på
den vördnad man erfar inför något främmande och stort. Förvisso
är mannen — såsom Lucien Maury låtit honom höra — laddad med
denna märkliga, kanske nu föråldrade tro på värdet av ”finhet” i stil
och iakttagelse, och hans dekadenta inslag kan inte smusslas undan
— visst sätter han en ära i att strö in satser och kloka ord i sin
text, betraktelser över människor och konst — visst är det en smula
otympligt att inom ett band föra hop två ganska olika böcker, som
lika gärna kunnat var för sig få gå ut i världen. Men trots allt —
jag ville icke ha gått miste om hans bekantskap. Ty hur det än är
— detta erkännes också av Lucien Maury — när man väl gjort alla
möjliga förbehåll, bl. a. för att icke råka instämma i de blinda körer
som velat höja honom till idol, njuter man med betydligt friare
samvete det liv och de melodier han har att bjuda. Humorn och de
lyriska inslag som sätta smak på hans realism, den skalkaktiga och
känslofulla ton, i vilken han talar om de sina och detta ”jag”, som
han betonar icke är han själv — hans målning av enformigheten
och vardagslivets små händelser, hela denna tingens, varelsernas och
själarnas mikrografi, allt detta är av en mustig sannfärdighet. — I
de anmärkningar den franske kritikern har att göra mot sin
landsmans stundom allt för invecklade och långa meningar har utlänningen
blott att instämma.

Själv har Marcel Proust gjort några uttalanden om sin bok och om
sin allmänna syn på den diktning han driver, ur vilka några rader
här insättas till ytterligare belysning. Angående bristen på
handling i ordets vanliga betydelse, tillämpad på romanen, säger
författaren: Några unga, som jag för resten är knuten till, förorda korta
handlingar med ett fåtal figurer. Sådan är icke min uppfattning av
romanen. Hur skall jag kunna förtydliga det? Ni vet att det
finnes en plan geometri och en geometri i rymden. Nåväl, för mig är
en roman icke enbart vad man kunde kalla plan psykologi, utan
psykologi i tidens form. Denna tidens osynliga substans har jag sökt
isolera, men härtill behövdes att intrycken fingo fortvara. Jag hoppas
också att när min bok, den stora boken, ligger färdig, det skall visa
sig att mycket av vad som omtalas i första delen står förtydligat
i de senare. Liksom en stad, för en som sitter på tåget och slingrar
sig fram över fälten, visar sig än här, än där, komma de olika
bildintryck en och samma person gjort på en annan liksom om han
varit olika successiva personer — att framkalla intrycket av att tid
förgått. Vissa personer komma längre fram att uppträda helt
annorlunda än de äro i föreliggande band, olika mot vad man väntat
sig, liksom det för övrigt ofta händer i livet. Det är icke blott samma
personer som komma att uppenbara sig på nytt under verkets lopp i
olika lägen — såsom i vissa serier hos Balzac — utan inom samma
person komma vi att återfinna många djupa, nästan omedvetna
intryck. Från denna synpunkt kan min bok betraktas som ett försök
till en rad romaner om det omedvetna — jag skulle icke tveka att
säga ”Bergsonska romaner”, ifall jag så menade, ty i varje
tidsskede händer det att litteraturen försöker haka sig fast vid den
regerande filosofien. Men det vore kanske inte alldeles riktigt,
eftersom mitt verk behärskas av åtskillnaden mellan det ofrivilliga och
det frivilliga minnet, en åtskillnad som icke blott icke förfinnes i
tänkesättet Bergson, utan rent av står i motsägelse till detta.

Jag tror för min del, att det knappast går för konstnären att finna
urämne till sitt verk på annat håll än bland de ofrivilliga minnena.
Först och främst beror detta på att de äro ofrivilliga, att de danas
av sig själva. Vidare bringa de tingen inför vårt medvetande,
liksom siktade och fördelade, det som minnes är skilt från det glömda.
Och slutligen, när de låta oss smaka samma intryck under helt andra
omständigheter, befria de det från all tillfällighet och ge oss dess
otimliga väsen, detta som är det verkliga innehållet i skön stil, denna
allmänna och nödvändiga sanning, som endast stilens skönhet
mäktar omsätta.

Då jag tillåter mig orda så här om min egen bok — fortsätter
Marcel Proust — beror det på, att den icke i någon mån är ett
alster av resonemang, att dess minsta smådelar ha kommit mig till
del genom känsliga förnimmelser, att jag från början varseblivit
den ur djupet av mig själv, utan att rätt förstå den. Jag har haft
mycken möda att omsätta dessa förnimmelser i något begripligt, då
de stå lika främmande för intelligensens sfär som... vad skall jag
säga?... ett musikaliskt motiv. Ni får inte tro, att det här rör sig
om idel subtiliteter, jag försäkrar, jag talar om rama verkligheten.

Stilen är ingalunda en utpyntning, som visst folk tror, den är inte
ens en fråga om teknik, den är — liksom färgen hos målarna — en
egenskap hos synen, uppenbarelsen av den säregna värld envar av
oss ser, och som de andra icke se. Den glädje en konstnär bereder
oss består just i att han inviger oss i en annan värld.




