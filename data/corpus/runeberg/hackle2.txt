
SKRIFTER
AV
ALBERT ENGSTRÖM
ÅT HÄCKLEFJÄLL
SENARE DELEN

STOCKHOLMALBERT BONNIERS FÖRLAG






ÅT HÄCKLEFJÄLL
MINNEN FRÅN EN ISLANDSFÄRD
AV
ALBERT ENGSTRÖM
SENARE DELEN

STOCKHOLMALBERT BONNIERS FÖRLAG


StockholmAlb. Bonniers boktryckeri1945


PÅ FISKE.

På kvällen gingo vi ombord på
Assistent och kröpo till kojs. Det fanns två kojer
i kaptenens lilla kajuta, och dessa avstod han
ädelmodigt åt oss, medan han själv tog plats
på en soffa så smal att den endast passade
hans egen magerhet och längd. Vi
protesterade, men ingenting hjälpte.

Wulff började så gott som genast vrida
sig i de vanliga väggluskvalen. Jag lyssnade
en stund förstrött på honom, varefter jag vände
mig mot väggen och somnade. Det är tur att
man är så litet sensibel, vare sig det gäller
andras kval eller egna löss.

Vi stego upp tidigt för att studera allt
från början. Kajutan var ju riktigt elegant,
fast trång. Undrar om inte Wulff simulerar.
Eller kanhända medför han en egen väggkultur
från Emmy.

Men trappan upp till akterdäck var en
veritabel stege. Däruppe låg den stora
snörpvaden med flytbojar, kork och blysänken, linor



och andra tillbehör. Och där var ovanligt
putsat och fint för att vara på en fiskebåt.
Midskepps framför styrhytten lågo de stora
sillbehållarna av trä. Mellan styrhytten och
kajutan låg köket, där den gamle vitskäggige
stewarten redan sysslade med morgonkaffet. Och
frampå backen stod besättningen, två isländare
och sex à sju norrmän, och spanade efter sillen,
ty vi voro sedan en stund under fart. Allt såg
gynnsamt ut med nästan absolut stiltje och
solsken. Men det låg en dimbank i norr och
man kan ju aldrig veta!

— Men nu ska vi ha kaffen!

Jag har aldrig varit ombord på en så
gemytlig skuta. Allt verkade familjeliv, alla
voro vänliga (fast det är man inte i alla
familjer) man pratade och skrattade. Man såg
att här fanns disciplin, men den tyngde icke.

Vi drucko kaffe med bröd ur stora
porslinsmuggar med inskriften »Hurra for den
norske fisker!» och hade condensed milk
till grädde. Kaptenen var avholdsman — »men
hvis De vil ha en dram, så står en flaske
akkevit där»! Öl fanns ej ombord.

Och stewartens hjärtligt velbekomme!
efter serveringen och den hygglige maskinistens
små vänligheter — han deltog också i
måltiderna, allt gav mig intryck, att här var det
som det skulle vara.

Besättningen har en viss procent av 
vinsten, varför den i gynnsamt fall kan förtjäna
mycket pengar. Detta gör att alla äro
intresserade för arbetet. Man känner sig solidarisk.

— Märkvärdigt att vi inte ser sill i så här
vackert väder! Lagom dyning och blåst!

Vadbåtarna äro redan i ordning med
vaden. Vi gå sakta framåt. Medan vi vänta
på sillen, har stevvarten lagat frukosten, kokt
torsk och sej, te och bröd. Han bakar själv.
Han är tusenkonstnär. Velbekomme!

När vi komma upp på däck, är dimbanken
i antågande, fast inte så kompakt som den såg
ut först.

Stopp!! nu ha vi sillen! Titta bara!

Det ser ut som små brisar på vattnet, det
bubblar och fräser här och var, men man
lägger inte vaden omkring ett litet stimm. Man
väljer ut ett av lämplig storlek.

Nu snörpes vaden och snart bubblar det
som i en jättekittel. Det lyser av silver, det
jäser och kokar. Det ser ut som levande
pengar, och det är det också. Assistent lägger
till vid vaden och jättehåven vinschas ned,
fylles, vinschas upp igen och tömmes i
träbehållarna på däck. Håv efter håv vinschas
upp, men ändå är det bara bottenskyla ombord
när sillen är slut i vaden. Och behållarna måste
vara nästan fulla för att sillen icke skall
förstöras genom fartygets rörelse.

Nytt stimm och ny snörpning! Vad 
vadbåtarna äro vackra i dimman och dyningen,
som växer mer och mer! I vågdalarna
försvinna de och nästa ögonblick dyka de upp som
gråa silhuetter, fantastiska och förstorade.

Ny tilläggning och vinschning! Men än
räcker det inte på långt håll.

Med ens är sillen borta. Dimbanken drar
förbi.

Wulff har kinematograferat vinschningen
under ogynnsamma förhållanden, men något
bör man väl få fram ur hans filmrulle.

Det blåser upp litet. Vi gå och kika efter
sill åt alla håll hela dagen nästan.

Stewarten berättar sin levnadshistoria,
medan jag står och hänger hos honom i kabyssen.
Han har seglat sedan han var så stor som så!
Och nu har han vuxna söner, som ha det
bra, och det beror på att de fingo smörj som
pojkar, ty han har själv fått mycket smörj.
En gång fick han smörj orättvist och bar sitt
lidande som en man. När han gifte sig och
fick barn, lovade han sig själv att aldrig slå
sina barn oförskylt, och det löftet har han
hållit. Men de ha fått mycket smörj. Nu till
middagen ska vi ha konserverade ripor och
änder, som kaptenens fru har konserverat själv.
Det är mycket bekvämare att laga konserverad
mat än färsk eller salt — har De selv familie?
Nå, da er det ingen tale om det! Har De
voxne Börn? Ja vad längden beträffar! Ja, de'
morsomt me Börn — å Börnene ska bli
Sömænd, vel? Ikke!

Och vi äta ripor och potatis och dricka te
ur kopparna med »Hurra for den norske
fisker!» på.

Men sillexpeditionen är misslyckad.
Därför måste vi fiska torsk. Det lodas och
befinnes all right för sådan näring. Linorna göras
i ordning, 3, 4, 5 krokar på var, och matas med
sillbitar, ty sill ha vi gott om, åtminstone
till bete.

Jag har pilkat torsk utanför Sandhamn
och på Ingaröfjärden och varit stolt om jag
kommit hemseglande med ett halvt dussin.

Men här! Det dröjde icke länge innan
Wulff och jag vadade i torsk ända upp till
stropparna på våra sjöstövlar, och det var icke
småtorsk heller, det var ordentliga hejare
sådana man endast undantagsvis får i Östersjön.

— Nybörjare ha alltid tur, försäkrade
kaptenen. Och det var verkligen renodlad bondtur,
ty besättningen fick knappast ett napp.
Matroserna började gapa på oss som på underdjur
eller åtminstone som på svenska experter av
hög valör. Kaptenen som assisterade hade
jämnt göra att ta livet av fångsten.

Och då Wulff fick en helgeflundra, en
»kveite», på kroken, var åtminstone hans
prestige utan vank och brist. Ett par man 
skyndade fram med hakar och efter något besvär
hade vi fisken ombord. Han vägde 75 kilo.

Jag fiskade tills jag faktiskt icke orkade
längre. Trött intill döden och badande i svett
måste jag ge mig för att overksam åskåda
hur Wulff eggad av sin speciella framgång
höll på ännu en stund tills mörkret tvang
honom sluta. Innan vi döko ned till
kvällsmaten, som naturligtvis skulle bestå av färsk
torsk, skickade besättningen fram en
deputation till oss med uppdrag att försöka tillhandla
sig vår fångst. Man kunde naturligtvis icke
tänka sig att vi utan valuta skulle lämna ifrån
oss en sådan massa fisk. Men då vi ädelmodigt
avstodo från både fisk och vinst lyste
beskickningens ansikten upp. Tunnor rullades fram
och insaltningen vidtog omedelbart.

Tidigt följande morgon väcktes vi av
maskinisten som rapporterade hård nordost
med börjande tjocka. Vi sprungo hastigt i
lumporna och kommo upp på däck, där
besättningen var i färd med att skövla sillfångsten
överbord. Den var för liten och redan skadad.

Det såg hotande ut i norr och nordost och
barometern hade sjunkit betydligt under natten.
Det gällde att hinna undan tjockan, men det
är ont om hamnar här på nordkusten. Som
kaptenen ej ville riskera att icke hitta in i
Siglufjord, beslöt han gå till närmaste lä, fast
det just ej var förstklassigt, nämligen 
Haganesviken, som kunde ge åtminstone något skydd
mot nordosten.

Full maskin rakt sydostvart! Efter en
timmes färd i växande sjö och allt sämre sikt
kastade vi kroken. I viken lågo redan några
ångare och motorfiskare. Härinne var tjockan
ej så intensiv, men i stället föll ett stritt regn.

Vad man kan företa sig under sådana
förhållanden? Dricka kaffe, äta torsk och dricka
kaffe igen. Och prata förstås, om man icke
kan sova.

Kaptenen berättar om sitt arbetsfyllda och
växlande liv under de 8 månader av året han
fiskar häruppe. Han har emellertid haft tur
i alla äventyr. Men en gång kommer väl hans
stund också, säger han — men ska vi inte
koja ett slag?

Det ligger sömn i den tjocka luften. Innan
vi dyka ned i kajutan går jag föröver till
vattentanken. Ur skansen hörs en mäktig unison
snarkning.

Jag kryper upp i kojen och studerar
Norsk Fiskeralmanak.

»Fisker, beskyt dit Liv och din Eiendom,
vet at benytte Bølgedæmper, der har den
Fordel fremfor Alverdens Redningsbaade, at Du till
enhver Tid og överalt kan have det simple
Apparat med dig i Baaden, klart til at
benyttes naarsomhelst Omstændighederne kræver
det.

Et simpelt Stykke Sækkedug syes sammen
til en Pose, circa 12 Tommer lang og 5 Tommer
bred, som fyldes halvt med Drev eller noget
Lignende, i Baaden haves tillige en 5 à 6 Liters
Dunk med almindelig Bruntran. Naar nu Søen
under Seilads bliver truende, heldes der Tran
i Posen, saa at Drevet bliver godt
gjennemvædet, Posen snøres derpaa sammen og
udhænges paa luv Boug, saa långt forud som
muligt (er Søen ret akterlig, kan det være
nødvendigt at have en Pose paa hver Boug).

Tranen vil ved Berørelse med Søen
øieblik-kelig spredes og beskytte Baaden mod
Braad-søerne. -- -- -- -- -- -- -- -- -- -- -- -- --
-- -- -- -- -- -- -- -- -- -- -- -- -- -- -- 
Rejs aldrig paa Søen uden Pose og
Tran i Baaden.»

Innan jag somnar lovar jag mig själv detta.
Regnet skvalar ned på skylightet.

När jag efter ett par timmar vaknar,
duggar det fint. Och dimman står tjock ute till
havs.



HAGANESVIKEN OCH BARð.

Tung och mörk hänger »skoddan» långt
ner på de blåsvarta fjällsidorna och ett fint
regn faller. Sakta stiger den oändligt trista
bygden upp emot höglandet. Vi kunna
urskilja några små gårdar på vikens östra strand.
De se ut som stora tuvor i den gröna terrängen.
Men nere vid båtbryggan står ett förnämligare
hus, helt av trä. Det har två skyltar, och
kapten upplyser oss om att där är handelsbod
och talsimastöð (telefonstation). Rakt i
söder emot fjället lyser något vitt. Det måste
vara kyrkan i Barð. I närheten lär finnas
en varm källa.

Jag tar fram min dåliga karta och där
står verkligen den varma källan. Kapten har
icke sett någon sådan och därför vill han gärna
gå i land, men han är ute för att fiska sill,
och lättar tjockan måste vi ut, ty det kostar
pengar att ligga overksam med folk och fartyg.

Jag tar fram den gamla Kristian Kålunds
Historisktopografiske beskrivelse av Island och
söker orientera mig i trakten.



Här är Fljót-bygden, om vilken Sturlason
berättar att här fanns ett folkrikt tingslag
(Fljótamannagoðorð). Och dalen som
sänker sig där till höger om kyrkan är 
Flokadalur uppkallad efter den norske vikingen
Flóki, som gav Island dess namn på grund
av den myckna drivisen. De två föregående
upptäckarna hade kallat det Snöland. Flóki
tog just denna del av Fljótbygden som
»landnamn».

Genom Flókadalur rinner en å som vidgar
sig till två små sjöar Flókadalsvatn och
Hólmsvatn, den sista skild från
Haganesviken endast genom en mycket smal landtunga.
Emellan sjöarna ligger den varma källan.

Här är sagobygd, och här måste vi gå i
land. Jag ber till makterna att tjockan ej må
lätta.

Och de höra mig. Den kommer allt
tjockare utifrån havet och är till och med åtföljd
av mera vind. Vi ligga gott i lä för nordosten,
men jag välsignar dyningen som vi börja få
känning av. Den betyder att det under inga
förhållanden skall kunna fiskas i dag. Och när
vi ätit vår tidiga middag, få vi kaptenen och
två man med oss i båt och gå i land.

Först till handelsboden för att beställa
telefon till John Wedin vilket också lyckas efter
långa underhandlingar med världens dummaste
bodbetjänt. Jag skall alltid minnas hans
»Väbä?» som inledningsord till alla svar. Han
var dansk.

— Kan man få beställa ett telefonsamtal
med Siglufjord.

— Väbä? Ja, de kan Di gott.

— Tar det lång tid?

— Väbä? Naj, de gör da s'gu ikke.

— Kan jag få det genast?

— Väbä? Naj, de kan Di ikke.

— Varför det?

— Väbä? Fordi det er ikke åbeni.

— När öppnas det?

— Väbä? Om en time.

— Vill ni då vara så snäll beställa ett
samtal med Grosserer John Wedin i Siglufjord
till om en timme?

— Väbä? Ja, det skall jeg.

— Hör nu, varför säger ni »väbä?»

— Väbä!

— Ja just »väbä!»

— Väbä?

Längst inne i hans gapande mun sökte
tungspenen forma sig till ett frågetecken.

För att icke bedröva honom köpte jag
litet usel och dyr tobak och ett par odugliga
strumpor av tysk tillverkning. Jag undrar
verkligen inte på att Island vill rycka sig helt och
hållet loss från Danmark, som alltid arbetat
på att suga ut det.

Vi sökte använda vår vänttimme på bästa
sätt. Skördetiden hade just börjat och på
närmaste gårds illa skötta, tuviga tun höllo ett
par karlar på med slåttern, men de kunde
icke tala danska, varför vårt andliga utbyte
med dem blev tämligen skralt. De sågo
eländiga och betryckta ut, inbundna, degenererade.
Men denna trakt hör också till de ensammaste
och hittills av den moderna tiden mest oberörda
på Island. Här bo ännu vättar och troll i jorden
och klyftorna, här sysslas med sejd och galdrar,
här vråla väderfylgior. Här stiga sjövidunder
upp på land och otrar anfalla den ridande
i mörkret. I vattenfyllda klyftor går 
Gjáarsilungurinn eller öfuguggi, den ludna,
giftiga trollforellen, och ur åarna dyker näcken
i hästhamn. Och i avlägsna gårdar bo mäktiga
trollkarlar. Det är endast ett par år sedan man
säkert kände till en sådan få mil härifrån, som
i sin ägo hade flera gamla handskrivna arbeten
i magi med teckningar av amuletter och dylika
föremål. Men sådant undanhålles de otrogna
och att forska häri torde erbjuda sina
svårigheter.

Kaptenen berättade att han från säkert
håll hört underliga saker om obygderna
häruppåt Nord- och Nordvästisland — om
ljussläckningslekar och hustrubyten, sådana som
förekomma hos eskimåerna, om Odinsdyrkan,
om  – – –

Vi gingo ned till stranden igen och följde

vikens halvcirkel. Bland tång, laminarior och
andra uppvräkta havsväxter ligga vittrande
valben och i vattenbrynet hålla små vadare
kalas, följa den utgående dyningen och passa
på att hugga de färska godbitar som varje ny
våg lämnar efter sig.

Vi gå förbi träställningarna av drivved, där
traktens bönder ha sitt förråd av håkarl,
ishavshaj, vars späck, då det härsknat, är en
läckerhet för rättrogna islänningar. Lukten är
fruktansvärd och vi stanna icke i lä längre än
behövligt. Vi gå över den smala strandvallen
och ta en titt på Hólmsvatn, vilkets starriga
bräddtuvor säkert dölja både änder och ejder.
Och så gingo vi att telefonera och sedan bar
det i väg upp mot kyrkan. Bodbetjänten hade
under många »väbä» upplyst oss om vägen.

Den blev längre än vi beräknat, ty för att
undvika en besvärlig myr måste vi ta en omväg
förbi ett par gårdar och det var ej lätt att välja
bland ridstigarna som korsade varandra i en
ovanligt tuvig terräng. Bönderna tyckas icke
sköta sina gräsmarker här. Men det lär vara
drivisen, som tar bort deras energi. Om den
kommer ett par år å rad, hämmas ju
växtligheten och det kan se lönlöst ut att arbeta med
en jord, som blott alstrar knappt tumslångt
gräs. Det blir missmod och melankoli, kor och
får bli undernärda, hungersnöden står för
dörren — och fiska kan man ju inte heller i
isen — man ser på vädret och håller händerna
i fickorna, låter det gå som det vill.

På ett tun stod en svartskäggig bonde och
såg ut som en ledsen viking. Vi frågade honom
på danskisländska efter vägen över dalen till
prästgården. Han stirrade på oss, skakade icke
ens på huvudet. Kanske han var dövstum.
Men över sin husgång hade han två vackert
skulpterade ejdrar, åda och guding.

Snart förlorade sig stigen vi valt, bland
tuvorna. Vi hade tydligen kommit i just den
myren vi velat undvika. Nu gällde det att
hoppa över bruna lavagyttjepölar, balansera
på tuvor, stå rådvill, misslyckas och lyckas.
Men snart kommo vi in bland dvärgbjörk,
dvärgvide och ljung och då gick det bättre.
Och slutligen funno vi den rätta stigen. Just
då kom solen fram, som om den velat
konstatera faktum. Och framför oss låg Barðs
prästgård med kyrkan strax bakom.

En liten pigg pojke i sälskinnsskor kom
ut emot oss och vi förstodo av hans isländska
att han var prästens son och att prästen var
borta för att döpa ett par barn några mil
härifrån, men väntades hem varje ögonblick. Vi
voro emellertid välkomna in så länge.

Prästgården var alldeles nybyggd och helt
av trä. Möblerna voro också nya och av en
viss lantlig elegans, som säkerligen icke
härrörde från Island. Vi gjorde våra reflexioner
över den ovanliga fraicheuren i allt inomhus,
under det vi serverades det oundvikliga kaffet.
I detsamma hördes hovslag och snart kommo
två män in. Ett par forskande ögonkast —
mycket forskande till och med — på oss
främlingar, och presentationen undanstökades. Den
ene, en jättelik, smärt, svartmuskig man, var
pastor Halldórssön i Barð. Den andre var en
kandidat X. — jag uppfattade inte hans namn,
men han var ute på en agitationsresa i politiskt
syfte. Han var genomvåt och hes, hade
dessutom en ohygglig snuva och började
ögonblickligen tala politik med en svada, i vilken prästen
och vi andra endast med svårighet då och då
lyckades kila in några ord. Han hade rest på
Nordisland en längre tid och var så inpratad
att tungan gick av sig själv. Jag fick intrycket
att han trodde Island f. n. vara världens
medelpunkt eller åtminstone att hela världen utan
undantag hade sina blickar just nu riktade
uteslutande på Island och dess förhållande till
Danmark. Vi sökte övertyga honom att så icke
var fallet — men då först tog han i på allvar.
Orden strömmade ur munnen, och näsan rann
och ögonen glödde fanatiskt.

Jag såg att prästen längtade efter ombyte
av samtalsämne. Jag tog fram min snusdosa,
Ljunglöfs n:o 1, och politikern tystnade som
om han plötsligt blivit halshuggen. Isländarna
snusa ju frenetiskt, men då var och en mal sitt
snus själv, blir det därefter. Mitt snus var
världens mest raffinerat tillagade. Och
samtalet löpte in på andra banor under ideligt
snusande. Prästen började tala. Hans
prästgård hade för en tid sedan brunnit ned till
grunden. Detta var orsaken, varför allt var
så nytt. Men hans bibliotek hade också strukit
med och ett sådant var ej lätt att ersätta för
en fattig pastor. Och han tyckte om böcker
mer än något annat.

Han hade tagit sin examen i Reykjavik
och ej varit utom sin fäderneö. Hade således
aldrig sett en gran eller en tall — han smålog,
när han berättade, och han log så gott, hans
ögon fingo guldbrun glans, och ibland måste
han ta sin lille son på knät och smeka honom.
Jag såg att prästen i Barð icke var någon
vanlig människa. Vem påminde han om? Jag
sökte i mitt minne. Jo, han var lik Axel Gallén,
fast huvudet högre.

Han berättade och frågade och berättade.
Han var naturligtvis bonde han som alla
lantpräster på Island. Ty här finns ingen skillnad
de facto på präst och bonde, vad deras
vardagsliv beträffar. Vi snusade igen — ofta — och han
berättade saker ur traktens historia från
landnamstiden. Om landnamsmannen Þórðr, som
bodde i Knappstaðir här i närheten och
landnamsmannen Helgi, som har sin
gravhög strax vid Haganes, och om Flóki som
kanske ligger under en av de två Flókistenarna
i Flókadalur. Prästen bjöd av sitt hemmalda,
nejliktillsatta torra snus ur en glasflaska, ty
han hade icke snushorn. Han blev allt livligare
och politikern fick sitta där med sin droppande
näsa utan att få en syl i vädret. Prästen
berättade sagor från skilda platser — och vi
skulle visst inte få gå och se på den varma
källan förrän vi druckit choklad.

Men vi kunde icke dricka det nu strax på
kaffet, ty vi hade doppat för mycket.

— Men då måste ni ha Skyr!Tillagning av Skyr! Skummad komjölk (eller får-)
uppvärmes, dock icke så mycket att den kokar, och
avkyles därpå till nymjölkad mjölks temperatur. Sedan
tillsättes litet ostlöpe. Man lägger på ett lock och låter mjölken
stå i 24 timmar. Då den löpnat lägger man den i en silduk
och låter vasslan rinna av. Serveras med strösocker. Irländarna
äta den även till gröt eller tillsatt med kråkbär eller fiskrom.

Och nu fingo vi för första gången pröva
denna uråldriga isländska nationalrätt, som
verkligen är en delikatess av hög rang.
Herrmann har i sin isländska resebeskrivning
kommit likheten närmast, då han jämför skyr med
fromage à la crême.

Men det var icke nog med skyr.

Vi måste proppa oss stoppmätta med tunna
pannkakor och strösocker, också en favoriträtt
på Island. Lyckligtvis bjöd han oss icke på
håkarlspäck.

Ja, visst skulle vi gå till hans varma källa,
visst skulle vi det, men vi hade ju god tid!
Ville vi inte dra laxnot också i Flókadalsá.

Om vi ville!

Vi behövde inte gå, visst inte. Vi skulle
få rida ned, ty han behövde i alla fall häst att
dra noten över ån med, och dessutom skulle vi
ursäkta att han icke bjöd oss på något starkt,
ty han hade icke något i huset. Han blev
alldeles för glad av alkohol, alldeles vild av
glädje.

Politikern ville inte gå med på laxfisket.
»Han vilde vaske sina hænder, og dessuden var
han træt.»

Jag sade: — Jeg synes, en politiker maa
ofte trænge til at vaske sina hænder.

Prästen gav mig en lång blick.

Vi gingo ut på tunet, där gräset redan var
slaget. Kommo upp på en liten höjd och där
nedanför flöt Flókadalsá. Till vänster såg
man Flókadalsvatn och fjällen på andra
sidan. Prästen berättade, att när svanarna
kommo, hade sjön stundom sett ut som en
slätt, helt bevuxen med ängsull. Ty här fingo
de vara i fred, åtminstone tämligen.

Plötsligt observerade jag att jag gick i
ovanligt högt gräs.

— Varför är det här inte avmejat?

Han dröjde litet med svaret.

— Jo, det här är en Álagablettur. Det
finns ängar, som tillhöra huldrefolket sedan
urminnes tider, och dem får man inte slå.
Inte för att jag tror på sådant, men den tron
kan man inte ta ur folket här. Jag skulle
vilja sköta prästgårdens jord ordentligt och
ta allt till vara, men det skulle väcka så ond
blod i trakten, att jag skulle göra mig omöjlig.
Om någon slår dessa álagablettir, händer
strax en olycka, en häst dör, ett får dör eller
något ännu värre händer. Huldrefolket är som
vi, hushålla som vi, äta som vi och ha kreatur.
Man sätter ut mat åt deras barn, mjölk och
sådant. Och man måste delvis inrätta sitt liv
för att icke störa dem. Jag fiskar till exempel
inte i ån, då huldrefolket genom särskilda
tecken ger till känna att det är dess tur att
fiska.

Vi hade icke velat rida. Nu kom prästens
son och en annan pojke med tre hästar i
galopp utför liden. Där fanns ingen ridstig
och det såg farligt ut i ripriset och bland de
höga tuvorna, men dessa hästar äro ju som
stengetter. De stannade vid åbrädden och
laxnoten avlastades.

— Och här häckar ejder litet varstans
nedåt havet, fortsatte prästen. Jag har sex
skålpund. Köp dem! Ni skall få det till 12
kronor skålpundet--— men nu ska vi se
på min varma källa! Den är alldeles här!

Där kom den upp ur jorden. Det rök litet
av den. Wulff som botaniker störtade sig
genast på knä och undersökte dess kanter.
Källan var 63° C. varm och han fann verkligen
vad han hade väntat: en alg, en
Cyanophycé, som levde och hade sin varelse i den
temperaturen.

Det hade prästen aldrig vetat om. Och
när Wulff berättade att det gröna slemmet
som han tog upp och lade i sin annotationsbok,
när som helst och efter hur lång tid som helst
kunde göras levande och fås att växa och
utveckla sig, om man bara ville göra sig besvär
med att underhålla dess kultur i vatten av
samma temperatur som här, såg han om icke
tvivlande, åtminstone undrande ut.

Han väntade sig något av den här källan,
bara han kunde få turister hit, men hit kom
ju så sällan någon. Litet längre ned hade han
gjort en bassäng av torv och sten — ett utmärkt
badställe, ty där blev temperaturen lägre.
Bassängen borde naturligtvis cementeras, men
var skaffa cement och hur ha råd till det? —
--men vattnet var svavelhaltigt och således
hälsosamt, och om Siglufjordsborna ville
komma dit och bada sig till hälsa, så hade han
inget speciellt emot det.

Och den norske kaptenen fann det hela
underbart, både det varma vattnet och algen.
Och att prästen var fan till forretningsmand.

Men nu skulle vi dra laxnot, vände och
letade oss på slingrande stigar ned till ån, där
pojkarna väntade med noten. Den breddes ut
och befanns vara illa underhållen, vilket
smärtade norrmannens fiskarsjäl längst in och
i en handvändning hade han lagat de värsta
luckorna med fiskegarn, vilket en riktig skipper
alltid bär på sig.

Prästen sade: — Nu ska vi vara tysta!
Stanna här och låt mig undersöka. Men, viskade
han, där, där står just en lax.

Vi kunde icke se något. Det hade börjat
skymma och vattnet var stritt och svart. Men
prästen steg till häst, tog med sig ena
notarmen och red över till andra stranden. Så
släpade han armen tillbaka på samma sätt.

— Jo, faen bräkke mej, har han icke en!
skrek kaptenen. Och verkligen började ett
rövarliv mitt i noten. Nu gällde det att dra in.

Och om några sekunder sprattlade en
vitglänsande bjässe på bortåt 15 kilo i gräset.
Gräset hörde just till álagabletturn.

— Herrarna ha tur med sig, ropade
prästen.

Detta var en av de största jag fått.

— Hit med kniven, Engström, så ska vi
slakta! ropade kaptenen.

— Här i grundvattnet är bästa platsen,
sade prästen och gick några steg nedåt ån.
Så kom han tillbaka med långa steg och
viskade att han såg en till där nere.

— Men hur kan pastorn se dem?

— Jag har mina märken. Jag känner igen
vart enda tum av vattenytan. Och var gång
den har ändrat sig, står där en lax och arbetar
emot strömmen.

Men den stora laxen hade ställt till den
sköra noten ordentligt. Det var hål som man
kunnat krypa igenom. Kaptenen lagade
doningarna igen och så red prästen över.

Åter var en lax i noten. Ett ögonblick
såg det ut som om han skulle gå sin väg, ty
han hoppade meterhögt med det åldriga
fångstredskapet. Och den impulsive Wulff kastade
sig som han gick och stod framstupa i ån
och tog lax och not i famn. Det gick bra, och
en ny lax ljöt döden på stranden.

Prästen strålade och vi med.

Ännu en lax blev vårt byte, en vacker en
på omkring 5 kilo, och den fingo vi i present
av prästen.

Men nu måste vi gå hem, ty våra båtkarlar
väntade.

— Nej, vi fingo visst inte gå hela vägen.
Prästen hade en gammal båt i Hólmsvatn och
ville ro oss över, vilket skulle förkorta vår väg
betydligt. Och dessutom skulle vi få mycket
svårt att i det här diset och skymningen hitta
vägen. Vi antogo alltså med tacksamhet
anbudet. En av pojkarna skickades hem med
hästarna, noten och fångsten och snart hörde
vi en livlig galoppspurt uppför liden.

Efter att ha stapplat över tuvor och
plumsat i kärr och hasat utför branter nådde vi
Hólmsvatn och funno båten efter en stunds
letande. Vi öste den. Den var en likkista, men
sjön var ju inte stor.

Sent skall jag glömma sagoprästen i Barð.
Vi hade också all anledning att vara nöjda med
vår dag och tacksamma mot vår vänlige värd.

När vi komma hem till Sverige skola vi
skicka honom böcker, många böcker.

Dyningen brusar och speglar Assistents
topplanterna. Två skuggor dyka fram ur läet
bakom håkarlställningen. Det är våra
båtkarlar. De ha alldeles nyss kommit i land. En
av dem är isländare och jag talar med honom
om prästen i Barð, medan vi ro.

— Ja, det är en hygglig präst, mycket
hygglig! Men annars kan det vara si och så
med dem ibland. Somliga super alldeles
förbannat, och här på Nordisland fanns det en
präst en gång som tog livet av en man. De
var på jakt tillsammans och prästen strypte
den andre. Nu var det så, förstås, att de hade
kommit osams om något, så det kan ju
förklaras. Men prästen sökte sig bort från sin
lilla socken och till en större. Han var skicklig
i sina stycken för resten och överheten ville
gärna ge honom den stora socknen. Men så
kom ryktet ut att han tagit livet av en, och
då fick han inte den stora socknen utan en
litet mindre. Så nog kan det gå litet konstigt
till häruppe ibland.

Nu firas lejdaren ner och över relingen
visar stewarten sitt gamla barnafromma anlete.

— Vi har en stor lax med oss, ropar
kaptenen.

— Nå så faen — — — då får vi färskt!
Välkommen hem igen. Teet är färdigt.

På morgonen åto vi färsk lax mästerligt
tillredd av den förfarne stewarten. Vid
middagstiden gick tjockan och klockan ett kunde
vi lätta ankar i strålande solsken. Vinden var
hård nordlig och sjön vitskummig. Jag har
aldrig varit med om en sådan rullning, men
Assistent var ju icke ballastad, då hon ämnade
sig hem till Norge med sill så småningom.
Wulff och jag stodo på bryggan hos kaptenen.
Vi måste alla tre hålla oss fast i räcket så
knogarna vitnade för att icke slungas överbord,
intressant nog, men tröttsamt.

Klockan tre ankrade vi i Siglufjord.

Under vår frånvaro hade Emmy avgått.
Och utanför Hjalteyri hade en val gått tvärs
igenom en roddbåt, varvid två man av tre
drunknade. — Vad säger du om Islandslivet?
frågar John Wedin.



FRÅN SIGLUFJORD TILL
REYKJAVIK.

Vi ha tagit farväl av våra vänner i
Siglufjord och mitt i natten embarkerat på norska
passagerareångaren Flora. Vår hytt är tack
vare John Wedins försorg den bästa ombord
med endast två kojplatser och belägen närmast
matsalongen, en stor fördel, då sjön suger.
Båten är proppfull med folk, mest lustfarande
isländare. Befälhavaren, kapten Stuhr, är en
gemytlig och tillmötesgående norrman, en
sjöbjörn av gamla stammen. —

Vi hade gått till kojs, släckt och somnat.
Jag hade valt överplatsen.

Jag drömmer att något tynger på mitt
bröst, något hemskt obeskrivbart skall hända,
jag vill ropa på hjälp, men kan ej.

Jag söker sätta mig upp. Omöjligt.

Yrvaken slår jag upp ögonen och ser i det
svaga ljuset från ventilen en skäggig man ligga
tvärs över mig. Han trevar på väggen, medan
han borrar ena armbågen in i mitt
mellangärde.



— Vem är det?

Han svarar ej men fortfar att famla på
väggen.

Jag ger honom ett förfärligt slag över
ögat. Han tumlar ned med ett skrik och
springer ut.

Ännu ej riktigt vaken sätter jag mig upp.
Jag fattar icke situationen. Wulff, också
yrvaken, lutar sig över kojkanten och ropar mitt
namn.

Jag beskriver så gott jag kan det som hänt,
men jag är icke riktigt säker att det hela ej är
bara en dröm.

Emellertid värka mina knogar efter slaget
och på grund av denna realitet tar jag på mig
det nödvändigaste och går ut i korridoren.
Där är tomt och skumt.

Jag ämnade just gå till sängs igen, då en
man kom nedför däckstrappan. Det var en av
styrmännen, och jag började just relatera
händelsen, då han avbröt mig och frågade, hur
i all världen jag kunde ge mig till att överfalla en
fredlig besättningskarl som kommer in i hytten
för att undersöka om ventilen är stängd. Det
hade nämligen blåst upp och man väntade sjö.

Jag bad honom söka sätta sig in i det här
speciella fallet och han medgav efter en stunds
replikskifte att han själv i mina kläder möjligen
skulle ha handlat på samma sätt. Men jag
fick själv »greje ud» affären med karlen. Han
var engagerad för tillfället och tänkte icke nöja
sig med att få ögonen igenmurade, då han
skötte sin syssla. Det hade varit ett otäckt
slag och nu höll man på att plåstra om det i
skansen. —

Jag vaknade tidigt på morgonen just då
vi dubblerade Skagatá, nordspetsen av
Húnavatns-bygden, klädde mig och gick
att ta reda på offret för mitt bärsärkalynne.
Jag gick föröver. Det var inte svårt att finna
min man. Jag var riktigt stolt över
verkningarna av slaget.

Han var arg som ett bi och ville visst
inte ha »noen Penge». Men han skulle faen
etc. etc. vid första tillfälle göra upp saken på
sitt sätt. Med hjälp av en av befälet, som
förehöll honom det olämpliga att icke tillkännage
sin entré i hytterna, fick jag honom dock att
ta reson mot en tia och slutligen medgav han
helt gemytligt att han fått »mye juling, som
slet ikke hade rendert ham noet». Så vi voro
kvitt.

Vi strävade nu till havs rakt på Horn
(Kap Nord), nordspetsen av Vestfirðir, den
väldiga, av fjordar sönderskurna trekantiga
halvön, som bildar Islands nordvästra hörn och
omslutes av Húnaflói i öster och 
Breidifjörður i söder. Det blev intet av den
väntade stormen och Ishavet var vid bästa lynne.
Solen sken och värmde som en sommardag
på Kattegat, en och annan val sprutade, små
flockar tumlare lekte omkring bogen.

Vi gjorde bekantskaper och fingo många
och tydliga bevis på att Sverige i hög grad
har islänningarnas sympati. Sambandet mellan
isländskan och de skandinaviska språken visar
sig tydligast i svenskan och detta gör kanske
sitt till — om icke orsaken ligger djupare.
Efter ett par måltider voro alla passagerarna
som en enda familj. Det skämtades och sjöngs,
framför allt sjöngs. En massa unga damer, de
flesta klädda i húfa, den till nationaldräkten
hörande huvudbonaden — för övrigt modernt —
samlades i damsalongen, gjorde lekar och
sjöngo. Men efter en kort stund voro de flesta
förstaklasspassagerarna, även de manliga,
gäster därinne, så långt utrymmet tillät. Och
den allmänna sämjan åstadkom att utrymmet
påminte om en mycket trångbodd familjs.
Kaptenen vann Wulffs och mitt hjärta, icke enbart
emedan han med framgång bjöd oss på grogg
i sin hytt, utan också på grund av övriga sant
mänskliga egenskaper.

På kvällen passerades Kap Nord. Det
norska Nordkap är en obetydlighet mot detta
både vad skönhet och höjd beträffar. Här resa
sig de branta basaltklipporna till 400 meters
höjd ur havet för att ett stycke längre in i
landet höja sig ytterligare 100 meter i
Kálfatinður. Och som bakgrund för det hela
lyser längst bort en mer än milsbred glacier,
Drangajökull. Bergväggarna är gråvita på
grund av den mängd alkor som ha sitt tillhåll
här. Horn är nämligen ett av Islands
viktigaste fågelberg. Mera västligt återtar basalten
sin gråblåröda färg och verkar självlysande,
nu när solen just sjunker i havet.

När jag ser de regelmässiga, mer än 10 m.
tjocka basaltskikten och väggarnas underbara
struktur, kan jag förstå Strindberg, då han vid
ett tillfälle påstod allt detta vara verk av en
människoras, som tänkt och arbetat efter en
mera titanisk måttstock än vi nu kunna
föreställa oss, ett slags förhistoriska frimurare som
tagit sin byggnadskonsts hemligheter med sig
i sina sedan milliarder år glömda gravar.

Jag minns att han mötte mitt litet
spörjande leende med repliken: — Men det är sant,
du är ju materialist!

Nu kan jag i alla händelser icke hålla mitt
löfte att fotografera basalten, varken den
ostgrönländska som han intresserade sig för, eller
denna, som visar samma karaktär, ty det är
mörkt, det har blåst upp en kraftig nordväst
och Flora börjar rulla.

Nästan alla damer och en mängd herrar
höllo sig borta från supén. Rullningen tilltog,
och när Wulff och jag inspekterade
korridorerna, lät det ur hytterna som jag inbillar
mig att det gör om man håller sitt öra intill
den port som skiljer livet från skärselden. Det
var skrik och kvidanden, gråt och jämmer.
Och i känslan av vår oförmåga att hjälpa gingo
vi på kaptenens vänliga inbjudan upp och togo
ett phi nattgroggar i hans hytt, gingo till sängs
och vaknade i Isafjörður, där vi skulle
ligga hela dagen.

Upp och i kläderna! Fortfarande solsken.

Isafjörður är en liten stad på närmare
1,800 invånare, belägen vid Skutilsfjörður,
en bifjord till det breda Isafjarðardjúp.
Väldiga basaltväggar med de tydliga och vackra
skikten genomdragna av erosionsskuror
omgiva fjorden. Staden är bygd på en landtunga
som sträcker sig ut över fjordens halva bredd,
och in i själva hamnen, Pollur, kan man
komma endast vid flodtid. Den intressanta
infarten hade vi sovit över och skulle ej heller få
se utlotsningen, då Floras avgång var bestämd
till sent på natten.

Utom av hus och människor består
Isafjörður av klippfisk, vars lukt — icke alis
obehaglig för övrigt — vilar som en grundidé över
alltsammans. Människorna andas in den och
avgiva den. Det finns ingen vrå i något
boningsrum där den icke är förhärskande. Sedan
vi ett par timmar studerat saltning, torkning,
sortering och packning av klippfisk och beundrat
fisktravarnas storlek och mängd — det mesta
går till Spanien och Italien, där klippfisken
håller på att bli arbetsbefolkningens
huvudsakliga föda — gåvo vi oss ut på språng efter
gamla böcker och beredda lammskinn. I
Akureyri hade vi haft tur. Här lyckades vi också
komma över en del gamla isländska tryck hos
en handlande, i vars hem vi tillbragte ett par
timmar. Hos en guldsmed blev jag ägare till
en vacker vävnad och ett gammalt silversmycke,
en islandsfalk i filigran. Lammskinn fanns i
oändlighet och kommer väl fortfarande finnas,
men handaslöjden är i tillbakagång. Nu är det
lyckträff att komma över en vävnad eller ett
träsnideri. Det betraktades som något högst
ovanligt, att Wulff och jag kunde föra hem
var sitt skrin, snidat med fornnordiska slingor.
Det mesta av sådant är redan i gott förvar i
utländska muséer.

I en affär tillhandlade vi oss ett underligt
instrument, en rödlackerad blystång med en
massa krokar nedtill. Det var ett redskap att
fånga bläckfisk med. Försäljaren, en gammal
högst originell man, gav oss på en blandning
av mesopotamiska och danska undervisning i
sättet att fånga dessa i hans tycke delikata
havsvidunder, en ganska invecklad procedur. Vi
prövade redskapet, då vi ätit lunchen ombord,
men utan resultat, oaktat man försäkrade att
fjorden vimlade av bläckfisk. Vi bjödos på
torskfiske, vilket utan tvivel skulle ha givit
bättre resultat, men efter vår expedition med
Assistent voro vi blaserade och avböjde
tacksamt men bestämt.

I stället ägnade vi resten av dagen åt
ytterligare orientering i staden, som tydligen
är i uppåtgående. Den har två tidningar, om
detta skall vara ett bevis, men min
otillräckliga kunskap i isländska tillät mig ej bedöma
hur pass mäktiga kulturspridare de äro. Vi
beundrade vattenledningen och fingo till och
med se en skymt av borgmästaren. Och som
lämplig och tankeväckande avslutning på vårt
besök tillbragte vi en stund på kyrkogården och
inpräntade ytterligare i oss vår visshet om
alltings förgänglighet. Inte ens ungdomen går fri.

HJER HVILIR
LARUS OSKAR SKULASON
FÆDDUR 7 MAI 1894
DAIN 19 MAI 1910
BLESSUD SJE HANS MINNING.


Efter en natt med hård sjögång och
kvinnojämmer kommo vi upp på däck då Flora
befann sig mitt emellan Straumnes, udden på
Patreksfjörðurs sydsida och
Bjargtangar, Islands västligaste Kap.

Här är lågland närmast havet. Innanför
Bjargtangar reser sig det 437 meter höga
Látrabjarg, Islands kanske största fågelberg, och
utanför forsar Látraröst, en kraftig
malström, om detta ord får användas som 


namn på dylika fenomen. Mellan Látrabjarg
och Bjargtangar bilda tre små vikar ett
ypperligt sjömärke. Deras stränder bestå nämligen
av till fin gul sand söndermalda musslor. Den
ljusa färgen bryter egendomligt av mot den
mörka basalten och är skönjbar även vid mycket
dålig sikt.

Jag har aldrig sett så mycket fågel på en
gång som vid Látrabjarg. Berget döljes ibland
av fågelsvärmar, i vilka måsarna (Larus
tridactylus) dominera och fylla luften med oljud,
medan havet är fullt av alkor, tordmular,
grisslor och andra, vilkas namn jag av flera skäl
icke talar om.

Framför oss ligger Breiðifjörður som
en blå dröm i solskenet. I sydsydost glänser
den 1,436 meter höga vulkanen 
Snæfellsjökull, som vi nästa dag få se på närmare
håll. Nu har Flora kurs på
Stykkishólmur, en handelsplats på nordsidan av 
Snæfellsnes.

Åter ljuder kvinnornas sång från
damsalongen och vid måltiderna söka de ta igen
det de förlorat. Det är lustresa och det kommer
vin på bordet.

Snæfellsnes' basalthöjder med gröna
bygder vid foten framträda allt tydligare. På
eftermiddagen passera vi Elliðaey med dess fyr
och komma sedan in i en av smärre basaltöar
bestående skärgård, utprickad med fyra båkar,
för att slutligen lägga till vid Stykkishólmurs
träbrygga.

Stykkishólmur är bland de tristaste platser
jag sett. Här måste fru Melancholia ha ett
av sina huvudtillhåll. Befolkningen består av
omkring 450 allvarliga människor.

Jag gick in i en handelsbod för att se om
där fanns något köpbart. Man ville pracka på
mig ett blårävskinn, malätet, odugligt och
värdelöst, för en orimlig summa. Som jag anser
det genant att gå in i en affär utan att köpa
något, frågade jag i stället på ett litet
gråsälskinn, vilket patronen belåtet avyttrade för
hälften av det begärda priset. Sådant där borde
isländarna lägga bort. De skulle otvivelaktigt
vinna därpå i längden, när de nu partout vilja
att främlingar besöka deras ö.

Fågellivet var det intressantaste med
Stykkishólmur. Ejdrarna voro tama som ankor.

På öarna häcka massor av lunnefågel
(Fratercula arctica). På eftersommaren dödas
ungarna och köttet nedsaltas men torde icke
vara njutbart för kultiverade gommar. Över
Súgandisey, mellan vilken ö och fastlandet
den icke vidare förstklassiga hamnen är
belägen, stå skyar av fågel och på Stykki, det lilla
skäret mitt i hamnen, ser jag genom kikaren två
korpar kalasa på någon läckerbit.

Flora skulle avgå tidigt följande morgon.
Vi tillbragte kvällen ombord och då vi vid 
etttiden skulle koja, erinrade sig Wulff plötsligt att
han kände en familj här. Han hade för åtskilliga
år sedan med Det Forenedes ångare Vesta
vintertid gjort en resa runt omkring Island och då
uppehållit sig ett par dagar i Stykkishólmur.

Han försäkrade att vi skulle bereda
familjen en översvinnlig glädje om vi gjorde visit
där — just nu — på fläcken! Jag gjorde
invändningar, men han lyckades överbevisa mig.
På en plats så långt borta som denna är man
tacksam för varje yttring av vänlighet för att
icke tala om nöjet att se främmande ansikten
och få tala — tala. Här dör man långsamt
men säkert av ledsnad. Sagt och gjort. Vi
plockade på oss några flaskor vin, konserver
och frukt hos restauratrisen och gingo i land.
Efter något sökande funno vi bostaden och
knackade på. Därinne var allt mörkt och tyst,
man hade gått till sängs för länge sedan.

Men där blev fest och jubel, när man väl
vaknat och fattat situationen. Jag tror att Wulff
gjorde en verklig välgärning, då han realiserade
sin idé, som jag i början funnit förhastad.

Och när vi kommo ned på bryggan igen låg
Vesta där utanför, Wulffs gamla båt. Nu var
det ingen idé att gå till sängs. Wulff lät ro
sig ombord på Vesta, medan jag föredrog att
från bryggan studera ejderlivet. Det var ebb,
tången låg bar och en mängd ejderhonor med
sina ungar sysslade med frukosten under 
snattrande konversation. Det såg ut att finnas mycket
godsaker därnere. Det såg så läckert ut att det
vattnades i min egen mun. Och jag har svårt
att tänka mig ett lyckligare liv än en
Islandsejders.

Flora låg kvar längre än hon ämnat, varför
Wulff fick stanna ett par timmar ombord på
Vesta, där han tillbragt två månader av sitt
liv och således kände den som sin egen ficka.
När han kom tillbaka, lyckades han med hjälp
av förste styrman trolla fram fem signalskott,
som hängdes upp längs sidan och avfyrades
just då Vesta lättat ankar och började vända
för att gå till havs.

Vesta svarade så hastigt sig göra lät med
två dånande skott ur sina kanoner. Det lät
något mellan basaltväggarna! Det var en stor
händelse i Stykkishólmur och man har bara
så roligt man gör sig.

Men nu var Flora också färdig och ångade
ut avviftad av de för tillfället ur sin hypokondri
uppruskade Stykkishòlmursborna.

Västerut går färden, ganska långt ut till
havs för att undvika de många klippöarna.
Först då vi passerat den lilla Höskuldsey
svänga vi mera sydligt. Nu ligga fjällen på
Snæfellsnes i skugga och stå mörka mot luften,
ty morgonen är ej så långt framskriden. Ur den
höga basaltkedjan höja sig toppar,
Ljósufjöll (946 m.), Hólsfjall (671 m.), 
Raudakúlur (824 m.), och ytterst i väster
Snæfellsjökull, vilken, som redan nämnts, når den
ansenliga höjden av 1,436 m. och reser sig i en
vacker kon som slutpunkt på den
bakomliggande 450 m. höga sträckningen. Tre
småtoppar omsluta dess isfyllda krater.

Snæfellsjökull anses vara Islands vackraste
glacier och den är onekligen praktfull, stigen
direkt ur havet som den är.

Det är i Snæfellsjökulls krater Jules Verne
låter sin tyske professor börja resan till jordens
medelpunkt. Den berättelsen ha vi väl alla trott
på i vår tidiga ungdom. Åtminstone jag.

Nu dubblerar Flora Öndverðarnes,
Snæfellsnes' västspets, och sätter över
Faxafjörður kurs på Reykjavik. Efter nattens
oskyldiga orgie sovo vi ut över nästan hela
fjorden och vaknade först då vi hade
Reykjavik i sikte.


REYKJAVIK.

Vi ha kastat ankar på världens vackraste
redd. Jag har träffat globetrotters som utan
tvekan kallat Reykjaviks hamn så och jag vill
tro dem.

Rygg vid rygg, tinne vid tinne omsluta
bergjättarna Faxafjörður i en halvcirkel med
sex svenska mils radie, och en stor del av
detta väldiga panorama ser man från hamnen
och staden. I nordväst lyser Snæfellsjökull
bländande vit, i nordost glänser Esjas efter
ett snöfall vita hjässa och däremellan skimra
bergen i basaltens, tuffens och liparitens olika
färger, medan där bakom i soldiset ett kaos
av snö- och istoppar mera anas än synes.
Längst nere vid havet är landet smaragdgrönt,
det är bygden med gårdar och gräsmarker.
Höjderna i öster och söder bestå mest av lava
och tuff med tunens och ängarnas gröna
skiftningar invävda i violett och rött. Blå himmel
och blått hav, sol och sommardag, hälsa och
ännu många lyckliga dagar i perspektiv — och

tavlan är fullständig, som det hette i den
gamla krian.

Hamnen vimlar av fartyg och mindre
båtar. Segelbåtar manövrera, motorbåtar töffa.
Ett franskt, ett engelskt och ett danskt
krigsfartyg ligga här också för att bevaka
respektive franska, engelska och isländska
torskfiskares intressen.

Snart är Flora omsvärmad av en mängd
roddbåtar, vilkas besättningar erbjuda sina
tjänster. Bärare stiga ombord och börja
behandla resgodset. Wulff och jag ha 15 collies
och det tar tid att skilja vetet från agnarna,
men slutligen ha vi under skrik, stoj och
språkförbistring fått våra grunkor instuvade och ros
i land, där Vi i en trängsel som påminner om
vilken stor sjöstads som helst tas emot av
välkomnande människor. En vän till Wulff tar
hand om oss. Det är vårdaren av Reykjaviks
musikliv, direktör Oskar Johansen, gift med en
svenska.

Inom kort äro vi installerade på Hotel
Island i ett rum som likaväl kunde vara på
Grand eller Rydberg hemma i Stockholm.

Och när vi genom en grundlig toalett
förvandlat oss till dandies från sjörövare gå vi ut
att se på stan.

Trots sin litenhet (9,000 inv. — om
somrarna 11,000) verkar Reykjavik förvånande
kontinentalt, mera kanske genom den livliga 
trafiken på gatorna än genom byggnadernas
huvudstadsmässighet. Gatorna äro stenlagda
och jämförelsevis breda. Husen ha ofta två
våningar och äro till största delen av trä utom
längst åt öster och väster där den vanliga
grästorvarkitekturen vidtar. Här börja
fiskarkvarteren och här antar staden ett vanligt
fiskläges karaktär med fisklukt och torkplatser.

De två huvudgatorna äro 
Hafnarstræti och Austurstræti (Hamn- och
Östergatan). Här och på den öppna platsen
Austurvöllur promenerar det lediga
Reykjavik, och man må icke tro att det är iklätt
djurhudar, något som det övriga Europa är
ganska böjt för att föreställa sig.
Köpenhamnstoaletter och engelska tailormades visa tydligt
att damerna följa med sin tid, om också en
något modererad nationaldräkt med sin
silver-eller guldrörsprydda silkestofsbehängda húfa
är lika vanlig. Men sitt särmärke får Reykjavik
genom de många hästarna. Här och där
framför handelsbodarna hålla långa karavaner
packhästar som kommit kanske långväga ifrån med
fårullsbalar, vilka nu utbytas mot kaffe, socker,
tobak, salt och andra nödvändighetsartiklar. Ty
byteshandeln florerar ännu på Island.

En och annan bonde i får- eller
sälskinn-skor och fruktansvärt snusig i skägget rider
förbi med några löshästar sammanbundna med
snören som förena den föregåendes svans och
den efterföljandes underkäk. Damer och herrar,
flickor och pojkar passera med högsta i staden
tillåtna fart och sitta som gjutna i sadlarna.

Men en så livaktig tavla erbjuder staden
endast om somrarna. På vintrarna är här dött
och mörkret ligger beklämmande över gator
och sinnen. Men hästarna finnas kvar och irra
trista och hungriga omkring på gatorna. På
Island måste de nämligen själva söka sin föda
under den kalla årstiden. De gå i stränderna
och äta tång eller skrapa fram det eländiga
vissnade gräset under snön. Detta gäller dock
icke ridhästarna, vilka hållas i stall och få
ordentligt hö.

Men packhästarnas liv är nog ett litet
helvete. Direktör Johansen berättade att de
stundom förstört hans konsertaffischer, antagligen
för att komma åt klistret. I alla händelser är
tång och konsertaffischer en underlig diet även
för en hästmage. Men på grund av det
naturliga urvalet är rasen kraftig.

Vid den ovannämnda Austurvöllur ligga
Alltingshuset och domkyrkan, det förra byggt
av basalt, den senare av sten och tegel, båda
i enkel och värdig stil och rätt vackra. Men
något som däremot icke tilltalade mig var
Thorvaldsens lilla fnoskiga bronsstaty på
Austurvöllur.

Kanske är jag oartig mot Reykjavik om
jag slutar uppräkningen av dess viktigaste 
sevärdheter med Latinskolan och
Landshövdinghuset. Städer äro sig mer eller mindre lika
och jag längtar in i landet till Thingvalla,
Geysir och Hekla. Alltnog, Reykjavik är en
liten prydlig för att icke säga näpen
huvudstad, som har min stora sympati, mest för
belägenhetens och de älskvärda invånarnas
skull. Om några år skall staden på grund av
de allt bättre kommunikationerna med det
övriga Europa och den växande turistströmmen
bli tip top i alla avseenden, så vida icke någon
jordbävning lägger den i ruiner. Islands mark
är osäkrare än någon annan.

Men människornas underliga släkte dansar
ogenerat på vulkaner.

Man umgås och festar här som på andra
ställen. Champagnen flödar, whisky är icke en
okänd dryck och kommer väl icke att bli det
ens när totalförbudet inträtt. Man dricker
franska och tyska viner, danskt öl och akvavit,
och man kan med landets egna resurser
åstadkomma menuer, vilkas läsande skulle komma
det att vattnas i munnen på en parisisk
gourmet.

På Hotel Reykjavik kan man till och med
få »drinks from the bar». Hotel Island, där vi
bo, är däremot spritfritt.

Där samlas societeten om kvällarna och
åhör dir. Johansens orkester vid ett glas
limonad, en flaska mineralvatten eller kaffe, vilkets
tillagande tyckes ligga särskilt för isländarna.
Dock vill jag icke hemlighålla att i det
apollinaris jag vid flere tillfällen njöt i den
hemtrevliga musiklokalen välvilligt insmugglades
några droppar Stewarts original av hjälpsamma
händer — också en följd av förbudet.

Quousque tandem? —

— I Austurvöllurs sydvästra hörn vid
Kirkjustræti ligger svenska konsulatet,
vilket vi naturligtvis skyndade att besöka. Det
är mig ett särskilt nöje att här betyga vår
tacksamhet mot Sveriges vicekonsul herr
Kristjan Thorgrimsson och hans älskvärda fru,
som med aldrig tröttnande hjälpsamhet bistodo
oss med råd och dåd, för att icke tala om de
många angenäma stunder vi tillbragte i deras
trevliga hem, där vi gjorde bekantskap med
flere av Reykjaviks framstående män, framför
andra den gamle skalden Steingrimur
Thorsteinsson.

Herr Thorgrimsson har lovat ordna allt för
vår resa till Hekla, anskaffa en pålitlig
följeman, se till att vi få bra hästar m. m. Han är
hjälpsamheten själv. Jag skulle vilja kalla
honom idealet för en konsul. Han följer oss till
post och bank, han läskar våra strupar, när
lavadammet lägger sig för tjockt på stämbanden
och solen bränner för hett. Vi äro i god vård.

När vi orienterat oss tillräckligt i staden,
jagat i bokhandeln efter Islandica, köpt kartor,
souvenirer och kuriositeter, besett
observatoriet, snokat i det vackra biblioteket och fröjdat
oss åt gamla pergamenter, besett
tavelsamlingen etc., besluta vi att göra ett besök vid
Reykjaviks tvättinrättning, vilken torde vara en
bland världens egendomligaste.

Vi promenera alltså den breda
Laugarvegur österut förbi de små fiskarstugorna
och snart se vi ett vitt rökmoln stiga ur
jorden på andra sidan de vida gröna fälten, som
utbreda sig framför oss. Det är laugar, de
varma källorna, efter vilkas rök Reykjavik
(Rökviken) fått sitt namn. Efter en kort stunds
marsch äro vi framme vid Reykjaviks 
Þvottastöð. Källorna äro två och man har lett det
70° C. varma vattnet från den ena till en bredvid
rinnande liten bäck med kallt vatten. Här vrida
och skölja tvätterskorna både det eleganta
Reykjaviks stärkskjortor och det fattigas
out-sägbara plagg, medan de snattra alldeles som
hos oss, fast på isländska.

En kilometer norr om tvättinrättningen
ligger på udden Laugarnes det stora
spetälskehospitalet. Men dess ohyggligheter hade
vi ingen lust att studera. Vi sökte i stället få
reda på stället där hustrun till Gunnar från
Lidarände enligt sägnen ligger begraven. Men
tvättgummorna visste icke besked därom. De
visste bara att det skulle vara i närheten av
källan. Isländska är för resten svårt. ---

Solen glöder och lavadammet virvlar om
fötterna på hemvägen. I morgon skola vi börja
vår ritt och måste använda dagen väl. Vi
måste köpa konserver och andra förnödenheter
för expeditionen och glömska av någon detalj
kan bli nog så obehaglig. Men Wulff har
erfarenhet i sådana saker.

Under de tre dagar vi tillbragt i staden
ha vi så gott som uteslutande varit flanörer,
trottoarnötare. Vi ha strövat vid hamnen och
gapat på inlastning av hästar, ha trängts med
fulla engelska fiskare och små svarta fransmän
och sökt sätta oss in i isländska schåares
levnadssätt och villkor. Kolingar i stockholmsk
mening saknas absolut — så mycket ha vi sett.

Men nu gå vi in i Reykjaviks största
handelsaffär och köpa oxtunga från Argentina,
sardiner från Frankrike, anjovis från Norge, soppor
och kött från gud vet var, kaviar, ost, choklad,
tobak och snus, tändstickor, rökt lax, tonfisk i
olja, sprit, kaffe, allt, med ett ord så mycket
som kan behövas för tre personer under fjorton
dagar, och det är inte litet. Visserligen göra
vi i bästa fall resan på mycket kortare tid,
men man kan ju aldrig veta.

Inne i boden var det liv och lust. Där
gjordes helt säkert goda affärer. Jag fick
tillfälle att hjälpa några franska fiskare ur en
språkförbistring. De voro bretagnare, just från

Paimpol, den stad där hjältarna i Pierre Lotis
Pécheurd'Islande ha sina hem. De visste
knappt hur de skulle uttrycka sin tacksamhet,
då vi intresserade oss för dem utan egennytta,
något som de i egenskap av inkräktare på
fisket ej äro vana vid häruppe. Vi tillhandlade
oss ett par flaskor Martell i butiken och skänkte
dem med varm hand åt de långväga sjörövarna.
Så stämde vi alla upp marseljäsen till stor
förvåning för de isländska bönderna i butiken —
ja, så där kan det gå till i den största
handelsbutiken i Islands huvudstad.

Vid kvällskonserten på Hotel Island
träffade jag en man, som förde det snart
inträdande spritförbudet på tal. Han emotsåg det
själv med stoiskt lugn och försäkrade att det
icke i nämnvärd mån skulle inverka på vanorna
i landet. För övrigt hade han läkarbetyg att
hans fysik oundgängligen krävde whisky. Han
visade mig det. Mycket riktigt! Det gällde
på Färöarna och Island. Vad hjälper förbud
mot en sådan attest? Nästa år skall varje
isländare av kvalité vara lycklig ägare av ett
liknande papper, som naturligtvis tillstädjer
import för eget bruk — för ens magas skull, att
han ofta sjuk är!

Tänk på detta, arma fosterland!

Jag fick lära mig en gammal isländsk
gravskrift, vilken, om den också är gjord, antyder
att det finns ett begär som är starkare än
döden, och mot det stå publikaner och
syndare, hur levande de än äro, maktlösa:

Helltu út
úr einum kút
ofan i gröf mjer búna,
beinin min
i brennivin
bráðlega langar núná.


Vilket i strängt ordagrann översättning
betyder så här:

Häll ut ur en kutting ovanifrån i gropen,
beredd för mig. Mina benpipor längta nu
hasteligen efter brännvin.

*

Ja, sen går jag till sängs med dagens
nummer av Lögrjetta som nattlektyr.
Varför just den tidningen, när det finns flera
andra? Ty jag har lika svårt att stava mig
igenom dem alla. Läsaren kan ju roa sig med
att tolka följande notis, medan jag sover:

Arekstur á sjó. Fyrir nokkrum dögum rakst
botnvörpungurinn »Dannebrog» á franska fiskiskútu hjer úti
fyrir och braut hana svo að hún sökk þegar, en
skipsmönnum var bjargað af botnvörpuskipinu og þeir fluttir hingað
in til bæjarins. I skútinni hafði værið mikid av fiski.


Det går om man tänker efter. Dylika
notiser äro som man kan förstå dagligt bröd för
Islands tidningar. Och den här är ovanligt lätt
att tyda — just för din skull, gode läsare!


TILL ÞINGVELLIR.

— Men vi ha ju glömt tvålen! Hur mycket
behöver vi?

— Det var verkligen tur att du kom ihåg
den! Ja, så där 50 kilo?

— Kan det räcka?

Dessa mystiska ord växlades mellan Wulff
och mig just då vi voro färdiga att äta frukost
hos dir. Johansen för att omedelbart börja
ritten till Islands tre lions, som engelska
turister älska att kalla þingvellir, Geysir och
Hekla.

Om läsaren tror att vi behövde så mycket
tvål av renlighetsskäl, misstar han sig grundligt.
Visserligen ser man efter en dagslång
svettdrivande ritt i solsken och lavadamm ut som
en mulatt, men en bråkdel av en vanlig
toaletttvål är tillräcklig att avlägsna den bruna
patinan. Med 50 kilo och litet vatten skulle man
kunna sköta en badinrättning i Trosa under ett
par generationer.

Nej, tvålen var avsedd för Geysir, som på


gamla dagar börjat visa sig mer och mer
oberäknelig. Förr i världen sprutade den ofta och
med ganska regelbundna mellantider, men nu
kan det hända att man får vänta dygn, och
vår tid var begränsad. På grund av fysiska
lagar, som det skulle ta för lång tid att relatera
och som för övrigt tolkas på olika sätt,
åstadkommes eruption, om man kastar ned ett
kvantum tvål i röret. En amerikanare påstår sig
vara uppfinnaren av detta medel. Isländarna
försäkra att tvättgummorna vid laugar
utanför Reykjavik sedan länge iakttagit att den
varma källans vatten kommer i livligare rörelse
under tvättningen och att man endast tillämpat
deras kunskap på Geysir.

Alltnog — efter frukosten köpte vi vår
tvättvål och på överenskommet klockslag stod
följemannen, en ung medicine studerande, med
7 hästar utanför hotellet. Vi stuvade in vår
tvål, konserverna, Wulffs kinematografiapparat
och våra övriga grejor i de två packhästarnas
lådor, ivrigt beskådade av det sysslolösa
Reykjavik, framför allt ungdomen, stego till häst
och satte oss vederbörligen avviftade i rörelse
mot okända öden.

A propos! Isländare svära lika mycket som
svenskar, om möjligt. Jag hade icke observerat
det förrän nu. Det svors grundligt i hopen
som omgav oss. Riktigt trevliga fornnordiska
eder, sådana som jag inbillar mig att de gamla
bärsärkarna använde, när de ville liva upp sig
till extas.

»Andskotans helviti!»

Andskoti är det ondas personifikation,
för kort tid sedan avskaffad hos oss av några
s. k. frisinnade präster.

»Andskotans djöfull» är tillkommet
i och med kristendomens införande på Island,
men »Andskotans dóni!» användes säkert
redan av Sigge Fridulfsson. Dóni är vad
danskarna kalla »Svinemikkel», ett
hopkonstruerat djur, invektiv mot en osympatisk
människa.

Litet språkkunskap skadar aldrig läsaren,
om han som jag hoppas efter läsningen av den
här boken beslutar sig för att resa till Island.

Vi veko av vid Austurvöllur för att ta
avsked av konsuln. Utanför konsulatet väntade
han oss själv. Han ville bjuda på en
avskedsbägare och tillkännagav sin avsikt att följa oss
ett stycke på vägen. Denna föresyn för all
världens konsuler tog in champagne och
utstrålade välvilja för resten. Jag kan inte påpeka
detta nog mycket.

Fyra man och åtta hästar stark satte sig nu
vår kavalkad i rörelse österut och inom kort
hade vi lämnat Reykjavik bakom oss. Vägen
var efter isländska förhållanden utmärkt, så bra
att man kunde kalla den väg även efter svensk
måttstock. Man har till och med försökt med
en automobil mellan staden och Þingvellir, men
försöket uppgavs, ty vägen är inte förstklassig
som automobilväg och bilen lär som bil lämnat
åtskilligt övrigt att önska.

En av våra packhästar var tydligen
missnöjd med utflykten, ty han ville ej hålla sig på
vägen. Vid första tillfälle smet han och
travade ut i markerna, gensköts av följemannen
och återfördes in på det rättas bana. Efter
några återfall fick han ett snöre om underkäken
och kopplades vid den andra packhästens svans,
då han lugnade sig.

Vägen gick över vackert gräsklädda vidder
omväxlande med grusslätter beströdda med
stora stenblock. Vi passerade den laxrika 
Ellidaá som bildar ett litet vattenfall strax söder
om bron.

Kanske borde jag berätta att denna del av
Island, sydvästlandet, är ett av jordbävningar
ofta hemsökt område. Smärre jordstötar äro
mycket vanliga. Den sista allvarliga
jordbävningen ägde rum 1896. Läsaren kan göra sig
en föreställning om dess våldsamhet, då 1,309
boningshus och 2,383 stallbyggnader
förstördes, under det att 2,768 boningshus och 3,242
stallbyggnader skadades svårt. Flera
jordsprickor bildades, av vilka de största voro
10—15 km. långa. Fjällen ruskade på sig som
våta pudlar, sade en isländare. På flera ställen
kunde man med ögonen iakttaga jordskorpans
vågrörelse. Människorna kunde icke hålla sig
upprätt utan kastades hit och dit, jordfasta
klippblock lösrycktes.

Vår första halt gjordes vid den lilla sjön
Rauðavatn, 10 km. från staden, där en
försöksträdgård är anlagd. Man har bl. a. sått tall
och granfrö och planterat norska björkar för att
undersöka möjligheterna för skogskultur.

Jag hade bakpå konsulns sadel upptäckt ett
i vaxduk inlindat föremål av misstänkt form.
Mycket riktigt — det var en flaska portvin som
nu avsmakades under allmän tillslutning.

Över stenmarker, bevuxna med lavar,
mossa och på sina ställen ljung, fortsatte vi
efter en stunds vila till gården Geitháls,
där det återstående i flaskan tömdes och
konsuln vände.

Goða ferð!


Här delade sig vägen åt sydost och
nordost. Alltså i raskt trav mot nordost! Samma
solsken som förut, samma härliga, rena, lätta
luft! Inga sorger finnas i världen, allt leker för
oss, den ödsliga heden blir skön.

Vi rida över broarna vid 
Sólheimatjörn och Djupadalur (är det inte vackra,
gammalsentimentala namn?) förbi
Krökatjörn utmed det 484 m. höga 
Grimmansfell. Vi låta hästarna beta på en grön fläck
precis 25 km. från Reykjavik, ty nu skola vi in


på den stora Mosfellsheiði, där det inte
finns ett grässtrå, endast mossa och litet ljung.
Sedan rida vi 20 km. i sträck över heden,
varunder vi passera bron över Torfdalslækur
(lækur = bäck) och bron över bäcken vid 
Kárastaðirs gård, där hästarna åter få en
betesrast. Här vidtar ett hraun. Ännu en stunds
ritt och vägen, som från Geitháls gått nästan
snörrätt i nordostlig riktning, svänger österut
för att om ytterligare några minuter föra oss
ned i den ryktbara Almannagjá.
Mosfellsheiði hade varit vacker i sin ram av fjäll,
Skálafell (771 m.) med Esja i bakgrunden
till vänster och Hengill (806 m.) till höger,
men nu kommo vi in i en natur av så vild
skönhet, att jag måste hejda pennan några ögonblick
för att tänka efter, om jag skall våga mig på en
beskrivning. Måtte fräckhetens gud, om en
sådan finnes, bistå mig!

Från några nu slocknade vulkaner i norr,
framför allt Skjaldbreiður (1,060 m.), ha
en gång i förhistorisk tid väldiga lavamassor
banat sig väg i sydostlig riktning och stannat,
där Þingvallavatn, Islands största sjö, nu
är belägen. Dess norra och östra stränder äro
nämligen hraun. Årtionden, kanske
århundraden, kanske årtusenden gingo, plötsligt gav
grunden efter för den oerhörda tyngden och en
del av lavan, ungefär en kvadratmil, sjönk under
den övrigas nivå. På detta sätt ha de båda 
klyftorna, som i öster och väster begränsa
Þingvallahraun, Almannagjá (allmänhetens
klyfta) och Hrafnagjá (korpklyftan)
uppstått. Avståndet dem emellan är 5 km. Den
förra är 8 km. lång, den senare 5, och båda
gå i riktning från NO mot SV. Själva
Þingvellir, platsen för Alþingi, Islands Allting
sedan år 930, ligger omedelbart öster om
Almannagjá, där Öxará (Yxfloden) vid
Þingvalla kyrka faller ut i Þingvallavatn, sedan den
i ett vackert fall störtat sig utför Almannagjás
västra vägg, som är omkr. 20 m. högre än den
östra, följt klyftan ett stycke söderut, sökt sig
ut genom västra väggen och kringflutit några
holmar, som fordom troligen varit
sammanhängande (öxarárholmr). Åt öster begränsas
tingsvallen delvis av det s. k. Lögberg,
Lagberget, en smal och långsträckt klippa mellan
ett par vattenfyllda rämnor i hraunet.

Mellan Almannagjás lodräta, 30 och c:a 12
meter höga basaltväggar redo vi inemot en km.,
då östra väggen plötsligt öppnade sig för en
bro över den skummande Öxarå. Framför oss
låg Þingvellir. I söder blånade Þingvallavatns
vidsträckta yta, kyrkan lyste vit och bergen på
andra sidan sjön stodo gröna och violetta mot
söderhimlen. I öster och norr---men vår
uppmärksamhet tas i anspråk av något just nu
mycket viktigare än alla naturunder i världen,
och det är Valhöll, Valhalla, icke det 
himmelska, men nästan, och det glänser emot oss
med sina bölgebliksväggar som en löftets
stjärna. Det är hotellet och vi äro hungriga som
vargar efter vår femtiokilometersritt. En sista
spurt, åt vilken hästarna villigt låna sig, ty dem
väntar tunets friska gräs eller åtminstone gräs
i någon form, och vi äro framme.

Hotell på Þingvellir! Möjligen kan Snorri
Shirluson, som var en framsynt och praktisk
man, ha drömt sig något ditåt, men antagligen
låg begreppet gästgiveri i vår mening utanför
de gästfria isländarnas föreställningssfär.
Val-höll är visserligen intet hotell med guldsmidd
portier, hissar, barer och biljarder. Det är ett
envåningshus med matsal, kök och gästrum, där
man på sjömansvis kojar uppåt väggarna.

Ett sällskap engelsmän, dussinet fullt, män
och kvinnor huserade där nu. De voro för
tillfället ute i ängden, men de väntades hem varje
ögonblick. Inom kort hade vi fått några
laxöringar stekta, vilka försvunno som genom ett
trollslag, som det heter. Kaffet är alltid gott
på Island. Vi nedläto oss till och med till
förtäring av bakelser, eljest en föda för kvinnor,
barn och senila män.

Och nu kom det stolta Albion instormande
och fyllde matsalen med sorl. Tydligen
förmöget folk. Deras sportdräkter voro
oklanderliga och kvinnorna voro av den äkta
Burne-Jonesrasen, medan männen voro magra och

bruna som distanslöpare. Jag nästan skämdes
i min vadmalsrock och mina fiskarstövlar från
Siglufjord när jag beundrade deras homespun
och nya leggings.

Egendomligt är att observera engelsmäns
förmåga att breda ut sig, ta upp plats. Hela
världen är ett sportområde och till endast för
dem, men jag beundrar deras ogenerthet och
verkliga eller spelade flegma.

När man ridit fem mil behöver man räta ut
benen, Wulff och jag gingo upp på Lagberget
för att få en överblick över situationen innan
solen ännu gått ned, och den lilla mödan blev
till fullo belönad. På båda sidor om den
kråkrisbevuxna hraunklippan sträcka sig djupa med
klargrönt vatten delvis fyllda klyftor, mystiskt
lockande och med så stilla vattenytor att man
på grund av klarheten knappast kan urskilja var
luften slutar och vattnet tar vid. I väster
sträcker sig som en väldig svart
fästningsmurruin Almannagjás bortre vägg genomskuren av
Öxaráfallets silverband. I öster rodna
Hrafnagjás och Heiðargjás ostliga väggar med
Kálfstindar (801 m.) som bakgrund i solen.
I söder på andra sidan Þingvallavatn höjer sig
Hengill med vit rök ur svavelkällorna på sin
nordsluttning, i norr Ármannsfell (766 m.).
och Súlur (1,095 m.) och i nordost
Skjaldbreiðurs vita topp.

Men vildast verka Almannagjá och klippan
där vi stå. Det är som om den fruktansvärda
naturrevolution som åstadkommit allt detta
hade ägt rum helt nyss. Väggarna i Flosagjá
och Nikulásargjá, de båda
smaragdklyftorna, vilkas vatten nu tyckes självlysande, se
ut som om de skilt sig i går och dödstystnaden
omkring oss är som pausen under en titankamp.
Över alltsammans vilar en högtidlig, hemskt
allvarlig skönhet, som vill liksom varna den
djärve som kanske trår till något ännu skönare.
Hitintill, men icke vidare, ty den, vars ögon få
skåda Skönheten själv, han skall döden dö!

Över Flosagjá fladdrar en gul fjäril —
fiðrildi. En ensam korp sträcker sydvart.

Men nu går solen ned bakom Almannagjá.
En sval vind börjar dra från väster och i dess
sus blandar sig bruset från Öxarárfoss. På den
smala bryggan av nedrasade klippstycken gå
vi över Flosagjá och ned till hotellet, där
engelsmännen röka pipa och tala engelska, som deras
sed är. De äro alla globetrotters. Somliga ha
»gjort» Lappland pr Lapplandsexpressen. En
del har gjort Yellowstone Park. Alla ha gjort
Egypten och Indien. Men de erkänna
enstämmigt att Þingvellir är splendid, a lion!

Supé, ägg, lax och te, och tröttheten tar
ut sin rätt. Bäddarna i vårt rum äro ganska
bra, men väggarna äro tunna som papper och
varje säng är en snarkofag.

Här är klassisk mark, här är ett heligt
rum, här var Islands hjärtpunkt under nära 900
år. Här har skipats lag, kämpats, lekts och
druckits av alla de män, vilkas bedrifter gått
till eftervärlden i sagor som komma varje rätt
nordbos kinder att glöda. Du invänder att dessa
hjältar voro barbarer, våldsmän, slagskämpar.
Vad skall jag svara? Men tiden var de stora
känslornas, de vilda passionernas, farans och dådens
tid. När Egil Skallagrimsson funnit sin
drunknade älsklingssons lik, lade han det framför sig
på hästen och red till sin fars gravhög för att
öppna den åt sonen. Sagan berättar att intet
ord kom över hans läppar, medan graven
öppnades, men hans tätt åtsittande kläder brusto.
Kalla gärna denna sorg primitiv, kalla
berättelsen saga, men jag vill tro den och förstå den.

Denna lava har trampats av Njáll och
Gunnarr från Hliðarenði, två av sagornas största
gestalter. Där borta på Öxarárholmr
utkämpades envigen, det sista lagliga mellan skalderna
Gunnlaug Ormstunga och Hrafn och
holmgången gällde den sköna Helga från Borg. Alla
som druckit av Suttungsmjödet, alla av genus
irritabile vatum — komma förr eller senare i
strid om kvinnor, men nu är envig mellan
skalder bortlagt, nu skrivas nyckelromaner i stället.
Var tid har sin sed. Hit har den väldige
Skarphedinn ridit i sin fars följe, här har Snorri
Sturluson smitt ränker och resterna efter Snorri
goðis boda kan du ännu se på sluttningen vid

Almannagjá. Och Vigaglum och Bark digre,
Torsten Torskbit, Torgrim Näsa, Torgeir
Smörring, Mård Giga — alla de gamla sagofigurerna
ha nött hraunet på Þingvellir. Där under
Almannagjás östra vägg måste det riktiga
Lagberget vara, från vilket Lagsagomannen
uppläste lag, kungörelser och domstolsbeslut. Och
här strax i närheten har Lagrättan haft sin krets
av bänkar med platser för de 39 godarna plus
de nio tilläggsmännen och bisittarna — 144
vederhäftiga storbönder, av vilka många voro
vikingar och hade hämtat sig hustrur bland
Irlands konungadöttrar.

Väster om Öxará synas ännu märken efter
bodarna, menighetens bostäder under alltinget,
som varade fjorton dagar om året i slutet av
juni och början av juli. Ursprungligen hade
endast godarna bodar och voro skyldiga att
härbärgera sina tingsmän, men med tiden
tillkommo flera. Dessa bodar måste ha varit
mycket stora och många. De byggdes av sten och
torv i rektangulär form med spetsiga gavlar och
försågos för tingsdagarna med tak av vadmal
och lärft, som medfördes från hemmen. En stor
del av Islands befolkning samlades vid Alltinget.
Man red dit med kvinnor och barn och stort
följe, vilket ofta var nödvändigt, ty det kunde
hända, att någon till tinget instämd
vederdeloman lade sig i bakhåll och började strid. Snorri
Goði red en gång till tings med ett följe av
600 man.

Det hela fick karaktär av folkfest,
marknad om man så vill, och man satte en ära i att
infinna sig så praktfullt utstyrd som möjligt.
Dåtidens kvinnor voro lika nutidens i stort sett,
och man kan förstå att de begagnade tillfället
att söka överglänsa varandra.

Man inser att Alltinget var årets största
händelse, då man vet att resan dit för
östlänningarna tog 14 dagar. 14 dagar dit, 14 dagar
där och 14 dagar hem — 6 veckor.

De flesta spåren av bodar finnas väster om
Öxará, men en stor del av tingsvallen måste ha
tagits i anspråk för att härbärgera allt folket.
Inne i Almannagjá finnas också tydliga spår
efter bostäder. På senare tider måste man även
ha använt tält. Hästarna som voro legio fingo
beta på allmänningarna i närheten. De som
skötte det hela ha emellertid varit organisatörer
av första rang.

Skola vi ge oss in på företaget att låta
fantasien frammana några ögonblicksbilder från
en dag under Alltinget? Lögsögumaður
har avbrutit förhandlingarna, ty ett viktigt mål
har varit före, där Ljósvetningarna,
männen från Ljósavatns goðorð, borde ha
närvarit, men de ha ännu icke kommit, vad det kan
bero på. Gårdagens arbete tog halva natten
och även domare behöva vila. Eftermiddagen
anslås åt nöjen.

Det är liv och rörelse i gatorna mellan
bodarna, som ligga i flerdubbla rader på båda
sidor om Öxará. Från brygghusen stiger rök,
ty där lagas mat. Skratt och skrik ljuda från en
liten öppen plats framför Gissur vites boda,
där några pojkar brottas. Man skyndar dit för
att få ett frispektakel. Flickor med armarna
om varandras liv, åtföljda av unga eleganter
med trånga byxor, hattar från Gårdarike och
silverbroderade klädesrockar, åskåda kampen
och trängas med folk av sämre kvalité,
småbönder i vadmal och tiggare i trasiga
fårskinnskläder. Ty tiggarna äro nog fräcka att bygga
bodar på det yttersta i dessa dagar.

Kampen blir allt intensivare. Det är icke
längre glima — det är fullt slagsmål; och då
en av kämparna gör ett fult grepp och hans
motståndare upphäver ett gällt nödrop, gripa
de kringstående in. Gissurs folk och Gissur
själv träder ut ur sin boda, värdig och arg på
en gång, ty han har störts mitt i sin vila under
täcket av ofött lammskinn, och gör rent hus.
Han talar om tingsfrid och hopen skingras.

Tiggaren Kol lúsablesi, lusknäckaren, en
favorit på Þingvellir på grund av sin
allvetenhet, går omkring i gatorna och viskar i örat på
de unga snobbarna. Han kan tala om att i
kväll efter hästkampen ta Estrid och Tora emot
besök i bodan som ligger bredvid Brynjolf
svärdfejares boda.

Det skall alltså bli hästkamp, isländarnas
förnämsta nöje. Till strid dresserade hingstar
hetsas emot varandra och bitas, ofta med
dödlig påföljd för båda parterna. Men i kväll är
det bara två hästar som slåss. Det är ett vad
mellan en nordlänning och en sydlänning,
Skafte och Tormod. Skafte säger sig ha
Islands bästa kamphingst, en långmanad satan
med hemska framtänder, och Tormod svär vid
Hel, och han kan svära vid Kristus också, om
det kniper, att en av hans hingstar i sin
underkäk har Islands skarpaste vígtönn,
stridstand. Det är icke meningen att kampen skall
bli offentlig. Men vittnen måste vara med.

Och vidare kan Kol berätta att en
gycklare skall uppträda i Gisle ölbryggares böda
och leka med bollar och saxsvärd. Och ölet
skall strömma.

På bron över Öxará stå unga par och stirra
i vattnet. En jämn ström av folk passerar förbi
dem, folk från bodarna uppe i Almannagjâ,
skyrförsäljare med sina skinnsäckar på ryggen,
fyllbultar, som gå och irra mellan bodarna efter
att ha druckit sin egen välgång och andras, tills
vettet gått ut ur skallarna — giv akt!! Här
komma de båda svenska bärsärkarna, ett par
atleter med tjurnackar som icke voro att leka
med, då de fått något i huvudet. Du kan läsa
om dem i sagan om Snorri Goði. De hade av
äventyrslystnad följt med Vermund från Norge
till Island. Han ville begagna sig av deras
extatiska styrka, men fann snart att de blevo
besvärliga och skaffade dem annan anställning.
I den nya situationen ville de gifta sig och
fordrade högljutt kvinnor. Genom list fick man
livet ur dem. Det var icke vidare vackert, men
det var tidens sed. Ofta läser man i isländska
sagor om svenska bärsärkar. Men lika ofta
läser man om svenskar som gjort vackra
insatser i Islands utveckling under den s. k.
sagotiden, som inom parentes är lika historisk som
vår medeltid, om också sagoskrivarna förstorat
bragderna och gjort heroer av bönder. Men dessa
bönder blevo inga vanliga bönder. De lärde
sig på kort tid att döda isbjörnen som kom
med polarisen och valarna som sprutade runt
kusterna, de lockade säl, fiskade torsk och sill
och foro i viking, då det passade dem.

Men här komma de båda bärsärkarna. De
ha druckit öl och äro oregerliga. De mötande
vika undan för dem. Jag tycker mig höra deras
sångers melodi. Antagligen skulle melodiens
text icke passa i en salong just nu — kanske
icke ens då. Men tiggaren Kol lúsablesi fattar
situationen och för dem till en ölboda, där
en man, som passar för deras sinnesstämning,
visar sina konster. Han har skurit ett runt hål i
sina kläder så att magen är bar, och på 
magskinnet har han målat en bild av Tor. Han
kan röra magen så att Tor grimaserar, och
samtidigt härmar han medelst obscena
naturljud Tors åska och dunder.

I Jökelmännens boda har man andra
glädjeämnen. Där berättas sagor och där
sjunga skalder, medan hornen gå från mun till
mun. Ty alla isländare dyrkade skaldekonsten
och göra det än.

Och skalderna hedrades på den tiden. Efter
en vacker dikt kunde en drottning dra en
guldring av sitt finger och ge den åt skalden om han
också var trälfödd. Deras dikter voro icke som
våra senfödda skalders, ty på den tiden var det
svårt att dikta. Man skaldade efter orubbliga
lagar och lekte med runorna på ett sätt som nu
endast de av gudarna inspirerade skulle kunna.
Och man började tidigt. Egil Skallagrimsson
var sex år, då han kvad:

Det mälte min moder
Att mig skulle köpas
Skepp och sköna åror
att fara kring med vikingar,
Stånda upp i stammen,
styra kära knarren (skeppet),
hålla så till hamnen,
hugga en och annan.

Det var gry i den sexåringen.

Men man sjunger icke endast. En man
från Mosfellingarnas boda spelar flöjt och en

annan från Allshärjarboden spelar på giga
dystra keltiska melodier som vinna anklang och
passa under Almannagjás mörka väggar. Han
har varit i viking med Vidörn Vimundsson och
förlorat sitt ena öga i ett envig i Skottland.

Men i hörnen viskas det.

— Undras hur Arnkel skall reda sig, när
hans sak kommer före! Det blir åtminstone
dubbel mansbot, och så mycket vadmal kan han
inte skaffa — men Torolf begär holmgång —
det vore bättre.

— Ja, men Arnkel har ju två fingrar
bortfrusna på höger hand, och han har ju kvinnor
i gården som kan väva — om han nu inte har
så mycket får — och för resten har inte Torolf
kommit hit än, om han ens kommer. Han hade
en sak att göra upp med Sigmund. Han hade
satt upp nidstång mot hans tun och ristat
skamrunor på en hajskalle — jag såg den — och
Torolf släpper inte Sigmund förrän han fått
bloden ur honom.

— Ja, men Sigmund har låtit döpa sig —
och då lär ju inga nidstänger hjälpa — — — 

— Ah — ristas runorna riktigt, hjälpa de
nog!

— Tyst! Nu vill Odd sjunga!

Och Odd sjunger. Han är Islands mest
hedrade skald. Det var honom Hjaltesönerna
en gång följde till tinget i så rik utrustning att
folket trodde sig se Åsarna komma.


Men nu växer ett sorl i bodgatorna. Det
närmar sig och alla gå ut. Det är
Ljósvetningarna som komma till tinget. Främst rider
goden klädd i en kappa av mårdskinn, stövlar,
kjortel och byxor av fint kläde. Efter honom
komma hans tingsmän i sina bästa dräkter. En
kvinnojägare med blont hår och sjöblå ögon är
iförd en vit skjorta och har ett guldband om
sin mössa. Hans svärdsfäste är inlagt med guld
och betslet är av purt silver. Tofsar av silke
dingla från hans sadel och hästens pannguld
blänker i kvällsolen. Efter tingsmännen rida
kvinnorna och tjänarna med sina packhästar i
en lång rad. Det blir trängsel och stockning
mellan bodarna. Fränder och vänner välkomna
och önska tingslycka medan tjänarna skynda
att göra i ordning bodan och brygghuset. Kol
lúsablesi och andra tiggare hjälpa till för att
förvärva sig tjänarnas ynnest, ty de veta att
tjänstvilligheten skall belönas med en och
annan fet bit framdeles.

Men nu är Kol hungrig och går till
närmaste kök för att få mat. Han viker
vadmalen åt sidan i Åsgrim Ellagrimssöns
brygghusdörr och får i samma ögonblick en slev
kokhet gröt i ansiktet. Där är han alltså icke
välkommen. Han torkar under förbannelser
gröten ur ögonen och går till Östfjordingarnas
bodar, där han vet att han är fruktad för sina
hemliga konster, och där får han sitta ned vid
dörren, får torrfisk och skyr och börjar
berätta. Han vet allt som händer och litet mera.
Han kan stämma blod och stoppa jordelden och
göra galdrastafir, trolltecken, vilkas onda
kraft kan vara besvärlig nog att avvända.

Kol är en farlig man.

Nu stiger röken från alla brygghus och
stekoset drar genom bodgatorna. Man äter i
de flesta bodarna. Men Skafte och Tormod rida
med sina stridshingstar och en liten skara folk
över Öxarárbron upp i gjá'n för att pröva
hästarnas ilska. De ha kommit överens om att
den, vars häst får första bettet, har förlorat.
De spara djuren till den stora hästkampen.

Över Almannagjá flammar himlen röd och
skuggor lägga sig över tingsvallen. Sorlet från
bodarna drunknar i Öxarás brus. —--

Vad skall jag berätta mera? Om
fingerkrokstävlingar, gymnastiska lekar, gycklares
uppträdande, gästabud? Eller om stora
händelser, blodiga slagsmål eller dränkning av någon
otrogen hustru i Drekkingarhylur? Ty
det hände mycket på Þingvellir. Där
uppgjordes de flesta mellanhavanden och att
uppgörelserna voro allvarsamma, inser man då man vet
att isländarna hyllade en levnadskonst som tar
sig ett klart uttryck i Egils dikt, där han är
tacksam mot Odin, som åt honom

den godagåvan förlänat



att osäker väntill ovän göra.


Följande dag voro Wulff och jag tidigt i
kläderna och studerade på egen hand de
otydliga lämningarna efter bodarna, klättrade upp
till Öxarárfoss, kinematograferade utsikten runt
Lagberget och kommo in i Valhölls matsal
lagom till engelsmännens och vår egen frukost,
där teet rann i strömmar och nykokt lax rykte.
Supen på fisken saknades, men vi voro ju icke
vidskepliga.

Bakom hotellet voro alla hästarna infösta i
en inhägnad. Nu skulle de sadlas och fördelas.
Det blev en livfull scen. Följemännen svuro på
isländska och rådbråkade engelska, packlådor
fästes, det klatschades med nyköpta svipor,
skrattades, sjöngs, röktes och smågrälades. De
nymorgnade Burne-Joneskvinnorna gäspade i
morgonluften och läto sig betjänas, leggings
spändes hårdare, puttees lindades bättre.
Försiktigtvis räddade vi ur förvirringen av sadlar
och kistor våra egna och väntade tills
engelsmännens karavan försvunnit ur sikte. Vi skulle
i alla händelser sammanträffa med den, ty vi
hade samma mål, Geysir.




TILL GEYSIR.

Vägen över Þingvallahraun går längs med
sjön genom björksnår och gröna gräsfläckar
och är utmärkt. Den är jämn ända tills en brant
stigning för oss upp på den naturliga klippbro
som förbättrad av människohand leder över
Hrafnagjá, vilken i motsats till Almannagjá är
halvfylld med nedrasade stenblock. Nu vidtager
Gjábakkahrauns platå, ävenledes beväxt
med björk och gräsplättar, fast hästskorna oftast
smälla mot lavan. I norr reser sig
Hrafnabjörg (765 m.) och framför oss ha vi
Kálfstindars långa rygg, över vars sydända vägen
leder. Terrängen blir allt vildare. Här vidtager
apalhraun (blocklava). Fantastiskt formade
lavablock omgiva oss medan hästarna föra oss
över höjden. Med ett förändras sceneriet och
vi komma ut på Laugarvatnsvellir, en
vacker grön grässlätt, där vi ta vår första rast
och låta djuren beta, medan vi sträcka ut oss i
den friska grönskan. Strax invid vårt rastställe
ligger på stranden av en liten sjö en rjett,


plats for sortering av fåren, uppbyggd av
lavablock. Vi ta den i betraktande och fortsätta,
komma in på en med stora stenar översållad
grusmark, genomskuren av en bäck, som vi
vada över på tre ställen utan att få vatten i
stövlarna. Efter att ha ridit över en hedmark
med mossa och ljung i jämn vacker matta
komma vi ut i en mosse, den lilla
Rauðamyri, där vi vada över en bäck igen. Nu
passera vi tätt under det med Kálfstindar
sammanhängande Laugarvatnsfjall och komma
in i ett vackert björkbuskage, där vi vada över
två bäckar med branta stränder. Vi äro inne i
Laugarvatnsskogen, som den kallas. Ännu
några minuter och vi rida in på gården 
Laugarvatns tun.

Efter två mils ritt under brännande sol och
med lungorna fulla av lavadamm voro vi
törstiga, men det fanns intet vatten och gården
såg ogästvänlig ut. Jag såg ingen människa
där — man höll på med höslåttern — men efter
många om och men lyckades vår följeman av
någon i det inre av huskomplexet förborgad
käring skaffa mig ett glas vassla som fick slinka
ned, fast det såg oaptitligt ut. Wulff vägrade
i vändningen och jag undrar inte på det.

Nedanför gården sträckte sig tunet ända
till sjöstranden, där två varma källor ångade,
och där syntes folk. Det var engelsmännen.
Och nu såg jag utanför tunet deras betande
hästar och deras kvinnor.

Laugarvatn är en liten sjö, endast ett par
kvadratkilometer stor, men den är berömd för
sin skönhet och för de varma källorna. Till
vår följemans ledsnad plockade Wulff fram sina
kinematografgrejor — de voro besvärliga att
packa upp — och vi tågade ned till sjön, där
engelsmännen höllo på att koka konserver i
källorna, som voro över 90° C. varma och
mycket livaktiga. Med regelbundna mellantider
bubblade vattnet upp nästan meterhögt och
pustade svavelvätedoftande rökmoln.
Engelsmännen lekte »ladies of the mist» i röken och
intogo teatraliska ställningar efter den berömda
tavlan.

Men panoramat över sjön var mycket
vackrare än det sentimentala engelska
konstverket. Som en spegel låg vattnet. På andra
sidan steg röken från en varm källa rakt i
luften med Efstadalsfjalls grönskande fot
som bakgrund. Tre svanar simmade långsamt
ut från stranden, och några korpar kretsade
över dem. Solen brände. Icke ett moln störde
luftens klara blå.

— Ska vi bada?

Sagt och gjort. I en handvändning hade
vi kastat av oss lumpen och gingo ut i sjön.
Bottnen var hraun, ett golv, långgrunt och halt
av slam och vattnet var ljumt, antagligen på
grund av de varma källornas närhet. En av
engelsmännen kunde inte motstå utan följde
vårt föredöme. Då han kommer att spela en
roll i det följande, är det så gott att presentera
honom genast — mr Lawson, esq., kusin till
lord Curzon, vicekungen av Indien. D. v. s.
— det sista fingo vi reda på senare. Så böra
människor föreställa sig för varandra, utan en
tråd på kroppen! Mr Lawson, en av de
originellaste typer jag mött på min väg genom
livet, var en liten mager, flintskallig herre av
min ålder, mörkbrun på hjässan, ty han
färdades alltjämt med huvudet obetäckt, och hårig
som en orangutang på bröst och rygg. Hans
drag voro så exklusivt anglosaxiska, att hela
Old England tycktes mig koncentrerad i dem.
I munnen syntes endast en tand, en bred och
lång framtand. Naturligtvis var han slätrakad,
ty engelsmän med polisonger existera numera
endast i antediluvianska skämttidningar och
deras kläder äro icke längre rutiga.

Efter badet hjälpte vi honom att fotografera
källorna. Han ägde en splitter ny, dyrbar
Kodak och sprang omkring och knäppte av utan
att ha aning om inställning eller bländare.
Wulff hjälpte honom med grovarbetet och jag
förevigade dem båda omvärvda av svavelrök.
Sedan vi därpå kinematograferat ängden,
återvände vi till gården, packade — till
följemannens ledsnad — in apparaten och satte oss i
våra sadlar. Just då vi skulle rida, störtade mr
Lawson fram, hans ansikte sken av välvilja, den
enda tanden dominerade, och han stoppade en
av mina rockfickor full med cakes. Jag
protesterade hövligt som icke specialist på cakes,
men han sken bara och stoppade lugnt på,
nickade vänskapsfullt och försäkrade att hans
cakes voro förstklassiga.

Jag har sagt hans namn något i förväg. Vi
hade ännu icke presenterat oss. De engelska
globetrotters trodde, som vi senare fingo veta,
att vi voro ett par fotografer som irrade
omkring för någon filmsfirmas räkning och väl
kunde behöva något tillskott i vår antagligen
magra kost. Wulff var fackmannen och jag
medhjälparen.

Vi redo norrut genom björksnår med 
Laugardalurs vida mosse på höger hand,
vadade över bäckar, passerade Hjaimstaðirs
och Snorrastaðirs gårdar, Miðdalurs
kyrka, Miðdalskots gård, kommo så in
i Hólaskogur och Efstadalsskógur,
backe upp och backe ner, genom av småbäckar
genomskurna brantväggiga klyftor, allt på
Efstadalsfjalls sluttning mot söder. Wulff
kinematograferade ett par gånger. Jag såg att
följemannen gärna önskat att apparaten kommit
i olag. Men det var för vackert med de nakna,
svarta lavafjällen, som ännu icke förevisats på
någon film, jungfruliga från Pathé frères 
synpunkt och alltså en ackvisition. En gång sprang
vår packhäst ifrån oss, fortsatte på egen hand,
och den stackars följemannen måste rida ett par
kilometer för att infånga honom, vilket icke var
lätt i den kuperade terrängen. Vi vandrade
över Hagalækur, där min häst halkade och
jag fick stövlarna fulla av vatten, och kommo
fram till bron över Brúará, där vi rastade
och togo den vackra forsen i betraktande. Förr
gick vägen över en farlig spång över själva
fallet, hästarna måste, när vattnet stod högt,
vada genom forsen med fara att förlora fotfästet
på de bristfälliga plankorna. Nu är träbron
byggd strax nedanför fallet.

På andra sidan Brúará går vägen genom
Brekkuskógur över Vallá, där jag
tappade en av mina pipor som jag stoppat i
stövelskaftet och glömde då jag drog upp fötterna
för att undvika vattnet. Men jag var välförsedd
med rökdon. Om någon senare forskare vill
söka pipan, blir antagligen hans arbete lönlöst.
Den har genom Brúará gått till havs och var för
övrigt inte vidare dyrbar.

Över Miðhusaskógur rida vi. Då en
isländare säger skógur, menar han inte en
skog sådan som våra. Han menar oftast
dvärgbjörk och vide. Man färdas alltså icke under
susande trädkronor, utan man har skogen under
sig och ser milsvitt över dess utmed jorden
krypande toppar. Förbi Uthliðs lilla kyrka bär
det, vi stanna inte utan rida på, ty vi ha dröjt
för länge vid Laugarvatn och måste hinna fram
till Haukadalur innan mörkret.

Nu går stigen in på en mosse som gungar
under hästarna. Vattnet skvätter mellan
tuvorna. Småbäckar komma ned från
Bjarnarfell som brant höjer sig till 727 m. till vänster
om oss. Då vi vada över dem sjunka hästarna
ibland ned till buken och mina stövlar bli åter
våta inombords.

Det skymmer redan och kvällvinden drar
kyligt över mossen. Bjarnarfell står mörkt och
hemskt emot luften, fårat av svarta klyftor.
Stigen går mot norr, svänger österut, så söderut
på gungande, skvalpande, stänkande grund.
Hästarna frusta och frysa. Vi söka en stund
innan vi finna rätta vadstället över Laugaá,
men plötsligt ropar följemannen, jag ser en vit
kaskad om hans häst, som längtande efter vila
och gräs störtar sig i ån vid Laugs gård. Våra
kampar följa, stigen höjer sig, och framför oss
ha vi hotellet vid Geysir. Vi ha ridit fem mil
igen, äro litet trötta och längta efter mat.

Gistihúset vid Geysir är intet Savoy eller
Cecil. Det är ett litet trähus med fem rum i,
men efter isländska förhållanden prydligt.

Vi äro de enda gästerna. Vi få bröd, mjölk
och kaffe och ett par konservburkar kokade, fira
en enkel fest vid skenet av ett ensligt ljus, röka
och må som gudar. Vi gå ut på trappan och se
ut över trakten, som ligger i nattdunkel. Plötsligt
väser något, som flåsningen av en val. Ett
ljust moln stiger ur marken ett par stenkast
från oss och följemannen säger: — Det är lilla
Geysir, Óþerrishóla — hålet som aldrig
blir torrt.

Men det är ingenting att göra åt. Vi få
i stället veta, att vi icke bo i det egentliga
hotellet — det är den andra lilla byggnaden några
steg längre upp i backen. Det vi usurperat är
kungshuset, byggt enkom för danska kungens
besök här för några år sedan och med
bekvämare sängar än där uppe. Tant mieux!

Om tio minuter sova vi som fysiljerade.

Egendomligt nog omtalas Geysir icke i
sagolitteraturen. Men den sysselsatte sig ju
uteslutande med historia. Man skulle eljest
vilja tänka sig de varma källorna vid
Haukadalur som skådeplatsen för underbara och
dramatiska händelser. Men vem vet om icke gamla
irländska eremiter före norrmännen här firat
mysterier öga mot öga med de påtagligaste
av jordandarna, de som på regelbundna tider
förkunnade sitt närmande genom underjordiskt
åskdunder och sprutade kokhett vatten och
insvepte sig i vita svaveldoftande moln.

Skulle jag själv på äldre dagar vilja rycka
mig lös från den evangeliskt-luterska kyrkan
och göra en ny religion med mera effektiv
mystik, skulle jag låta mina alumner erövra högsta
graden här vid Geysir. Detta tänker jag
naturligtvis i samma ögonblick som jag slocknar och
själen ger sig ut på strövtåg i andra
dimensioner än våra tre utnötta jordiska. Kanske i
de negativa dimensionernas svindlande rum, de
vidder som den ut- och invända sfären öppnar
för en sökande ande — större än Abels — för
att icke tala om Poincarés — jag slocknar på
allvar — godnatt!---

— Hej! Opp med dej och tänk på att vi
äro vid Geysir och ha 50 kilo byktvål med oss!

Wulff uppenbarade sig i dörren till mitt
rum i atletiskt naken skönhet. Jag var redan
vaken.

— Vad ska vi ha till frukost? Ska vi
koka oxtunga från Argentina i Blesi, eller
ska vi sänka ner en tysk korv med ett snöre
till jordens medelpunkt genom Geysir?

Solen, som följt oss så vänligt hela vår
resa, kastar strålknippen in genom Wulffs
fönster. Utanför ryker det ur jorden. En sakta
vind drar från söder. Det är varmt som
hemma, varmare än i Grisslehamn. Undrar
hur de må hemma just nu! Men makterna äro
nog hyggliga.

Jag drar på min tunnaste kostym och går
ut på trappan. Där utanför finns folk. Några
skolpojkar från Reykjavik ha nyss kommit hit.
De äro sportsmän, ha inte ridit utan gått, som
ungdom anstår. De bli förtjusta då de höra
att vi ha tvål med och att Geysir således skall
spruta.

På Geysirområdet (ungefär 1/8
kvadratkilometer) finnas omkring hundra varma källor,
men blott tre av dem, Stora Geysir,
Óþerrishóla och en till som ej har något namn, spruta.
Men i de flesta av dem kokar vattnet eller har
åtminstone en temperatur av 80°—90° C. Ur
alla stiga mer eller mindre tjocka rökmoln.
Det frustar och fräser, bubblar och piper i
jorden. Marken består av rödgul, kiselblandad
sand och runt varje källöppning har vattnet
bildat avlagringar av olika slag och färg.
Omkring Stora Geysir är det kiselsinter av samma
utseende som ostronskal. En del mindre källor
ha avsatt slam av olika färger, gult, orange,
rött, grått, vitt och svart.

Pärlan bland alla källorna är Blesi, en
stor dubbelbassäng med lugnt klart blågrönt
vatten, nästan som i Capris blå grotta. Genom
en stor öppning i den ena bassängens sida ser
män in i ett mörkt mystiskt valv, som suger
och lockar fantasien. Man vill tänka sig det
som ingången till hemlighetsfulla, väldiga
grottor befolkade av vattennymfer. Men i så fall
nymfer som tåla 92° C. Kanske passar Blesi
bättre för härdade bykkäringar.

De övriga mera betydande källorna heta
Stjarna Fata, Konungshver,
Ástarauga, Strokkur, som nu är lugn efter att
för några år sedan ha sprutat nästan så högt
och livligt som Geysir, Þykkuhverir,
Gunnhildarhver och Sísjóðandi.

Innan vi beredde oss att kasta vår
byktvål i gapet på Stora Geysir kokade vi ett par
konservburkar i en liten livligt porlande källa
några steg från Blesi och åto frukost i
kungshuset. Därpå transporterade vi med de
tjänstvilliga och intresserade skolynglingarnas hjälp
vårt tvålförråd till brädden av Geysir, vars
yta låg blank med ett tunt rökmoln över.
Bassängen är cirkelrund, omkring 20 m. i diameter
och en meter djup. Pipen i dess mitt har tre
meters diameter och är vid pass 20 meter djup.

Vår följeman försäkrade oss att det alltid
tog 1 1/2 à 2 timmar, innan Geysir reagerade
efter en matning med tvål. Vi antogo att den
skulle nöja sig med något mindre än hela vårt
förråd och sparade några kilo åt de båda andra
källorna, åt vilka vi ägnade vår
uppmärksamhet, medan vi väntade på eruptionen som skulle
föregås av underjordiskt dunder i så god tid
att vi bekvämt skulle kunna förflytta oss dit
från vilken plats som helst på källområdet.
Vi tågade alltså med kinematografigrejorna till
Oþerrishóla, som i vanliga fall efter några
minuter visar sin tacksamhet för några tvålbitar.

Men vi hade knappt fått upp apparatens
stativ, förrän ett mäktigt dunder skakade
marken under våra fötter. Vi grepo kamera och
stativ, spurtade tillbaka och kommo alldeles
lagom fram för att se Geysirs yta börja darra
och bubbla, medan allt tätare rökmoln stego
i luften. Plötsligt höjde sig vattnet över pipen
i väldiga ångande blåsor till en höjd av ett par
meter, tycktes det, det sjöd och fräste, medan
röken blev allt tjockare — och under buller
och vin skedde eruptionen. En vattenpelare
eller kanske rättare ett system av vattenpelare
steg omkring 50 m. i luften, vattnet i bassängen
svämmade över bräddarna, pelaren sjönk
tillbaka under brak och dån, rökmolnen
skingrades och bassängen låg tom för att om några
minuter ligga fylld igen.

Wulff hade fått en utmärkt filmsrulle och
Geysir var för första gången kinematograferad.
Nu låg den smått rykande som förut,
omedveten om den världshistoriska händelsen. Vi
väntade en stund på utbrottet n:r 2, men de
underjordiska hade gjort sitt för den gången.

Nu gällde det att liva Óþerrishóla på
samma sätt och kameran ställdes upp där. Då allt
var i ordning och jag kastat ned ett par kilo
tvål i dess runda mynning, som har mycket
blygsamma dimensioner, ung. 1/4 m., sågo vi
engelsmännens karavan närma sig så hastigt
terrängen medgav. Efter få minuter voro de
framme hos oss. De hade tvärs över mossen
sett Geysirs utbrott och hade alltså icke
kommit alldeles för sent. Vi hade lovat dem att
vänta till ett bestämt klockslag men icke längre.
Naturligtvis var det fruntimmernas fel att de ej
kommit i väg förr.

Men nu skulle de njuta så mycket mer av
Óþerrishóla, som enligt all litteratur om
platsen var den tacksammaste källan. De placerade
sig i en halvcirkel med sina kameror och
väntade med lystna blickar.

Men denna gång skulle källan visa sig
nyckfull. Två timmar lät den vänta på sig.
Wulff och jag som frukostèrat kunde avvakta
eruptionen i lugn, men de stackars britterna
ledo hungerns kval där de stodo med
kamerorna och sina själar på helspänn. Timmarna
blevo långa, ögonen trängde mer och mer ur
sina hålor ju längre tiden framskred, och jag,
som stod så gott som över källan för att ange
eventuella rubbningar i dess lynne, måste allt
oftare rapportera mina iakttagelser.

Men äntligen belönades tålamodet. Vattnet
började bubbla och pang — en vattenstråle
slungades upp sex à sju m. högt och fortsatte
att spruta ett par minuter. Kamerorna knäppte
oavbrutet och Wulff vevade på med utmärkt
resultat.

Óþerrishóla var en gemytlig källa. Efter en
kvarts timme började den spruta lika intensivt,
vilade sig och arbetade igen. Så höll den på så
länge vi hade tillfälle att iaktta den.

De engelska damerna voro emellertid 
alldeles slut efter rittens ansträngningar. Deras
mål hade liksom vårt varit Hekla, men de måste
avstå från det senare och deras män Voro
tvungna att återvända med dem. Icke så mr
Lawson, som var en fri medborgare. Han bad
att få sluta sig till oss med sin följeman och
sina hästar och dela ljuvt och lett med oss
under återstoden av resan. Han såg så
gemytlig, hygglig och originell ut att vi icke kunde
neka, fast vi nogsamt insågo faran att få en ny
okänd kamrat i vårt sällskap. Men i värsta fall
kunde vi ju separera om konflikter skulle
uppstå.

Mr Lawsons följeman, den 65-årige
Johannes, hade icke varit på Hekla sedan sin
ungdom, men hans 50-åriga erfarenhet som
fylgdarmaður vägde tungt emot ungdomen hos
vår kandidat som aldrig varit där. De finge
alltså slå ihop sina kloka huvuden till
gemensam fördel.

Nu passar jag på att kritisera medan
engelsmännen göra toalett efter ritten och äta. Jag
beklagar damerna som voro med. Emellan
hotellet och Stora Geysir ligger en mycket viktig
liten byggnad — varför just där i stråkvägen?
Den saknade dörr och ingången vetter utåt hela
Geysirområdet. Detta är ett bevis på den
isländska likgiltigheten och oföretagsamheten,
slarvet gentemot de främlingar som de så
gärna vilja ha besök av, men vilkas komfort
och trevnad de i så hög grad nonchalera. Tänk
vad en tysk t. ex. skulle göra av hotellet där!
Det skulle kanske bli banalt, men praktiskt och
gemytligt och utan nämnda osmaklighet —
d. v. s. med byggnaden, men utan dess
nackdelar. Många gånger har jag retat mig över
den isländska slappheten. Men vi vilja hoppas
att det växande intresset för sport,
scoutrörelsen, som alltmer griper omkring sig, och de
allt talrikare främlingarnas krav på europeisk
komfort medför en ändring till det bättre.

Ytterligare en källa livades med
återstoden av vår tvål. Följemännen glömde omtala
denna källas egenhet att spruta ut vattnet snett,
och några damer undgingo med knapp nöd att
bli skållade då utbrottet inträffade helt
oförmodat.

Återstoden av dagen ägnades åt studiet
av de olika källorna. Vid några fann Wulff algei
som levde i ännu högre temperatur än i källan
vid Barð. På södra delen av Geysirområdet
ligga källorna tätt och äro omgivna av de
ovannämnda olikfärgade avlagringarna. På smala
bryggor av kiselsinter, som se helt riskabla ut
att beträda, går man mellan de gurglande,
pipande hålen och vänjer sig så småningom vid
sceneriet.

Människan blir lätt bortskämd.

Så småningom blir det kväll. Vi koka vår
mat i källorna, ligga i sanden och röka och se
ut över det likaledes rökande landskapet, tills
kvälluften tvingar oss in under bolstrarna, som
jag aldrig kan vänja mig vid. Men först har
jag gjort stor snusnäsdukstvätt i världens
vackraste källa, Blesi.

Jo — det är så sant — just i solnedgången
kinematograferade Wulff oss andra, vår och
engelsmännens karavan sprängande fram på
ridstigen nedanför källorna, jag i spetsen och
efter mig kvinnorna — naturligtvis som vanligt
— med fladdrande slöjor, trolska och tjusande
och följda av de stackars männen som få
försaka Hekla emedan de gift sig med så
bräckliga käril.

Men tystnaden lägger sig icke över
ängden på samma gång som mörkret. Källorna
sucka och väsa och ett svagt buller rullar ibland
fram under kungshusets grundvalar, då Geysir
häver sig i sömnen och kommer vattnet att
forsa över bräddarna. Länge ligger jag och
lyssnar till jordandarnas arbete innan sömnen
kommer.


TILL GULLFOSS OCH SKIPHOLT.

— Upp och koka mat! Den lilla källan vi
utvalt till kokspis är som tillkommen för
ändamålet. Den är lagom för en stor konservburk
och anrättningen är färdig på några få minuter.
Vi ångra att vi icke tagit med litet whisky, så
vi kunde druckit toddy i går kväll. Vi ha bara
en liten plunta konjak med några droppar på
bottnen och dem vilja vi spara för en skål på
Heklas topp.

Mr Lawson är icke färdig att rida, då vi
sadlat och packat. Vi vilja från början markera
vårt oberoende och ge oss i väg. Vi kunna ju
träffas vid Gullfoss, som är vårt närmaste
mål, där vi ämna stanna ett par timmar.

Farväl, stolta Albion!

Österut, alltså över mossig hedmark till
Almenningsá, som vi vada över utan
besvär. över hård fjällmark till bron över
Tungufljóts grå jökelvatten och så ut på en mosse,
genomskuren av bäckar med gyttjiga och
gungande stränder. Vi redo i en rad på den 


otydliga stigen som plötsligen försvann mellan
tuvorna. Följemannen visste icke var han var, och
vi ännu mindre. Packhästen — vi hade skickat
hem den andra med engelsmännens guide —
begav sig ut på egen stråt och löshästarna
följde hans exempel. Inom kort voro vi spridda
och i ganska obehagliga situationer var på sitt
håll, ty mossen blev allt sankare och hästarna
gjorde i mitt tycke farliga balansövningar på
de ostadiga tuvorna. Men jag hade fått lära
mig att icke hoppa av i dylika situationer —
hästen reder ut saken åt sig själv och ryttaren
bäst. Små bergkullar beströdda med stenblock
höjde sig här och där ur mossen och
följemannen red upp på en sådan för att få en överblick.
Jag hade just kommit ur ett moras, där min
häst flera gånger varit nere till buken, och
kommit på torrare mark, då jag helt oförmodat
befann mig liggande på rygg i mossen med ena
foten kvar i stigbygeln. Hästen hade stigit i
ett lömskt hål och slungat mig över huvudet.
Lyckligtvis stannade han orörlig, och jag
krånglade mig i sadeln igen. Uppe på kullen hade
följemannen kommit på en ny stig, och där
väntade vi tills han infångat hästarna, ett icke lätt
arbete i mossen. Nu kommo vi in på fjällmark,
vadade över ett par strida småbäckar och voro
snart framme vid Hvítás imponerande cañon
med dess inemot 100 m. höga basaltväggar.
Efter en kilometers ritt norrut längs avgrunden
låg Gullfoss framför oss.

Läsaren kan icke begära att jag skall
beskriva dundret och bruset illusoriskt.

Men Gullfoss är ett av världens vackraste
vattenfall. Mellan höga basaltklippor störtar
det i två avsatser ned i en omkr. 50 m. djup
klyfta. Dess bredd är omkr. 250 m. Skummet
står som en rök i svindlande höjd och i
solskenet stå tre regnbågar — eller rättare
regncirklar innanför varandra framför fallet. Vi se
hela de sjufärgade strålkretsarna obrutna.
Wulff och jag vråla till varandra något som
ingendera uppfattar — antagligen gäller det
fallets skönhet.

Man säger att Gullfoss är vackrare än
Niagara, som jag icke sett. Men Europa har intet
vackrare fall. Och hellre än jag beskriver ett
vattenfall tecknar jag det, om jag också skulle
sitta inne med ett helt lexikon av superlativen
Tysken Küchler, som varit där, säger sig ha
stått stum, hans landsman Herrmann var
överväldigad, men jag vet ju ej hur många meter
eller ton som behövas för att överväldiga en
tysk. Jag blev för min del glad — den första
känslan var uteslutande glädje över tillvaron.

Yppigare gräs än i närheten av fallet har
jag icke sett på Island, och hästarna, som
tydligen icke ägnade en tanke åt fallet, njöto
energiskt av den ovanligt rikliga födan. Vi 
kinematograferade, antagligen en av de ståtligaste
films som någonsin tagits.

Och nu kom mr Lawson esq. för att göra
Gullfoss. Hans följeman var vid dåligt lynne,
ty mr Lawson gav honom blankt fan. Det
kunde hända att mr Lawson plötsligt vek av
stigen och red ut i terrängen för att undersöka
något som tilldragit sig hans uppmärksamhet.
Det kunde hända att han försvann och måste
uppsökas av följemannen. Mr Lawson hade
tydligen klart för sig, att följemannen skulle
följa honom och icke tvärtom. Ty mr Lawson
hade betalat en summa ett för allt till Cooks
resebyrå i London, drickspengar, matpengar,
biljetter, hästar, allt, och för den summan skulle
Cooks arrangera, så att mr Lawson fick se
Thingvalla, Geysir och Hekla utan att behöva
ägna en tanke åt något så underklassigt som
pengar så länge resan varade. Och Cooks agent
i Reykjavik var ansvarig för hans liv under
tiden, men detta ansvar föll naturligtvis tyngst
på gubben Johannes, som ej vågade lämna sin
man ur sikte ett ögonblick.

— Jeg troer han ikke er riktig! anförtrodde
mig Johannes. Och såna här engelsmän är
det intet nöje att valla omkring. Cooks agent
betalar mig några usla kronor om dagen och
jag får själv hålla mig med mat. Engelsmännen
betala mina drickspengar i London och av dem
får jag inte se ett öre. Men det gjorde 
detsamma, om den här inte vore så galen. Han
vänder om ibland och rider halvmiltals för att
se på något han glömt och så går den dyrbara
tiden förlorad, fast vi måste skynda på till nästa
nattkvarter före mörkret. Men han har ju inte
med mig att göra. Han har bara att göra med
någon herre hos Cook i London, som fan tar,
om inte den här får valuta för sina pengar.
Andskotans helviti!

Mr Lawson var som ett torrt skinn. Innan
vi visste ordet av hade han hunnit klättra
uppför basaltväggen och försvann i skumröken för
att efter en lång stund till Johannes'
förskräckelse dyka upp på en klippa som sträcker
sig ut i fallet, och där hoppade han omkring
som en loppa med sina magra rasben. Det såg
verkligen farligt ut. Men om en halvtimme
var han åter hos oss och log hjärtegott och
bjöd på cakes.

— Han er Avholdsmand ogsaa, sade
Johannes bittert.

Efter ett par timmars uppehåll fortsatte vi,
nu 5 man och 10 hästar starka, söderut utmed
den skummande Hvítá. Stigen ledde stundom
på cañonväggens krön alldeles utmed branten.
Älven är här ganska smal och de hopträngda
vattenmassorna sjuda och välva sig som en
remsa av havet i storm. Tre bäckar vada vi
över. De störta sig utför
Gýgjarhólsfjalls kala branter, längs vilka vi rida. Så
komma vi ut på en utmärkt väg, där en
efterlängtad galopp omedelbart vidtar, och snart
rasta vi vid den nya bron över Hvítá. Där
badar den oförvägne Wulff och den minst lika
djärve mr Lawson i åns iskalla grå jökelvatten,
medan jag föredrar att promenera barfota på
slambäddarna vid stranden. Johannes, som
ligger högt däruppe på strandvallen och äter
kråkbär, tror med all säkerhet att vi äro
rubbade, åtminstone Wulff och Lawson.

Här vid bron skulle jag ha velat
fotografera. Men vi ha bara en plåt kvar i vår lilla
kamera och tiden medger icke att jag tar fram
skissboken. Men jag försöker fixera platsens
vilda romantik i min hjärna, medan vi rida över
bron.

Det bär av uppför gröna branter, över
grusmarker, förbi Haukholls gård, tätt
utmed Hvítá, alltjämt mot söder. Vi vada över
en bäck, där den gula sandstranden är så brant
att jag måste hålla hästen om halsen när det
bär uppåt. Nu kunna vi spurta igen och i
karriär komma vi fram till Skipholt, där vi
ämna begära natthärbärge.

Här ser förmöget ut. Tunet är det mest
välskötta jag sett på Island, slätt som ett golv
och saftigt grönt. En liten bäck flyter förbi och
en kvarn snarkar fridfullt och idylliskt.
Boningshuset är nybyggt och av en viss lantlig
förnämitet.

I sydväst stiga mäktiga moln ur jorden och
mr Lawson vill genast rida åt det hållet, innan
vi hunnit tillgodose kroppens behov. Men han
lugnar sig något, då han får höra att det
fågelvägen är över två mil till de varma källorna
vid Reykjanes och Laugarás, ty det är
dem vi se, och att vägen är full av hinder,
färjor, vad och mossar och skulle ta en hel dag
i anspråk. Men rakt i söder på en kilometers
avstånd ligger i en mosse en liten källa, där
Skipholtsborna byka sin tvätt. Den utse vi till
mål för en expedition efter kvällsvarden.
Medan vi ordna med sadlar och packkistor, träder
en gammal man ut på trappan. Han är så
förvillande lik en gammal häradsdomare från min
ungdoms Småland att jag tycker mig se en
gengångare. Han är duktigt fet och duktigt
smutsig, tuggar norsk palttobak, skraa, och
spottar gemytligt den bruna såsen i
trollcirklar omkring sig. Varifrån vi äro? Sverige
och England. Jaså, sviar, jo, nog kunna vi få
mat också, om vi vilja, och ypperliga sängar.
Och han visar oss in i var sitt rum, minimalt
men snyggt med valnötsmöbler och för korta
sängar som vanligt. Och när vi gjort toalett
för han oss upp i en salong med plysch och
fotografialbum och visitkortskorg. Där skola
vi äta och få fårkött och laxöring och gott kaffe,
och den gamle mannen övertygar sig med egna
ögon om att vi serverats ordentligt. Han sätter
sig ned och beundrar vår aptit, medan skraan
droppar ned på hans mjuka fårskinnskor.
Gamle hedersprick!

Han hade varit präst och njöt nu sitt
otium cum dignitate.

Efter supén gingo vi med mr Lawson i
spetsen till den varma källan, vars vita rök
visade oss vägen i den börjande skymningen.
Vi voro nu så bortskämda med källor att vi
tyckte denna vara en obetydlighet. Men dess
kanter bestodo av gungfly och genom
hemlighetsfulla hål i bottnen sågo vi ned i svarta
avgrunder, och jag hade så när fått ett japanskt
bad, då jag hoppade miste mellan ett par tuvor.
Jag ryser vid bara tanken på hur det kunde ha
gått. Nu skållade jag till hälften bara ett knä.

Alldeles vid källan ligger ruinen efter en
gammal stuga, säkert månghundraårig. Vi
undersökte den sakkunnigt och utvecklade
djupsinniga teorier om dess forna bebyggares
hemliv.

Men jag tror mig ha förgätit att beskriva
hur en välskött isländsk gård ser ut och är
inredd. Den bör bestå av sju sammanbyggda
hus med väggar och tak av torv och sten.
Endast framsidorna bestå av bräder, vilket gör
att en gård bakifrån ser ut som ett system
av gräskullar på det gröna tunet med sin
inhägnad av torv eller sten. Varje hus
innehåller i regel endast ett rum och ett upptages
av husgången (bæjardyrr), genom vilken
man trevar sig fram till de olika kamrarna,
som äro baðstofa (sov- och vardagsrummet),
eldhús (köket), búr (skafferiet), smiðja
(smedjan), skemma (materialbod) och
söðulabúr (bod för sadlar och ridtyg). I äldre
gårdar är kostallet sammanbyggt med de andra
husen. Numera finnes dessutom så gott som
alltid en gestastofa för de resande, och
där har man naturligtvis sammanfört »alla dessa
tusen småting, som pryda ett hem», byrå med
porslinsbilder och snäckaskar, spegel,
fotografialbum, korg för visit- och vykort, som livligt
bytas bygderna emellan, en bokhylla med ofta
rätt värdefull litteratur, och som en icke
sällsynt möbel en kammarorgel. Väggarna
upplivas som sig bör av tyska oljetryck med
romantiska landskap. Apropå litteraturen, är det
här på sin plats att upplysa att på Island
utkomma proportionsvis 25 gånger så många
tryckalster som i något annat kulturland i
världen och en svensk bonde läser icke
tillnärmelsevis så mycket som en isländsk. Islänningen är
hemma i sina sagor, sin historia, följer med i
politiken och slukar tidningar och tidskrifter.

Efter denna utflykt i dubbel mening gå vi
upp till gården igen. Skipholt är för att vara
beläget så långt inne i landet ovanligt modernt,
och man tycks för övrigt inse allt mer och mer
att de gamla torvkojorna strängt taget ej äro
hus för människor, fuktiga och osunda som de
äro. Men trots de nutida bekvämligheterna
blev natten svår. Värmen var fruktansvärd
under bolstern i den en halv aln för korta sängen
och sömnen infann sig först framemot
morgonen.


TILL GALTALÆKUR.

Nysilad mjölk är i vanliga fall icke min
dryck, men egendomligt är att iaktta på sig
själv, hur all primitiv mat passar i denna
härliga luft. Den gamle prästen tyggede skraa
og snakkede dansk med mændene
fra Sviþjoð och gav våra följemän
värdefulla råd angående vägen, medan vi
frukosterade.

På det här sättet gå ju våra konserver
inte åt.

Upp, cowboys! I spetsen rider mr
Lawson esq. utan röck i solskenet och med
händerna i byxfickorna. Han rider förstklassigt.
Han har anförtrott oss att han är närapå född
på hästryggen och att hans passion är rävjakt
till häst. Han vet att vi svenskar skjuta räven
och kan icke fatta ett sådant barbari.

Söderut går färden, upp över fjällmark och
ner i gröna ängar. Om här funnes träd skulle
jag tro mig vara i södra Europa, så grönt är
allting och så soligt. Vid Berghylurs 


gårdstun, som ligger vackert i skuggan av branta
bergterrasser, vada vi över Minni Laxá, där
ett sandgrund mitt i älven underlättar
hästarnas arbete. Vi rasta på andra stranden. Mr
Lawson har emot vårt råd surrat sin kamera
vid sadeln på sin häst, och nu behagar denne
tumla sig.

»Damned brute!» Han rusar upp och
räddar apparaten, som lyckligtvis ej fått någon
skada. Detta var den enda gången jag hörde
honom svära.

Till häst igen! Över glada ängsmarker med
djupt nedskurna ridstigar komma vi till Hruni
kyrka, där Lawson helt sonika vill stanna trots
följemännens försäkringar att vi måste raska
på för att hinna till Galtalækur, innan det
blir nermörkt. Gubben Johannes är gråtfärdig
och Wulff påpekar att följemannens råd
kanhända inte är så ©beaktansvärt, men den
oförbätterlige Lawson ropar ett beklagande: »I am
very sorry, but!» och rider ned till prästgården.

Han var tydligen omöjlig. Det var han
som bestämde vår fart. Vi överlade en stund,
om vi skulle lämna sällskapet, men slutligen
erbjöd jag mig att hämta honom och red i hans
spår ned till kyrkan. Därinne hördes ett
förfärligt buller. Jag steg av hästen och tittade
in. Mr Lawson gnodde omkring och
fotograferade.

I en av prästgårdsdörrarna stod prästfrun,
som var ensam hemma, då det övriga folket
var på slåtter. Mr Lawson hade förvånat henne
på det högsta genom sitt uppträdande, men
hon hade förstått att han ville ha kyrknyckeln
och hon hade icke vågat vägra. Då jag bad
om ett glas vatten ville hon bjuda på kaffe,
tydligen emedan hon ansåg mig klokare än
engelsmannen. Jag avböjde tacksamt och lovade föra
honom med mig därifrån död eller levande och
efter en stunds parlamenterande fick jag
verkligen ut honom, då han så småningom blev
övertygad om att Hruni kyrka icke erbjöd något
som helst intressant att fotografera. Dessutom
hade han icke ändrat bländaren och glömt att
den skumma kyrksalen måste tas på tid.

Enligt sagan har Hruni kyrka en gång
stått på berget ovanför, men sjönk en söndag
med präst och kyrkfolk ned i jorden på grund
av herdens gudlösa leverne. Avis aux lecteurs
pastoraux!

Landskapet är vackert här med småfjäll och
höjdsträckningar mellan gröna dalar.

Vi fortsatte alltså alltjämt söderut, redo
förbi Sólheimars gårdstun, kommo ut på
en grann äng och hade Laxá framför oss. Här
är älven en halv kilometer bred, men var för
tillfället lätt att vada över. Den gamle
Johannes ledde och vi fingo icke en droppe vatten i
stövlarna. Men efter älvars sed här förändrar
den ofta sin botten. Nu sjönko hästarna på
sin höjd ned till knäna i det svarta slammet.

Längs foten av Hliðarfjall stiger
terrängen. Vi passerade gårdarna Hlið, 
Hliðargerði och Hæll, vid vilken sistnämnda vi
kommo ut på bättre väg för en stund. Vid
Geldingaholts båda gårdar rastade vi
och drucko mjölk. Där uppenbarade sig en
gammalkonservativ isländare i den åldriga
nationaldräkten, stickad blå toppmössa, kort svart
rock, knäbyxor och fårskinnsskor. Han var
vitskäggig, reslig och såg ut som en gengångare
från medeltiden. I hans hälsning låg något
värdigt självmedvetet — kanske var han
gårdens eller traktens patriark, kanske en
trollkunnig medicinman. Han var den ende av
nutiden icke besatte isländare jag mötte på min
resa.

Vi vadade över Hamragils bäck, över
Kálfá, tätt under Hamrars gård och kommo
ut på Hofsheiði, där stigen i början gick
emellan stora stenblock. Trakten blir allt
ödsligare. Vi närma oss öknen. Snart rida vi in
på Þjórsárholts tun med dess gärdsel av
lavastenar. Nedanför oss ligger den mäktigt
skummande, gråvita Þjórsá.

Bonden i Þjórsárholt är skyldig att i båtar
föra de resande över floden. Hästarna få ta
sig över simmande. Men vattnet stod
ovanligt högt på grund av den varma sommarens
rikliga tillförsel av smältvatten från jöklarna,
och vi, som aldrig sett en allvarlig
flodövergång, undrade hur både vi och hästar skulle
kunna göra den.

Sadlarna och kistorna lyftas av och
placeras i en båt, med vilken en av bondens folk
ger sig ut i floden, som här är över 200 m.
bred. Snabbt ror han igenom bakvattnet, men
om ett ögonblick är han fångad av forsen. Han
arbetar med stäven snett emot den, kommer ett
par hundra meter nedåt floden in i motsatta
strandens bakvatten och ror så lugnt upp emot
strömmen till landningsstället.

Stranden där vi stå motsvarar mina
föreställningar om Styx' eller Acherons.
Järnfärgade vassa lavablock kanta den så långt
ögat når, samlingar av pimsten rassla under
våra fötter och flodsanden är kolsvart.

Men nu börjar en vidrig scen. Hästarna
skola jagas ut i floden och tvingas att simma
över. De fnysa, frusta, treva sig fram på den
ojämna bottnen, men göra helt om, då de finna
strömmen för stark. Följemännen och
þjórsárholtsbonden svära och jaga dem ut igen med
stenkastning. De vassa lavastyckena träffa dem
överallt, i huvudet, på länder och ben. Åter
pröva de stackars djuren på ett försök, störta
sig i, men tagas av strömdraget, vända och
klättra upp på stranden långt nedanför
utgångspunkten. Där de landa är bottnen 
tydligen ojämn, de halka, ramla omkull, resa sig
igen och komma upp med blodet rinnande om
benen. En av mina hästar har fått en skåra på
ett knä, så att benhinnan ligger bar, och ett
blödande sår över ögat efter ett lyckat kast.

Wulff och jag protestera. Detta är ju
omänskligt! Varför kan man icke slå ändar om
deras underkäkar och bogsera dem efter båten
då vi själva resa över? Det är »den svenske
Maade», och så gör allt förståndigt folk.

Nej — detta är det enda sättet och vi
måste ju över.

Tre gånger till driva djurplågarna ut de
vettskrämda hästarna i älven och lika många
gånger komma dessa tillbaka blödande ur ännu
flera sår.

Men nu brister vårt tålamod. Expeditionen
är vår och vi ämna befalla.

Vid det sista försöket hade hästarna
kommit så långt ut, att isländarna triumferande
ropade: — Nu sér De alligevel at det gik paa
den isländske Maade!

Men i nästa ögonblick vände kamparna.

Nu togo vi fram snören ur fickorna, bundo
hästarna och sökte lugna dem, satte oss i båten
och rodde ut. Det gick utmärkt. Den andra
båten hade under tiden lastat ur våra grejor
och återvänt och tog en del av hästarna på
släp på samma sätt som vi. Efter en
halvtimmes arbete hade vi oss själva och allt vårt
på andra stranden. Isländarna sågo betydligt
långörade ut och måste erkänna att den svenske
Maade överträffade deras. Kommen ihåg, o
resenärer, att låta ert förstånd, om I han något,
behärska följemännens envisa konservatism!

När vi sadlat på igen och redo över det
svarta hraunet, sågo vi något vackert och
ovanligt. På mindre än hundra meters avstånd
passerade vi en flock vildgäss, åtminstone ett
femtiotal, som visserligen med sträckta halsar
men dock lugnt åskådade vår framfart. Och
i älven nedanför låg ett tjog svanar.

Stigen gick nu över en torftig gräsöken
med här och där synligt hraun och var mycket
besvärlig, djup och trång, så att man måste
lyfta fötterna ur stigbyglarna. Vid
Látalætis gård vidtog sandmark med blandning av
helluhraun och apalhraun, och vid 
Fellsmúlis tun i närheten av Skarðs kyrka betade vi
hästarna innan vi döko in i det hemskaste och
egendomligaste landskap jag sett. Vi vadade
över en bred å, vars botten bestod av svart
lavaslam och där jag många gånger trodde
att hästarna ej skulle kunna arbeta sig upp
ur den sugande och osäkra sanden. Men Hekla
låg nu framför oss och snön på dess topp lyste
och lockade.

Över hraunet låg svart lavagrus så långt vi
kunde se och stundom trampade hästarna ned
i skarpkantade hålor av obekanta djup. Här
slutade stigen och vi måste rida på måfå åt
öster, ty Johannes kände icke igen trakten.
Vi redo mellan sandkullar tre à fyra meter
höga och beväxta med strandråg, som stod
hemskt gulgrön mot den svarta marken, där
våra hästars spår ögonblickligen fylldes av det
torra och lösa, kvicksandartade gruset.

Vi redo över en till hälften uttorkad
flodbädd, där det bubblade ur den svarta
bottnen och där hästarna måste tvingas fram med
piskan, frustande och med försiktiga steg
prövande grunden.

Men plötsligt sågo vi från krönet av en
svart sandhöjd en grön vidd utbreda sig
framför oss med gårdar och tun. Hurra! Vi äro på
rätt stråt. En av dessa gårdar måste vara
Galtalækur. Vi rasta utanför den närmaste och
tömma en av mr Lawsons marmeladburkar.
Biirken hänga vi upp på ruinen av ett
gammalt hus till evärdeligt minne av vårt besök.
Gården heter Leirubakki. Nästa gård heter
Vatnagarður, där vi vada över en liten
bäck, och en grön slätt, plan som ett golv,
skiljer oss från Galtalækurs tun. Sträckt
galopp! Efter två kilometers ritt stöta vi på folk
som sysslar med höet. Vi stanna och få löfte
om nattkvarter och vägvisare. En snusig man
skiljer sig från slåtterfolket och följer oss in
på tunet. Det är Ingjaldur, som skall bli
vårt stöd och hjälp under närmaste tiden. Han
ser något för klipsk ut och jag kan ej låta bli
att tänka på Ingjald Illråda. Men Hekla, som
majestätisk och med kvällsolens sista skimmer
på toppen glänser mellan ladan och huslängan,
tar bort alla tankar på en möjlig likhet mellan
honom och den opålitlige kungen.

Det brusar vackert genom kvälluften. Det
är Skógafoss, säger Ingjaldur, den ligger
alldeles utanför knuten. Wulff och jag gå ditåt.
Ëtt par hundra steg från gården flyter en bäck,
som skurit sig djupt ned i den bruna sanden
och bildar ett litet fall — det är två bäckar
för resten, som mötas i en bassäng. På andra
sidan över hraunet, som vidtar där, härjar en
fjäll-labb med en brockfågel. Åt det hållet är
öken så långt man ser.

I gestastofan dra vi lott om sängplatsen
som bara är en, och den får jag på grund av
mina kamraters godhet, oaktat jag förlorade
i dragningen. Lawson väljer en jättekista i
ett hörn att bädda på, och Wulff ligger på
golvet, där han anar vulkaniskt eldiga loppor
i sin en halv meter för korta madrass. Men
följemännen försäkra sig om platser i badstofan
och leta ut konserver till supén, som blir
förnämlig med underbart kött, rökt lax och
sardiner.

I dag ha vi ridit endast fyra mil, men de
ha tagit längre tid än fem eljest, och vi äro
trötta. Det blir tyst i gården och vi gå till
sängs, åtminstone kan jag kalla min lya ett
slags säng, fast bolstrarna äro tunga av fukt
och det icke hjälper att ligga diagonalt.

Just då jag skall somna, börjar en
underlig sång som av en avlägsen myggsvärm. Den
tilltar i styrka, får eolsharpans karaktär och
växer slutligen till ett mäktigt ackord i
diskanten på en domkyrkoorgel. Är det förebudet till
ett utbrott av Hekla, som vilat så länge? Men
jag samlar hela min intelligens och räknar ut
att det är en separator som sjunger i köket.
Av hänsyn för de långväga och förnäma
gästerna har man icke velat börja med
vevningen förrän deras härligheter kunna antagas
vara slocknade.


ÅT HÄCKLEFJÄLL.

I historisk tid har Hekla haft 20 utbrott.
Det sista, 1845, varade sju månader, under
vilken tid vulkanen avlevererade 432,000,000
kubikmeter lava. En 4,000 meter hög
askpelare krönte dess topp och askan drevs av
vinden så långt som till Shetlandsöarna (1,100
km.). Hekla plägar tillkännage sina avsikter
i god tid före utbrotten. Bönderna säga att
det suckar och snyftar i jordens innandömen,
ljud som från avlägsna samtal höras och växa
till buller och brak. Just då jag korrigerar
detta, berätta tidningarna att trakten omkring
Hekla skakats av fruktansvärda jordbävningar
och att de närmaste gårdarna förstörts. Är
Galtalækur bland dem?

Om Hekla som nedgångsort till helvetet
har sagolitteraturen intet att berätta. Men
medeltidens präster inkorporerade med
begärlighet berget i sin vidlyftiga underjordiska
apparat, då det enligt allas samstämmiga
berättelser var den hemskaste och mest 


fördärvbringande av alla bekanta vulkaner. I
krigstider i Europa kretsade de osaliga dödas själar
i korphamn omkring Heklas topp och störtade
sig skriande i kratrarnas djup.

Det första kända utbrottet (år 1104) skall
ha förorsakats av en präst — naturligtvis —
den lärde Sæmundr, som i Sachsen knöt
förbindelse med en sejdkunnig kvinna, övergav
henne och reste tillbaka till Island. Då hon
länge förgäves väntat på hans återkomst, sände
hon honom med sjöfarande ett förgyllt skrin,
vilket han kastade i en klyfta på Heklas högsta
topp. Då sprutade Hekla eld för första gången.

Hekla är den verksammaste, om också icke
den största av Islands 130 kända vulkaner.
Katla, som hade utbrott 1875, är större, och
andra vulkaner, såsom Grimsvötn på
Vatnajökulls sydsluttning, ha varit livligare i senaste
tid, men Hekla är den berömdaste, icke blott
på grund av dess upptagande i kyrkans sköte,
utan emedan man från dess topp har en av de
vidsträcktaste och mest storartade utsikter i
världen — kanske den allra vidaste och
skönaste. Man ser över halva Island, ett litet
panorama på 50,000 kvadratkilometer, oaktat
högsta toppen enligt mätningen av 1907 ligger
endast 1,447 m. över havet. Den relativa
höjden är omkr. 1,000 m. Jag vågar påstå att
det är på Hekla man fattar begreppet Island
fullständigast, storheten och skönheten i dess
linjer, dess väldiga glaciärvärld, dess i
solljuset leende fasor. Ensamt en blick på
Vatnajökull, Europas största glaciär (8,500
kvadratkilometer), är värd en bestigning av
Hekla.

Om man kommer överens med en
fylgdarmaður att hästarna skola stå sadlade på
gårdstunet kl. 8 en morgon, kan man vanligen
lugnt börja kläda sig kl. 9. Vi hade därför
bestämt avresan till kl. 1/2 7. Nu stodo
emellertid gubben Johannes och den unge kandidaten
triumferande över sin påpasslighet på tunet
redan kl. 7 med fem av våra hästar.

Upp till 700 meters höjd kan man begagna
sig av hästar vid bestigningen, vilket är en
avsevärd lättnad. Detta och mera till hade
Ingjaldur redan berättat. I förrgår hade två
tyska vetenskapsmän, de fulaste karlar han sett,
varit uppe på Hekla med instrumenter och
underliga grejor. Men de visste väl inte att
berget är uppmätt för länge sen. De hade
varit som barnungar, hjälplösa och tilltagsna
på en gång. Och snåla sen! Och Ingjaldur
hade aldrig skrattat så gott förut i hela sitt
liv som då en av dem, den fulaste och
dummaste, hade halkat och rivit sönder hela
byxbaken alldeles ohjälpligt. Han hade bara ett
par byxor med sig från Reykjavik och hade fått
rida tillbaka dit med stjärten bar. Det hade

han för han var dum och snål. Han hade det
nog inte så bra just nu, stackarn!

Vi voro vakna sedan sextiden och oändligt
trista, ty den syn som mötte oss, då vi slogo
upp ögonen, bådade icke gott för dagen. Wulff
hade under natten, plågad av värme och loppor,
öppnat fönstret i vår lya. Nu stod en våt
dimma utanför, tjock, ogenomtränglig. Den
hade trängt in i rummet också och allt var
fuktigt. Den var så kompakt, att den började
kondensera sig till regn. Under dessa
förhållanden var en bestigning otänkbar. Vad var att
göra? Äta och vänta! När våra följemän
uppenbarade sig, hade tjockan lättat, men ett
oändligt fint regn dalade ned ur den blygrå
atmosfären.

Medan följemännen kokade våra konserver
och vi klädde oss efter tvagning i Europas
minsta handfat, kom emellertid Ingjaldur och
lovade oss en alldeles ovanligt vacker dag, om
gamla märken ej slogo fel. Den skulle bli
sommarens vackraste.

Med sinnena något lättade åto vi vår
frukost, och när vi slutat den började solen redan
bryta sig i gräsets milliarder daggdroppar.

Aldrig skall jag glömma denna dag! Jag
skall minnas den som en av de viktigaste
stationerna i mitt liv. Solen sken som om det
varit världens första morgon efter Kaos' natt.
Snöfläckarna på Hekla lyste ljusblå mot det
mörkvioletta massivet och daggen som stänkte
om hästhovarna ur smaragdmattan hade
spektrets alla skiftningar. Vi svängde runt
Skógafoss och söderut över helluhraunet.
Hästskorna smällde mot den mossiga lavan.

Vi kommo till Ytri Rangás branta
strand, där stigen slingrade sig utför stupet i
en vinkel som kunde ha avskräckt folk, som
icke förut skaffat sig erfarenheter på
Nordisland. Ölduvað heter vadstället. Vattnet
stod tämligen högt, men Ingjaldur förde oss
utan missöden genom virvlarna över den här
bortåt 200 meter breda floden in i
Hraunteigurs björkskog, där stigen smal och
knappast skönjbar slingrar genom buskagen.
Björkarna äro nätt och jämnt så höga, att deras
toppar slå mot våra armbågar, ty vi måste
tränga oss fram. Hela skogen är övertäckt med
daggprydda spindelvävar i oklanderliga
mönster, vi rida genom ett vitt spindelvävshav, där
solen blixtrar i var daggdroppe. Vi rida genom
ett diamantdiadem, som pryder gudinnan
Islandias huvud. Och vad björklövet doftar!
Hundra gånger starkare tyckes det, än då man
hemma bryter björklöv till midsommardansen
på logarna. Det är björkdoft, två gånger
understruket. Våra kläder äro våta av krossade
daggpärlor, då vi komma ut på hraun igen
och björkdoften sitter länge kvar i tyget.

Vi vadade över den lilla 
Hraunteigslækur. Stigen gick mellan och över gräsklädda
kullar förbi Næfurholts gård, som ligger
vackert mellan Bjólfells mörka terrasser och
Næfurholtsfjalls lilla kägla, omkring
vilken vi redo i halvcirkel utmed en liten
skummande bäck, kommo in i ett pass mellan höga
bergväggar och ut i ett virrvarr av gräsmark,
fjällmark och hraun, där mossan och videt dolde
farliga hål i lavan, som blåsvart sköt upp här
och där ur växtligheten. Här försvann stigen
och vi delade på oss för att komma på rätt
stråt igen. Till och med Ingjaldur måste en
lång stund rida i sicksack för att finna den väg
han följt för två dagar sedan.

En svart vägg höjde sig framför oss. Det
var lavaströmmen från 1845—46, som här delar
sig i två armar, mellan vilka vi redo in. Här
upphörde all vegetation. Askan började och ur
den höjde sig fantastiska lavablock, spridda i
början, men allt tätare, ju längre vi kommo, tills
vi slutligen redo mellan två mäktiga väggar av
lava, väldiga slaggmassor med skarpa konturer
mot luften. Pimsten och skifferliknande
mineralstycken, gula, röda och svarta stenar lågo
strödda i askan, där hästarna mödosamt
arbetade sig fram.

Mr Lawson ville redan här börja samla
mineralier som minnen från Hekla och endast
med svårighet lyckades vi övertyga honom om
det mera praktiska i att samla på återvägen.

Till höger höjde sig svarta och röda kratrar
över lavaströmmens krön, brända som i
gårdagseld. Röda stoffmoln lösgjorde sig ibland
från deras sluttningar. Det måste således blåsa
däruppe. Här nere var fullkomlig vindstilla.

Allt högre bar det. Nu glänste det första
snöfältet vitt emot oss. Snön var grovkornig,
och när jag hoppade av hästen för att läska mig
med en mun snö, smakade det illa och
lavagrus knastrade mellan tänderna. Längst uppe
skiftade fältet i rött. Det fanns således 
podurider, snöloppor, här. Det var kanske de,
som gåvo bismaken.

Mellan kullar av svart aska över mörkröd
sand och svart grus kommo vi slutligen till en
liten dalsänka, där vi gjorde halt. Här
framsläpade några plantor av en växt, vars namn
jag glömt, fram en usel tillvaro, men Wulff
kastade sig girigt över dem. Den var syrlig
och läskade våra torra gommar.

Här slutade stigen — om det nu funnits
någon. Här skulle våra hästar vänta, medan vi
till fots fortsatte bestigningen. Gubben
Johannes skulle stanna hos hästarna, ty hans ålder
och ben tilläto honom icke någon klättring. För
övrigt hade hästarna det trevligare, om en
människa fanns i närheten, ty de måste stå här hela
dagen utan ett grässtrå.

Johannes bad att få ett par blad ur min
skissbok.

— Ajaj, gamle bard, sade jag, tänker du
fördriva tiden med att skalda? Här har du
många blad, och skulle vi icke komma tillbaka
med livet, så skriv en drapa över oss!

Men Johannes skulle begagna tillfället och
ensamheten med att skriva ut sin räkning, sina
utlägg för mr Lawson.

Ajaj — tänkte jag! Således äro icke alla
isländare skalder ständigt. Det materiella
kräver ut sin rätt ibland.

Solen brände. Vi kunde omöjligen släpa
våra vadmalsrockar med oss uppför Hekla,
varför vi lämnade dem för att gå i skjortärmarna.
Ingjaldur skakade på huvudet. Han hade aldrig
sett någon gå upp utan röck. Men han fick ny
anledniflg till förvåning, då jag tog fram min
snusdosa och bjöd honom på en pris Ljunglövs
etta. Jag var den förste, sade han, som hade
snusat på Hekla.

— Þjer eruð fyrstur manna, sem tekið hefur
í nefið uppi á Heklu.

— Utlänning, menar Ingjaldur, sade jag.

— Ja, jag menar det.

— Det är i så fall en betydlig inskränkning.
Ingjaldur själv var snusig uppe i ögonbrynen.
Jag har aldrig sett en så snusig bonde.

Det finns ett frimureri mellan snusare, om
de också icke kunna meddela sig med varandra
på något språk. Vi nickade åt varandra och
snusade hela dagen, nickade och snusade. Och
mitt snus som trots ökenritten under brännande
sol och många avnämare hållit sig njutbart, var
det styvaste i den vågen Ingjaldur mött på sin
snusiga stig.

Farväl, gamle Johannes! Per aspera ad
astra?

Men vart bär det i väg, Ingjaldur? Ett
smalt prång mellan lavaväggar tyckes leda i
riktning mot jordens medelpunkt i stället för
uppåt genom aska och snö. Vi måste gå över
en lavaström och hasa oss först ned i ett hål
som ser ganska ruskigt ut. Sedan börja vi
klättra, hoppa över svarta öppningar i den
svarta lavan, klättra igen och jag utvecklar
resterna av min gymnastiska färdighet, som
alltid varit ganska minimal.

Vi kommo ut på ett av lavastråk
genomskuret snöfält, som var mer än tillräckligt brant
även för oss. Vi måste gå i sicksack, medan
Ingjaldur travade snett uppåt, obeveklig som en
naturkraft. Det var som att gå i hagel. Vi
sjönko icke djupt ned, men för varje steg gled
man ett kvarts tillbaka. Jag fann det slutligen
mest praktiskt att gå i lavaströmmarnas kanter,
där fötterna fingo stöd av stenblocken. Det
blev en långsam promenad. Solen brände och
tungan blev torr av törst.

Jag hade läst i Herrmanns bok, att det icke
fanns vatten på Hekla. Jag berättade detta för
vår kandidat och som han också var intresserad
i frågan, meddelade han sig med Ingjaldur.
— Jo, visst finns det vatten! och just här i
närheten! Vi gingo dit. Snön tycktes på några
ställen liksom uppfrätt och där flöt i små
rännor rikligt med vatten, härligt i smak, men
filtrerat genom lavagrus, av vilket korn följde med
in i munnen, då man låg på magen och sög
svalka ur vulkanens bröst. Låter det inte fint?

Snöfältet tog väl en timme att passera. Då
det nästan hela tiden höjer sig i en vinkel
mellan 35° och 45° är det ganska svettdrivande,
men vi gjorde ju raster, vilka den mångkunnige
Wulff utnyttjade med att demonstrera
lavaströmmarna med deras eruptionsbomber,
värdiga prydnader för våra museer därhemma,
om vi orkat släpa dem med oss. Stundom är
en lavaström genomborrad av hemlighetsfulla
gångar som man ej ser slutet på---man
skulle vilja ha tid på sig här---Och allt
verkar nytt, utspytt i går!

Äntligen tar snöfältet slut och vi rasta vid
en rödgul kraterväggs fot, men vi måste klättra
uppför denna vägg, när vi pustat ut. Heklas
rygg är skarp och vägen till den högsta
kratern går längs ryggen.

Jag överdriver icke, då jag säger att
kraterväggen steg i 60° vinkel. Lös aska och pimsten
underlätta icke uppstigningen och icke heller
medvetandet att en vid dalgång skiljer denna
krater från den högsta.

Här uppe fyllde mr Lawson sina fickor
med olikfärgade stuffer. Denna gång hjälpte
icke Ingjaldurs försäkringar att vi på återvägen
skulle passera samma utmärkta fyndort. Mr
Lawson skakade på huvudet och plockade in
sten tills hans fickor sågo ut som ett par
friholtar på sidorna om en smal lustjakt.

Snön började igen då vi stego ned i dalen.
Där funnos små vattensamlingar med svart
botten mellan isiga stränder och där flögo två
stenskvättor. Vad hade de där att göra?

Men vi lade oss ned och drucko och mr
Lawson fotograferade oss. Och så gingo vi
upp på högsta toppen. Den liksom sög oss och
vår trötthet var borta.

Där står ett litet stenrös. Marken är
beströdd med olikartade och olikfärgade stenar —
somliga äro obsidian, säger Wulff, svarta block
med karaktär av mörkt buteljglas eller kanske
snarare av stelnat beck med glansiga brottytor.

Och alldeles nedanför branten ligger den
snöfyllda kratern.

Sikten är glasklar — icke ett moln på
himlen! Halva Island ligger som en solbelyst
reliefkarta nedanför oss, omkring oss.

Glaciärerna gnistra i solen. Floders
silverband ådra de ofantliga vidderna, gröna fält och
kullar lysa som fläckar av liv i landskapet,
öknar breda sina döda ytor.

Närmast i norr är ett snöfält, men bakom
det mörknar Skjólhviahraun och nedanför
det ligger Sauðafellsvatns blå,
oklanderligt cirkelrunda yta, måhända en gammal
krater. Och längre bort strålar Langjökulls
vita rygg med sin enda nunatak och med 
B1áfell och Jarlhettur i förgrunden.
Langjökull är 74 km. lång och det är 70 km. dit. I
nordnordost begränsas synfältet av 
Hofsjökull. Längre åt öster anar man 
Sprengisandurs lavaöken. Ännu längre österut höjer
sig Tungnafellsjökull och från nordost
till ost dominerar Vatnajökull med sin ännu
till största delen outforskade vulkanvärld, en
inlandsis som stiger till 1,900 m. höjd och
från vars yta rökpelare ofta förkunna att arbetet
under den ännu ej är avslutat. Till
Vatnajökulls fot från Hekla är 100 km., men i den klara
luften tyckes dess rygg ligga helt nära. I
sydost och söder lysa Goðalandsjökull,
Tindfjallajökull och 
Eyjafjallajökull. I sydsydväst höja sig ur havet
Vestmannaeyjars blå fantomer. Åt väster kan
jag icke särskilja bergshöjderna, men jag vet att
en av dem är Esja vid Reykjavik, mer än 100
km. avlägsen.

Detta är ett sagoland, och på och i Hekla
bor sannerligen Gud, om det också stundom
låter som om osaliga andar skulle jämra sig
i dess innanmäte. Här måste Wulff och jag
tömma våra sparade konjaksdroppar och 
utbringa en skål för skönhetens fulländning.
Aldrig har himmelskupan stått så vackert över
en vacker del av jorden. Vi hurra och
försöka få vår följeman med i vår enkla hyllning
åt skaparen, men han är inbegripen i ett
livligt resonemang med Ingjaldur, och de ha icke
öga för sceneriet, fast kandidaten är där för
första gången och Ingjaldur själv aldrig varit
på Hekla vid klar sikt åt alla håll. Detta lär
vara något mycket ovanligt. De få skribenter,
som orkat upp på toppen och som jag läst, ha
alla klagat över tjocka, storm och tråkigheter
av mer eller mindre valör.

Men den impulsive Wulff kan icke stå
sysslolös och bara beundra. Han måste företa
sig något. Han måste ta ett snöbad på Hekla
och han spurtar norrut nedför branterna. Mr
Lawson anar något ovanligt och travar efter på
sina spindelben. Och där nere på snöfältet klär
Wulff verkligen av sig och rullar sig i snön.
Ingjaldur tror inte sina ögon. Det är väl inte
mycket med lärdomen, när en doktor kan
företaga sig något så vansinnigt!

Vi snusa och nicka åt varandra.

Men luften tjocknar i söder och inom
några minuter seglar ett väldigt moln emot
Hekla. Det är en ståtlig syn. Det växer och
dess massa välver sig, förändrar form, tätnar,
förtunnas, tätnar åter. Dess skugga glider
mörk och vidsträckt över landskapet. Det 
närmar sig obevekligt, ödesdigert, hjärtlöst. Men
det slites itu av Heklas rygg, och två
molnbankar sväva sakta förbi oss under vår nivå.

Jag har sett samma fenomen från
fjälltoppar i Alperna, men här är det
överväldigande. Åt väster försvinner landet under
molnets bomullshav, men åt öster kan jag se
under det. Terrängen ligger blåsvart i
skuggan med ljusa fläckar som antyda snö och
sjöar, och över molnet lyser Vatnajökull med
starkare glans, sprakande solvitt, sprutande färg
in i mina pupiller. Om några minuter förena
sig de båda bankarna norr om oss, lösas upp
och försvinna. Men molnet drar vind efter
sig. Havet i söder blånar mörkare under en
bris och Vestmannaeyjar bli fastare i
konturerna. Snart få vi blåst häruppe.

Medan jag väntar på Wulff och Lawson,
undersöker jag röset. Mellan dess block ligga
gamla visitkort, vilkas text är halvt, ibland helt
utplånad av det växlande vädret häruppe. Det
är tyska och engelska vetenskapsmän, som
velat skicka en hälsning till efterkommande
Heklabestigare. Ingjaldur visar med stolthet
sitt eget namn på en papperslapp. Han hade
skrivit det i förrgår. »Om det ofta kommer
folk hit?» Nej. Någon från Svíþióð hade han
i alla fall aldrig träffat.

När Wulff och Lawson kommo tillbaka,
varma efter klättringen och flåsande, kom
blåsten och vi kände att vi gingo i
skjortärmarna. Men innan vi började nedstigningen
måste vi försäkra oss om Heklas högsta topp
som minne och trofé. Jag föreslog detta med
tanke på en målarkamrat som en följd av år i
sin västficka ständigt bar Siebengebirges högsta
topp, som han fräckt slagit av vid ett besök där.
Här bestod toppen av lösa stenar med
obsidianens karaktär. Vi gjorde en snabb
avvägning med horisonten som vattenpasslinje.
Sedan Wulff bemäktigat sig den högst liggande
stenen, tog jag den näst högsta — som ju då
faktiskt blev den högsta i ännu högre och
verkligare bemärkelse än Wulffs. Den skulle bli
en prydnad i ett av våra svenska museer, ty
något skall man göra för fosterlandet.

Två timmar hade jag varit på Heklas topp.
I skjortärmarna och högt lyftad över alla
lägre jordiska bekymmer! Men nu sög
vinden upp kylan ur snöfälten nedanför och
tobaken började ta slut. Antagligen är det sista
gången i livet vi stå häruppe. Låtom oss alltså
slå fast minnet av allt detta härliga.

Sauðafellsvatn ligger därnere som ett runt,
blått, klarvaket, germanskt öga och fixerar
oavlåtligt zenit.

Det var det sista jag såg. Jag bryr mig
icke om att beskriva återfärden, som gjordes
efter alla konstens regler. Vi drucko i
vattensamlingarna. (Nu kommer jag verkligen ihåg,
att Herrmann talar om vatten på Hekla
någonstans i sin bok, men på ett annat ställe klagar
han faktiskt över vattenbrist. Han hade tråkigt
väder i likhet med den Chronschougmässige
Küchler, vars titel M. Phil. är okänd i de
tyska kretsar där jag umgås. De hade ledsamt
båda två och hunno icke iakttaga. Deras
beskrivning av Heklabestigningen är verkligen
dunkel och tydligen hoplagad efter dåliga
anteckningar. — Jag kritiserar nu mina
föregångare efter tyskt maner.)

Vi försökte hasa oss ned sittande, när vi
traverserade det stora snöfältet. Vi sågo
snösparvar vid dess fot. Vi sprungo utmed
lavastråken och hunno uppgången ur Hades, där
vi stigit ned, då vi började promenaden. Vi
voro så törstiga, att vi kunde ha repat eld i
tändstickor på våra tungor.

Hos hästarna satt Johannes och halvsov.
Ur en sadelficka fiskade Ingjaldur upp en
literbutelj mjölk, stack dess hals in någonstans i
sitt snusiga skägg, klunkade och bjöd mig.
Men mitt mellangärde började gå i vågor vid
bara tanken ----och jag föresatte mig att
lida kval tills vi kommo till första bäck.
Johannes hade skaldat sin räkning till slut och
längtade till Galtalækur.

Då flög en demon i mr Lawson. Han hade
läst någonstans, att isländarna vid möten pläga
hälsa varandra med kyssar. Det är sant, fast
denna sed visar tendenser att försvinna. De
kyssas icke diskret och blygt på kinderna utan
mötas eftertryckligt med sina snusiga läppar,
och det smäller ljudligt. Nu ville mr Lawson
skaffa sig en originell fotogräfiplåt. Han
föreslog att Johannes och Ingjaldur skulle stiga till
häst, mötas och kyssa varandra. Men de båda
gubbarna reagerade så eftertryckligt och
indignerat, att han slutligen insåg sitt förslag vara
malplacerat.

Men hästarna längtade efter det gröna
tunet och vi redo åstad samma väg som vi
kommit. Mr Lawson hade av Wulff fått reda
på att jag stundom sysslar med författarskap,
och han blev helt intresserad. I en smal
passage kommo vi att rida bredvid varandra.
Stigarna voro gyttjiga och Lawsons häst halkade.
Han skulle ha störtat omkull om han ej fått
stöd emot mitt ben. Lawson ansåg detta
tillbud till olyckshändelse vara tillräckligt att bygga
en novell omkring och menade att de flesta
romaner spira upp ur tillfälligheter.

— Gör något av detta, sade han. Ett drama
i det här landskapet!

Han skulle själv vilja skriva, men han
tyckte att »the conversation» var det svåraste.
Ty figurerna i boken skulle ju tala med
varandra. Och vad skulle de säga? Han själv
talade endast då det var nödvändigt och han
hade svårt att sätta sig in i andras pladder —
det verkade på honom som »the prattle of
children».

Kanske hade han rätt.

Då vi hade Næfrholt tvärs upplyste
Ingjal-dur plötsligt att han hade något att förkunna i
den gården.

— Men fortsätt ni bara! Ni kan inte ta
fel på stig och jag är ifatt er om ett ögonblick!

Gud ledde emellertid Johannes in på
villostigar. Vi kommo in i en björkskog, den både
Johannes och vår kandidat försäkrade vara vår
spindelvävsskog från morgonen, oaktat Wulff
och jag höllo på att vi måste ha passerat ett
hraun innan vi kommo in där. Vi följde
emellertid Johannes, kommo ut på en sandslätt och
in i en björkskog igen som snart efterträddes av
en ny sandslätt. Och här kom en bäck, som vi
absolut icke kände igen. Vi stannade och höllo
rådslag. Galtalækur ligger nordväst om
Næfrholt, men nu hade vi ridit för långt västerut.
Vi måste alltså rida åt norr eller nordost och
framför allt måste vi tänka på vadet över Ytri
Rangá. För att nå Rangá så snart som möjligt
redo vi åt nordväst och nådde den mycket
riktigt efter en stunds irrande mellan bruna kullar,
genom buskager, över hraun och efter att ha
vadat över en bäck några gånger.
Flodstränderna voro branta och tuviga. Johannes ledde
och vi sökte hålla ihop så tätt som möjligt för
att ha känn på varandra.

Många ha förvillats och omkommit i
ödemarken under dylika feltag om vägen. Vi voro
ju i en öken och dagen led mot sitt slut.
Johannes måste söka ett vadställe. I en brant föll
Wulffs häst och ryttaren gjorde en kyllerbytta
som såg hemsk ut.

Mr Lawson red med händerna i fickorna
och visslade. Han var tydligen absolut likgiltig.
Möjligen föll han också ibland, men han red
sist och vi kunde icke kontrollera honom.

Slutligen upplyste Johannes att vi kommit
för långt söderut. Åt det här hållet fanns intet
vad. Vi måste alltså vända och så nära
flodstranden som möjligt söka oss fram mot norr.
Det skymde redan.

Johannes häst hoppade som en stenget
utmed branten. Plötsligt höll han in kraken och
förklarade att något måste göras och det snart.
Vi måste försöka vada över just här!

Det bar nedåt och nästan lodrätt. Hästarna
åkte på bakhasorna och vi lågo baklänges med
rygg mot hästrygg, tills vi äntligen voro nere
vid floden. Oförskräckt drev Johannes sin häst
ut i vattenvirvlarna. Nej, där gick det inte!
Men tappa inte sugen, pojkar! Vi försöka
längre uppåt!

Han prövade floden ett par gånger till, men
den var för djup. Hade hästen stigit fel, hade
vi för alltid mistat kontakten med vår gamle
erfarne följeman.

Här gjorde Rangá ett litet fall. Alltså måste
det vara grunt ovanför fallet, resonerade
Johannes och drev ut hästen med brutala
piskslängar. Floden var bred. Allt längre kom
Johannes utan missöden ända tills i omedelbar
närhet av andra stranden hans häst tappade
fotfäste och började simma. Vi sågo endast
Johannes' fyrkantiga rygg över vattnet. Men i
nästa ögonblick kände hästen botten igen,
klättrade upp och var i säkerhet.

Alltså måste vi följa Johannes' exempel.
Allt går, om man är i nöd och vill. Vår
kandidat, som red först, hittade en passage som ej
var så djup som den Johannes prövat. Vi följde
honom och blevo visserligen våta, men räddade
och nöjda. Stranden var tvärbrant och hög,
men det gick bra, och väl uppkomna på
hraunet satte vi fart på hästarna. En bäck med
djupt nedskuret vatten måste vi med åtskilligt
besvär vada över, men sedan började
grässlätten. Endast ett par kilometer skilde oss från
Galtalækurs tun, och gårdens silhuett stod skarp
och tydlig emot sin bakgrund av kvällsdimma.
Snart hittade vi stigen och hästarna föllo av
sig själva in i galoppen.

Men innerst i våra själar brann ett ivrigt
begär att få vrida Ingjald Illrådes snusiga näsa
till tolv. På tunet möttes vi av ett par unga
män, som sade sig icke ha sett Ingjaldur, fast
han efter vårt flera timmar långa kringirrande
måste ha hunnit hem. Vi hälsade till honom,
väl vetande att han dolde sig i gården. Hade
vi icke haft den erfarne Johannes med oss,
kunde vi helt enkelt ha fått dö av svält i
öknen.

Men nu kokades konserver igen och det
var långt över midnatt då vi kröpo in under
bolstrarna.

Avis au lecteur: Låt aldrig följemannen
lämna dig ens för ett ögonblick!

Mer än femton timmar hade vi varit i
rörelse och vilan smakade.

Snart kommer ålderdomen och jag orkar
inte med bergbestigningar. Kanske sådan sport
inte heller intresserar mig mera. Men jag
avundas i alla fall mina egna barn som få flyga
över marker, där jag stapplade och tog miste
om vägen och släpade min arma stofthydda
— andens blyvikt som hindrade mig att flyga
in i solen. Ni, sena tiders barn, böra inte tro
att inte vi trots våra dåliga
kommunikationsmedel strävade lika högt och vida som ni!
Kanske kommo våra själar längre än era.
Kanske ert tragiska öde blir att kunna flytta
era kroppar med svindlande hastighet från ett
ställe till ett annat, under det själarna släpa
på jordens hraun. Hos oss var det tvärtom.
Det finns en jämviktslag mellan kropp och själ,
och ett plus till själens favör blir ett minus för
kroppen och tvärtom — den eviga striden
mellan psyke och materia.

Mr Lawson snarkar behagligt som en nöjd
katt. Men Wulff vrider sig i loppkval och
mumlar långa engelska haranger i sömnen. Och
jag vänder mig åt väggen och når mitt
efterlängtade Nirvana.

Ingjaldur visade sig icke, fast vi visste att
han fanns i gården. Antagligen ville han genom
sin frånvaro göra troligt, att han irrade omkring
i öknen, förtärd av samvetskval.


ÅTERFÄRD TILL REYKJAVIK.

O, alme sol! Tunets gräs glittrar åter i
morgonljuset och det fläktar svalt genom det
öppna fönstret. Jag sträcker mig så att
sänggavlarna bukta sig och ser Wulffs och Lawsons
ben söka sig fram under de för korta bolstrarna.
Klockan är sex och om en timme skola hästarna
vara sadlade.

Vi skynda ur bäddarna för att göra
morgontvagningen. Förbi fönstret skymtar Johannes'
resliga skugga. Han upplyser att kandidaten
redan är på benen och i färd med att uppsöka
ett par av hästarna som skilt sig från de andra
under natten.

Vad vi vilja ha till frukost? Allt som finns,
ty hungern rasar i våra inälvor. Vi ta fram de
läckraste av våra konserver, gourmeten hos
Lawson vaknar ävenledes och inom kort är
matsedeln färdig. Johannes försvinner i gårdens
innanmäte lastad med burkar att koka och vi
ägna oss åt vår primitiva toalett.

Vi ha en lång dagsresa framför oss, 


åtminstone 60 km. Men efter ett par mils ritt
skall vägen bli bra, och vi kunna forcera för
att hinna fram till nattkvarteret, innan det blir
nermörkt.

Så småningom täckes bordet med tallrikar
och konservburkar. Nysilad mjölk, min fasa,
kommer in, men åtföljes av kaffe, kandidaten
travar in på gårdsplanen med de återfunna
hästarna och så slå vi oss ned alla fem för att
hämta krafter till de kommande strapatserna.

Ingjaldur har icke visat sig. Antagligen har
han satt sig i säkerhet hos slåtterfolket på
någon avlägsen del av tunet, fruktande en
raffinerad hämnd. Men vi få göra upp vår räkning
med gårdsfolket. Eljest tror jag att Wulff skulle
ha velat arrangera ett litet stilla envig på
holmen i bäcken strax utanför, innan vi ge
oss av.

Nu är allt surrat och de trasiga grejorna
provisoriskt lagade. Först en sista blick på
Hekla från laduknuten och så till häst!

Det där vemodet, som icke lär finnas hos
moderna människor, griper mig och snör till
hjärtat hårt och klämmande. Här har jag i
alla händelser fått en oavbruten serie nya
intryck, starka, friska och stora, och hela knippen
nya hjärnceller ha bildats, som nu så
småningom skola krympa och tvina med den annalkande
ålderdomen. Men ett är säkert — jag skall en
gång sända mina barn hitupp. På det sättet
bevaras kanhända något av det, jag känt,
genom tiderna.

Nu rida vi. Hästarna sträcka ut som om
de skulle förstå att det bär hemåt. Det där
greppet om hjärtat slappnar och något av
vildens glädje kommer i stället. Morgonens
friskhet fyller min själ och jag vill sjunga till
hovarnas slag mot den fasta, ännu daggvåta lavan
den gamla versen:

Quadrupedante putrem sonitu
quatit ungula campum.

Vi redo i början tillbaka samma väg vi
kommit. När vi lämnat gräsmarken och kommo
ut på hraunet och sanden, verkade öknen icke
så ohygglig som för två dagar sedan, vad det nu
berodde på. Hit med hemskare öknar! Men
solen är så bedårande och luften så hög och
ljus och ren att allting leker för oss, när vi
äntligen rida åt sydväst utefter något som
liknar en stig. Vi tyckte oss åtminstone se spår
av hästhovar i det svarta gruset.

Men snart försvunno spåren. Vi voro alltså
på villovägar och spredo oss litet för att komma
på bättre. Solen stod i öster och sikten var
klar, alltså voro väderstrecken klara och faran
var ingen. Men vi hade ont om tid. Vi redo
rakt västerut och hade åtskilligt besvär med
att hålla ihop packhästarna, som tydligen hade
andra desseiner än vi. Om vi nu finge tjocka,
bleve vår belägenhet allt annat än avundsvärd.

Plötsligt upphörde hraunet och sanden och
vi kommo ut på gräsmark. Kommo till en bäck
och vadade över den. Den flöt mot söder.
Alltså måste den vara en biflod till Ytri
Rangá, fast den ej fanns på våra dåliga
kartor. Men här måste finnas ridstigar, ty vi
närmade oss bebyggda trakter. Vi kommo ut
i en mosse och där funno vi äntligen en stig
som vi följde åt norr av fruktan att komma för
långt åt söder och förlora tid, då vägen vi
sökte gick åt sydväst.

Snart sågo vi en liten gårds gröna tak.
Det var Lækjarbotnar, och en gumma där
gav oss direktionen. Sedan vi vattnat hästarna
och oss själva hunno vi efter några minuter vår
sökta och efter förhållandena utmärkta väg.
Sträckt trav!

Vi hade utom undervisning om den rätta
vägen fått veta att vi ridit över två stigar utan
att märka dem. Men Johannes försäkrade att
han med avsikt ridit över dem, emedan de
gingo i en riktning som vi ej borde följa.

Här var som att segla i hallonsaft! Vägen
gick över myrmarker och var mjuk och jämn.
På Kolavatnsmýri stannade vi vid den
lilla sjön och läto hästarna beta. Sen bar det
av igen över gräsmark, tills vägen tog av i rät
vinkel mot nordväst, förbi Selsandurs kala
slätt till vadet över Steinlækur vid
Áshólls gård, genom den pittoreska 
Hárlangsstaðagi1 (gil = klyfta), ut i myr igen, vad över
Lón, en biflod till Þjórsá, ut på Lónsheiði,
och äntligen voro vi framme vid 
Þjórsárbrú. Vi hade då ridit 4 1/2 mil och som jag
visste att på Þjórsártún fanns gott
nattkvarter, föreslog jag att vi skulle stanna, men
detta ingick icke i följemännens planer. Det
vore bättre att fortsätta till Ölfusárbrú, då
vi eljest skulle få svårt att hinna fram till
Reykjavik under morgondagens lopp.

Emellertid hade mr Lawson i en gammal
engelsk Handbook to Iceland läst, att
i trakten skulle bo en präst som var mycket
gästfri. Han ansåg det vara sin skyldighet både
som engelsman och resande att övertyga sig
om detta och hembära prästen sina landsmäns
tacksamhet. Först då vi visat honom att hans
boks uppgifter voro 40 år gamla och att
prästen säkerligen var död, lät han förmå sig att
följa oss.

Bron över Þjórsá är en av Islands mest
betydande och gärna skulle jag ha velat stanna
hos bonden på Þjórsártún, även han en av
Islands bästa i sitt slag. Men nu hunno vi icke
ens rasta. Framåt bara!

Vägen bar över myrmark,
eftermiddagssolen hade vi i ögonen, hästarna sträckte ut.
Vi rastade en kvart vid den första av de två
broar som leda över de båda små tillflödena
till Hróarsholtslækur. För första gången
under resan fann Wulff här en blomma, vars
namn han ej kom ihåg för tillfället. Jag
anmärker detta med en viss skadeglädje, men
erkänner samtidigt att undantag bekräfta
regeln.

Vita tält lågo här och där i terrängen. Det
var skördefolk som levde sitt glada
sommarliv och som jag hoppas begagnade sig av det i
alla hänseenden. Här är Islands rika bygd, här
är grönt, här beta kor. Här möta vi åtminstone
en människa varannan mil. Under hela vår
resa både på Nord- och Sydisland ha vi endast
mött ett litet sällskap på väg till kyrkan en
söndag.

Här möta Wulff och jag, som rida i
förväg, en man som stannar och har något att
säga. Han frågar, om vi ämna oss till Reykjavik
och ber oss ta med ett par brev.

Vägen går rak som ett snöre mot väster.
Vi beta hästarna igen vid Króksbrú och
låta dem dricka i Krókskeldá. Wulffs häst
ville inte låta ta sig efteråt. Han var arg och
trött och hans bakhovar slogo som trumpinnar
i luften. Men människans vilja är starkare.

I solnedgången voro vi vid Ölfusárbrú.

Och kan läsaren tänka sig vad vi fingo?
Vi fingo öl, gott danskt öl! Den som icke
efter sex mils ritt tycker om ett glas öl är sjuk,
och den som efter en resa
Reykjavik—Þingvellir—Geysir—Hekla—Ölfusárbrú, vilket 
betyder dagar av försakelse icke med glädje
anammar en Carlsberg, han är sannerligen pervers.

Vi hade knappt kommit ur sadlarna, förrän
vi med tacknämlighet släckte jordens
fruktansvärdaste törst. Åtminstone strävade vi med
gott uppsåt och delvis lyckade ansträngningar
efter den önskade effekten.

Medan vår supé tillagades i värdshuset,
togo vi den vackra bron i betraktande.
Närmast liknar den en väldig, vacker leksak. Det
lär vara förenat med böter att mer än en
rider över den samtidigt. Jag tror
emellertid att dessa böter äro onödiga, ty den gungar
redan då en person ger sig ut på den. Som
hängbro betraktad är den i alla händelser ett
konstverk, smäckert och fint.

Wulff och jag stodo på bron och beundrade
den skummande floden, då en man kom fram
åtföljd av två småpojkar. Han frågade,
varifrån vi voro.

— Ä ni verkligen svíar? Svíar från
Svíþióð? Hör ni, sade han till pojkarna,
titta på de här! De är svíar från Svíþióð!

Han erbjöd sig att hjälpa oss, om det var
något vi behövde. Han hade laxfiske strax
nedanför bron, saltade och rökte lax och levde
fram sitt liv gott. Och ville vi se den varma
källan nere vid stranden, skulle han gärna vara
vägvisare. Vi följde honom. Där fanns en
liten laug. Han hade sett på grund av vissa
tecken att det snart skulle hända något på
Island. Nu hade det varit lugnt en lång tid, men
Hekla var osäker.

När jag av en tillfällighet kom i lä om
honom luktade han brännvin. Jag omnämner
det icke som en ovanlighet på Island lika litet
som i Sverige. Men —

Han var vänlig, full av godhet och visade
oss sitt upplag av lax. Där funnos massor,
vi gratulerade och avskedade oss.

Men uppe i värdshuset var vår kvällsvard
dukad. Kokt lax och andra goda saker — och
öl. Jag tror till och med att vi fingo var sin
akvavit, utom Lawson, som endast drack mjölk.

Och hur det var, började vi sjunga. Gamle
Johannes steg upp och sjöng Islands folksång,
sekunderad av kandidaten och mr Lawson, som
sjöng den på engelska ur en av sina
handbooks:

Eldgamla Ísafold.
Ástkæra fosturmold,
Fjallkonan frið!
Mögum þin muntu kær,
Meðan lönd girðir sær,
Och gumnar girnast mær,
Gliár sól á hlið!

Men då flög den så kallade fan i mr
Lawson esq. Mjölken och teet och laxen hade
stigit honom åt huvudet, han klev upp på en

stol och började sjunga engelska jägarsånger
med en brio, som jag ej tilltrott honom. Hans
passion var rävjakt och han föredrog minst ett
dussin visor med den glöd som endast
engelsmän kunna lägga i dagen då de bli
entusiasmerade. Han hoppade på sin stol, viftade med
sin näsduk och skrek Tally-ho!! så att den
oskyldiga och lantliga uppasserskan kom in och
sade något, som endast våra följemän kunde
uttyda, men som efter allt att döma betydde
mera öl.

Ja — och så kröpo vi till sängs i
bekväma bäddar och somnade, som endast den
kan somna som ridit sextio goda kilometer på
dagen.

Frukost med lax och — jag förnekar det
icke — öl. Och så redo vi igen.

Bron gungade betänkligt, och hästarna
föreföllo icke alis angelägna att falla i trav.
Jag tror också att ridningen skulle försvåras
av brons rörelse om man satte fart. Dessutom
ser avgrunden med den brusande Ölfusá —
Vítá kallas hon här — icke vidare lockande ut.

Framför oss höjer sig med branta sidor
direkt ur låglandet det imponerande
Ingólsfjall (551 m.). Mitt på fjällryggen ligger
Inghóll, den hög, där enligt sagan Ingólfr,
Islands förste bebyggare, är jordsatt. Kort före
sin död skall han ha låtit två av sina trälar
och en tjänarinna gömma sin egendom i högen,
varefter han mördade dem på de efter dem
uppkallade platserna på den, Imuskarð,
Kagagil och Kallbakr.

Från bron går vägen snörrät fram till
fjällets fot. Där följer man bergsluttningen åt
väster och passerar Kögunarhóll, en
kägelformig höjd, där Ingólfr skall ha satt in sitt
skepp.

Myren lyser ljusgrön i solskenet och
hästarna sträcka ut, ty vägen är mjuk och
förstklassig. Vi vada över småbäckar, lämna 
Bakkarholts, Gljufúrholts och Kross
gårdar bakom oss och komma till träbron över
Varmá, där vi låta hästarna beta. På andra
sidan ån vidtager mossklätt hraun med spridda
lavablock.

Efter några minuters ritt stiga vi av
hästarna igen, ty nu äro vi i närheten av de
varma källorna vid Reykir i Ölfus, de
berömdaste på Island näst Geysirområdets. På
gården Reykir bodde under Sturlungatiden
Gissur jarl, en av den mäktige Sturla
Sighvatssons många fiender, den som
kanske verksammast bidrog till hans fall. Men
om detta kan den intresserade läsa i
Sturlungasagan.

Källorna ligga på båda sidor om Varma,
som vid gården Reykjafoss bildar det lilla
vackra vattenfallet med samma namn. Här
finns en yllefabrik som använder fallets kraft.

En av källorna är Litli Geysir med
97° varmt klarblått vatten, som stundom
bubblar upp ett par decimeter i höjden. Förr
sprutade den fyra gånger i dygnet sex meter högt.

En annan är Baðstofa, 85°, som
varannan minut sprutar omkring en meter högt.
Vid vårt besök höll den sig dock betydligt
lugnare.

Túngarðshver, som eljest var tredje
minut skickar upp en mer än meterhög
vattenpelare, generades tydligen också av vår
närvaro. Den höjde sig knappast en halv meter.

De vackraste källorna äro de tio, som
ligga mitt emellan ån och vår väg. Ett par
av dem erinrade i skönhet om Blesi. De äro
omgivna av kiselsinter och avsevärt stora. En
tycktes vara över 10 m. lång och ungefär
hälften så bred. Stora ångblåsor stiga med jämna
mellantider upp till ytan. Stundom röres
vattnet häftigt och höjer sig i bubblor någon
decimeter i bassängens mitt.

Flera gyttjekällor finnas också på båda
sidor om ån. Vi lade särskilt märke till en med
vackert blå, och en med röd gyttja, båda livligt
kokande och bubblande. Men det finns även
källor med vidrigt mörkgrått slam, som puttrar
och sjuder, alldeles som i dyvulkanerna på
Nordisland.

På återvägen till hästarna stannade vi vid
en liten källa som först undgått vår 
uppmärksamhet. Det var den lilla Gryla
(skrämskottet), som ungefär var tionde minut
sprutar vatten i en 1 dm. hög båge från ena ändan
av den avlånga kratern till den andra.

(Härmed välsignar jag inom parentes
Kristian Kålund och hans Historisk-topografiske
Beskrivelse av Island. Det är den bästa
kamraten på en resa som denna, ty av
följemännen får man oftast icke reda på något annat än
vägen. Mycket har naturligtvis förändrat sig
under de trettio år, som förflutit sedan sista
delen av hans storartade arbete utkom, men
det skall alltid bli en ovärderlig källa för den
den som har andra intressen än
genomsnittsturistens.)

I sadeln igen! Nu höjer sig vägen
långsamt men säkert och snart äro vi vid foten av
Hellisheiði, högslätten mellan Skálafell
och Hengill. Den utmärkt underhållna
sicksackvägen, Kambavegur, höjer sig över
200 meter på ungefär en kilometers längd, ett
mödosamt stycke arbete för hästarna. Men
man märker ingen avmattning hos de små
underbara djuren. Kanske det hela är bara en
lek för dem.

På krönet rastade vi och kastade en sista
blick på den gröna Ölfusbygden, Ölfusá och
fjällbygden i öster och norr. Ännu sågo vi
tydligt Ingólfrs hög, som nu avtecknade sig
mot ett virrvarr av glaciärer och blå höjder.
Men jag skall icke sjunka tillbaka i den
drömvärld jag lämnat.

Framför oss ligger Hellisheiði, lavaöknen,
en död värld av svart hraun mellan svarta,
fantastiskt formade lavablock. Hraunet har
kokat, vridit sig, stelnat, spruckit, tornat upp
sig, sjunkit, och hemlighetsfulla hålor egga
fantasien, hålor under vid stelnandet bildade
bryggor, och hålor efter luftblåsor.
Slaggryggar slingra sig mellan de väldiga blocken.
Solskenet gör det hela om möjligt hemskare.

Vägen går över en flat hraunsträckning
och är rikligt försedd med vardar. Varde
kallas en över meterhög kägelformig stenstapel,
uppförd till vägledning för de resande, som
vintertid eller under tjocka icke skulle kunna
taga sig fram utan dessa märken, vilka ligga
så nära varandra att man bör kunna hitta nästa,
när man lämnat en. Ty att gå vilse här
betyder mycket ofta detsamma som att vara
räddningslöst förlorad.

Hästskorna slå med korta, vassa ljud emot
hraunet och vägen, som är ganska nyanlagd,
är jämförelsevis bra och bekvämare än den
urgamla, som löper jämsides och där
århundradens trafik har urholkat en decimeterdjup ränna
i berget.

Vi lämna varde efter varde bakom oss.
De kringliggande fjällen göra att man icke
känner sig rida på en högslätt, utan snarare
djupt ned och så nära helvetet som möjligt.
Om dessa lavablock kunde berätta det de sett
under ett årtusende av vilsekomna människors
fasa och förtvivlan, skulle vi kanske ej ta vägen
så sorglöst som nu. Ty den har varit en
sannskyldig via dolorosa.

Två hästskelett vid vägkanten göra
ökenstämningen ännu starkare. Ett är redan
vitbränt av solen, men det andra tyckes vara
tämligen färskt, ty ett par korpar flaxa vid vår
ankomst in bland klipporna.

Efter närmare två timmars ritt genom
öknen kommo vi till en liten oas, Hveradalur,
där ett par varma slamkällor sysselsatte oss,
medan hästarna ägnade sig åt gräset. När en
islandshäst icke äter, är han sjuk, säger man
häruppe.

Men vi hade bråttom och startade efter
en kort rast. Vägen svängde mot norr och
förde oss in i en ny grönskande större oas
med en gård, Kolviðarhóll, som förr var
ett sæluhús, en mycket använd fjällstuga
uppbyggd till uttröttade resandes
vederkvickelse. Gården ligger på en hög (hóll) och
i denna skall den i Kjalnesingasagan
omnämnde Kolfiðr vara begraven. Från denna
oas kommo vi ut på lava igen, men av
ojämförligt mycket bättre beskaffenhet än
Hellisheiðis. Över det otillgängliga Svinahraun
på vänster hand höjde sig Lambafell, 
Blákollar och Vifilsfell, och i norr sågo vi
Mosfellsheiði som vi ridit över på bortvägen.
Resan närmade sig sitt slut.

Ännu några kilometer, och vi fattade livligt,
varför våra följemän i går varit så ivriga att
tillbringa natten vid Ölfusárbrú i stället för på
Þjórsártún. Ty vid sæluhúset strax vid det
lilla Fóelluvötn mötte vi hela Reykjavik
till häst. Det var nämligen söndag.

Vår utmärkte konsul och hans konsulinna
voro också med. Och bakpå konsulns sadel
upptäckte jag ånyo ett paket av misstänkt form.
Det var denna gång en flaska champagne och
han hälsade oss välkomna tillbaka på det allra
älskvärdaste sätt i ett glas som efter ritten
smakade bättre än de odödligas nektar kunde
ha gjort — ty den drycken passar säkert bara
de odödliga, och det ville vi inte bli — än.

Reykjavik till häst var en ståtlig och
pittoresk syn. Flera hundra män och kvinnor
i full karriär som ett husarregemente under
marschmarsch, flygande slöjor, flygande lockar,
flygande manar, silverpiskors vin, tusen hovars
klapprande, skämt och skratt.

Här flirtades något, vill jag lova! Jag
läste det i ögonen fast jag ej förstod det
jordiska tungomålet — kärlekens språk är
gudskelov internationellt. Där fanns många vackra
flickor och många ståtliga unga män, många
raska åldringar och sadelfasta matronor. Detta
var bland det mest originella och livaktiga jag
sett av folkliv någonstans. Och societetsliv
också — pardon!

Efter några minuters uppehåll vid
sæluhúset fortsatte vi färden nu som deltagare i
den stora kavalkaden. Efter en timmes ritt
passerade vid Geitháls och voro åter på känd
väg. I skymningen kommo vi efter åtskilliga
spurtansatser till Reykjavik, Wulff och jag
lagom att hinna göra toalett till en stor och mycket
sen middag hos en av hans vänner.

Sådant är livet.

Men vart hade mr Lawson esq. tagit
vägen? Han blev totalt uppslukad av Reykjavik
till häst. Vi återsågo honom först två dagar
senare försedd med mössa, rakad och elegant
men lika originell. Wulff ville nämligen söka
förmå några av Reykjaviks mest framstående
gymnaster att komma till Olympiska spelen i
Stockholm 1912 och uppvisa den isländska
glima, om vilken jag redan talat. På
Reykjaviks utmärkta idrottsplats arrangerades en
improviserad glima, som Wulff
kinematograferade för att intressera Stockholm och den
övriga världen för denna uråldriga
brottningslek. Det var vid den uppvisningen vi
återsågo mr Lawson och de andra engelsmän, som
samtidigt med oss varit vid Geysir. Mr
Lawson har nu kinematograferad besökt hela
jordklotet, skrattande och visande sin enda tand.

Jag kan icke underlåta att nämna en liten
skolpojke, som jag träffade på ovannämnda
sentima middag hos hans föräldrar. Han hade
börjat måla. Han var en säker liten man. På
dörren till det vindsrum han använde som
ateljé hade han präntat sitt namn.

T. M.
Artiste peintre.

Måhända är det han som skall skaffa Island
en ny konst. Jag skriver detta för att
uppmuntra honom, om dessa rader en gång
komma under hans ögon. Ty det är endast
genom en sådan barnslig kärlek till konsten
som hans en man kan bli konstnär. Island har
ännu ingen konstnär med fan i kroppen. För
en främling kan det tyckas underligt att ett
sådant land icke framalstrat en Michel Angelo
eller många av den sorten. Men isländarna ha
tydligen ännu icke upptäckt sitt land, icke lärt
sig rysa tillräckligt inför dess våldsamma,
sublima skönhet. Jag tror att deras
fosterlandskärlek tills vidare har sina rötter i historien.
Men då de en gån g upptäckt Europa, skola
de med glädje, tacksamhet och stolthet
återvända hem, och världen skall få se en
konst---!

Man ser också att deras moderna skalder
ännu icke lärt sig förstå de omätliga skatter
av skönhet landet rymmer. Visserligen älska

de, men uttrycken för deras älskog bli banala,
sentimentala, tråkiga uppräknanden av
geologiska egendomligheter, temperaturförhållanden,
sol-, mån-, luft-, vatten- och iseffekter, saker,
som deras skaldebröder i det sydligare Europa
sitta och leka fram i vindskammare med utsikt
över fabriksskorstenar — och leka fram mycket
bättre.

Men låt oss hoppas att detta ändrar sig
med de lättare kommunikationerna, umgänge
med annan natur och andra diktare.

Då skall världen få se en poesi – – –!

Vi hade stannat ett par dagar i väntan
på Det Forenede Dampskibsselskabs ångare
Bothnia. Den kom och vi måste ta avsked
av våra vänner i Reykjavik, konsulns, Oskar
Johansens, Möllers m. fi. Och en vacker
eftermiddag stodo vi på Bothnias däck och viftade
farväl medan ångaren sakta gled ut. Den siste
jag såg var den lille T. M., min lille
målarkamrat, som stod på kajen glad och lycklig
med min efterlämnade färgkritlåda i famnen.
O, du heliga ungdom!

Vi hade fått utmärkta hytter och skulle
lyckligtvis lägga till vid Vestmannaeyjar,
Västmannaöarna. Vi brydde oss ännu ej om
att ta notis om våra medresande utan superade
i sinom tid i förnäm, avskildhet, drucko vår
grogg med samma bibehållna värdighet och
gingo till kojs för att vakna i god tid och hinna

begagna oss av det korta uppehållet så mycket
som möjligt.

Här ger jag läsaren en sida ur min
dagbok — åtminstone en del av den — ty där
finnas privata saker också. Jag vill nämligen
icke hyckla mera kunskap om Vestmannaeyjar
än jag besitter. Visserligen är detta mera än
dagboken anger, ty varje älskare av jakt och
jaktlitteratur känner dessa underbara öar.

»26. 8. Vestmannaeyjar. Vakna kl. 6 f. m.
och ros i land. Gröna toppar, lodräta väggar,
sandstensfärg, tuff, grottor, millioner
lunnefåglar, anteckna färg, vita exkrementband,
kikare, två fågelfängare, kusligt. Får som
levande vitsippor på topparnas sluttningar.
Klippfisk på tork på lavatun. Gå in på Edinborg
och dricka kronpilsner, avskyvärd
nykterhetssoppa. Vi kinematografera klippfiskarbetet.
Söka efter Wulffs andhål. Gå uppåt landet på
vulkanernas sluttning, gå vilse bland gårdarna.
Ångbåten blåser. Vi ros ombord i en pråm.
En annan pråm ror förbi, lastad med kveite.
— Själva ha vi hundra hästar ombord som stå
och äta hö i lastrummet. Last av klippfisk.
Tyskar och engelsmän. En massa studenter
från Reykjavik, bortkomna. Vi gå från
V-öarna. Beskriv dem från båten. Steile,
fantastiske. Vi se in över jöklarna på Island medan
V-öarna bli allt lägre. Jöklar med molnskuggor
på. Sjön grönblå med gäss.»

Dessa anteckningar kunna tyckas vara
ytliga, men man har väl för tusan något som
kallas minne!

Dessa mystiska anteckningar tarva
emellertid litet förklaring. Vestmannaeyjar äro en
liten ögrupp belägen ungefär en svensk mil
utanför Islands sydkust, några mil väster om
öns sydspets. De äro omkring 25 till antalet,
holmar och skär inberäknade. Blott den
största ön, Heymaey, är bebodd. Den har en
liten stad, Kaupstaður, med bortåt 1,100
invånare och en slocknad vulkan, Helgafell
(226 m.). Öns högsta topp är Heimaklettur
(283 m.). Jag bryr mig ej om att uppräkna
namnen på de andra 24 öarna, ty läsaren skulle
glömma dem omedelbart. Jag vill bara nämna
att den sydligaste heter Geirfuglasker, ej
att förblanda med ön med samma namn
utanför Islands sydvästra udde. Den heter så,
emedan den varit en av häckningsplatserna för den
numera utdöda geirfågeln (Alca impennis).

I stort sett äro alla öarna veritabla
fågelberg. Den som icke sett ett sådant har svårt
att föreställa sig vilka oerhörda massor av
fåglar, som ha sitt tillhåll eller sina vilplatser
där. De verka moln, snöstormar, kompakta
laviner, då de äro i rörelse.

Befolkningen lever av fiske, fågelfångst
och »äggning» för att tala rospiggska. Man
låter hala sig ned i en stark rem utför de
branta fjällsidorna och fångar de förbiflygande
fåglarna med håv. Många andra fångstmetoder
att förtiga.

Wulffs andhål var något särskilt med. När
han förra gången, vintertid, besökte Heimaey
upptäckte han i ett fjäll ett hål, ur vilket varma
fläktar ångade fram. Ingen på ön lär ha vetat
om denna nedgång till Orcus förut. Det var
denna vi sökte efter, fast utan resultat.

Emellertid hunno vi med ganska mycket
under de timmar vi hade på oss. Heimaey är
något mer än 6 km. lång och knappa tre km.
bred. Från kl. 6 på morgonen till 6 e. m.
hinner man mycket på en så liten ö, om man
är energisk. Heimaklettur är bedårande och
grottorna på halvön äro just så mystiska som
grottor böra vara. Näset mellan Heimaklettur
och Stóra Klit söker i målerisk skönhet sin
like.

Ja, detta var i alla fall en doft av
Vestmannaeyjar, un soupçon, bättre än intet! Jag
gör mitt hemliga tecken av tacksamhet åt
makterna som låtit mig landa här i en för tillfället
stilla vik av livets ocean. Bothnia lättar ankar
och går söderut för full maskin.


HEMÅT.

Vi hade bland förstaklasspassagerarna
representanter för 13 nationer och började
studera dem. Som den intressantaste föreföll mig
i början en ung skön indier av den högsta
kasten, krigarkasten, som åtföljdes av en
engelsk major, vilken tjänstgjort 25 år i Indien,
en trevlig karl, obesvärad och så mycket
sportsman som hans yrke gjort nödvändigt. Indiern
studerade juridik och hade varit i Europa en
gång förut. Efter hemkomsten från sin första
resa återtog han enligt majorens berättelse sitt
hinduiska levnadssätt, satt på marken och åt
med fingrarna. Men nu trodde majoren, att
han skulle förbli europé i sina vanor. Den
högsta kasten får icke äta nötkött. Möjligen
erinrar sig läsaren upproret mot engelsmännen
1857—1858, då Nana Sahib var indiernas
förnämste anförare. Upprorets egentliga orsak var
att patronerna voro insmorda med oxtalg, mot
vilken gudlöshet de indiska soldaterna
reagerade. (Majorens relation. Och historiens.)



I går hade vi buljong till middagen.
Indiern frågade majoren, om den var kokt på
oxkött. Majoren svor vid sitt hemlands
demoner att så icke var fallet, och den unge
mannen satte i sig portionen. I dag drack
han två koppar buljong till lunchen.

En ohyggligt lång och ohyggligt mager
slätrakad engelsman dyker upp vid måltiderna.
Eljest håller han sig borta. Han har för 7,000
kronor hyrt ett laxfiske på Island på ett år
och ser ut att kunna betala dubbelt, om det
gäller. Jag har aldrig, faktiskt, sett en längre
människa, icke ens i marknadstält.

En amerikansk professor i politik är så
lik skådespelare Palme hemma i Stockholm,
att jag tror honom vara en vision! Jag visste
förut icke att det finns andra än självlärda
professorer i politik. Men denne har diplom.
Den skulle vi hyra på några år —

Jag talar franska med en ung flamländare
som studerar i Paris. Vi tala litteratur och
konst. Han anser den franska litteraturen
okysk, är romantiker, avskyr Flaubert, gillar
Selma Lagerlöfs Liens invisibles. Konstiga
Parisungdomar nu för tiden, men världens
undergång lär ju närma sig med stora steg.

Jag blir god vän med en äkta bajrare, en
prof. d:r Martin och en österrikare, d:r
Philippi. De ha rest på Island tillsammans med
en naturvetenskapsman och blivit oense med
honom — »det är han som står där borta!»

Å, han! Den har jag redan observerat.
En högst osympatisk karl med bovaktigt
utseende och rött skägg. Det är den som har
usurperat ett helt bord för sig själv i rökhytten
och betäckt det med papper. Han skriver
ideligen och riktar en lömsk och ondskefull blick
på var och en som i brist på annan plats vill
slå sig ned med sin kaffekopp vid bordet, som
räcker för sex personer och nu tas upp av en.
Han har en yngre rödskäggig något ofarligare
bov med sig, som nästan ständigt sover ut
efter Islandsstrapatserna med huvudet i den
äldres knä och sträcker ut sig på soffan, så att
han hindrar åtminstone tre personer att sitta.
Jo, den har jag äcklat mig åt tillräckligt. Och
prof. Martin berättar om hans missöde på
Hekla. Han var helt enkelt den som blivit
av med sitt byxbakstycke, den av Ingjaldur
utskrattade tysken. Han reser omkring i
främmande land med teodolit och skriver
avhandlingar vilkas contenta längesedan äro utredda
av Thoroddsen och andra  — — — 

— Men hur kunde ni välja en sådan
reskamrat? Redan utseendet — — — 

— Vi träffades på Island, han hade
planerat en expedition och erbjöd oss att följa
med. Vi voro tacksamma och antogo — — — 
men det visade sig att han ville begagna sig 
av oss, och då vi reagerade, blev han brutal.
Och så den där otäcka figuren som jämt sover
i hans knä! — — — pfui Deibel!

En bömisk musikprofessor, ett
sextioårigt lindebarn, går omkring och talar Bach
och fugor. Hans välvilja gör att man tolererar
honom en stund, men det finns annat i livet
än Bach och fugor. Jag var för vänlig mot
honom i början och nu tror han att jag
ständigt längtar efter honom. Och en dag säger
jag resolut att jag aldrig har tyckt om musik,
särskilt aldrig om Bach, och jag får
kväljningar, när jag tänker på en fuga.

Han lägger handen på min axel och ser
bekymrat in i mina ögon med ett fett och
osäkert leende:

— Aber mein lieber Herr, Sie sagten
ja — — —

— Ich habe nichts gesagt, bitte, und ich
bin furchtbar müde, wissen Sie! Ich bin zum
umfallen, entschuldigen Sie!

Och jag reser mig och går till prof.
Martins bord. Den blide bömaren skakar
sorgset sina långa gråa lockar och söker upp ett
annat offer.

Så mycket angenämare var det att göra
bekantskap med professor Björn Magnússon
Olsen, den bekante patrioten och fint bildade
klassikern, en av de grundligaste kännarna av
Islands språk och historia. Och med samma
nöje vill jag minnas Ólafur Johnsen, f. d.
överlärare vid Odense Katedralskola, en gammal
isländare med isländsk välvilja och europeisk
urbanitet. Och etatsrådet Asgeirsson, kungen i
Isafjörður, en stort anlagd personlighet, vilken
Wulff och jag ha att tacka för en enastående
gästfrihet, för att icke tala om var sin valtand,
dyrbara minnen från Island. Men han dog nyss
i Indien. Requiescat in pace!

Och andra goda och välvilliga människor,
tjänstemän vid Det Forenede, militärer,
vetenskapsmän. Man kan icke underlåta att göra
bekantskaper under en längre sjöresa. Sådant
tyckes gå lättare om skeppsbord än på
landbacken, åtminstone för mig.

En dansk herre, som tydligen rest mycket
i exotiska länder, håller ständiga föredrag med
en flux de bouche som tyder på, att han
antingen är f. d. frälsningssoldat eller också tränar
för en föreläsningsturné. Han talar språk bra,
franska, tyska och engelska, och intet mänskligt
är honom främmande, från de högsta filosofiska
problem till de mest banala kragknappsfrågor
— homo a quo etc.

En ung isländsk student, tydligen från
det inre av landet, går omkring som en
bondatlet med fötterna inåt. Han är destinerad till
Köpenhamn. Han lär ha stora matematiska
anlag, vilket syns på hans inåtvända
drömmande blick. Han har aldrig varit utom Island.

Och i Leith skall han för första gången få se
ett träd — om jag icke räknar låga björkar —
en automobil, hundra automobiler. Och i
Edinburgh skall han få se en av världens vackraste
avenyer, hus i många våningar, förfining, lyx
— på avstånd visserligen, men ändå! Och
militär, skotska säckpipblåsare i en vaktparad,
vars make icke finnes i den avlägsna gård, där
han växt upp i basaltfjällets skugga. Men han
har kanske redan dykt ned för djupt i de
matematiska avgrunderna för att imponeras av slika
adiafora.

Efter supén sjunger en isländsk student.
Verkligt musikaliskt och med djup och
klangfull timbre. Han skall resa till Amerika och
bryta sig en bana — ett spån på ett
människohav. Men ute på däck sjunga studenterna, som
resa till Köpenhamn, de som inte ha råd att
resa i första klass. De sjunga Eldgamla
Isafold och Bellman — det låter underligt
främmande — och andra svenska sånger. De tycka
bättre om Sverige än om Danmark. Jag hör
det och vet det.

En gammal engelsk dam är sjösjuk och
har legat dag och natt ända sedan Reykjavik
i en vilstol på däck inlindad i pälsar och filtar.
Då och då kommer stewarten till henne med
ett glas champagne och en minimal sandwich.
När hon sköter det nödvändigaste är mig en
gåta. Hon ligger där som ett kolly eller kanske
snarare som en växt på fartygets kropp. Men
en natt är det sjögång, sjön slickar sig upp över
relingen och stänker hennes pälsar genomvåta.
Wulff och jag äro ensamma uppe på däck. Vi
gå fram och fråga om hon inte hellre skulle
vilja ligga i lä.

— Oh yes, of course! But don't let me
trouble you!

Ett gammalt hjälplöst, diskret och hjälplöst
förnämt fruntimmer!

Och vi ta gumman resolut med vilstol och
allt och bära henne med säkra sjömanssteg
i lä. Hon vet inte hur diskret hon skall
uttrycka sin tacksamhet. Och hur förnämt!

Äntligen har jag lyckats avlägsna den
osympatiske tysken från det bord han inkräktat.
Det finns ett gammalt bra tyskt studentsätt att
förskräcka sådana existenser. Jag tog helt
enkelt på mig min svenska segelsällskapsmössa,
gick fram till mannen och sade:

— Nehmen Sie sofort Alles weg! Der
Herr Inspektor kommt!

Han rafsade ihop sina mobilier, tog dem
under armen och gick. Sex personer, bland
dem jag, slogo sig ned på de lediga platserna.
Jag hade imponerat på hans preussiska själ
med uniformsmössan. Han visade sig icke
mera i rökhytten. Och med Castor försvann
även Pollux.

I natt gick Bothnia genom en 
vintergata och stjärnor sprutade om bogen. Dessa
krustacéer och bakterier, som tydligen piggna
till genom friktionen, voro särskilt livaktiga nu.
Den vanliga vita randen längs båtsidan stod
lysande och klar. Stjärnor blänkte runtomkring
i det svarta, blixtrade till i skummet och
försvunno. Stundom lyste någon individ med
mångdubbelt starkare sken än de andra och
länge, med en båglampas intensitet och en
ljusvidd av ett par decimeters radie.

Man kan stå timmar och beundra detta.

I matsalongen står på ett bord en
Araucaria. När det är sjögång äro damerna
och en del av de s. k. kavaljererna borta från
måltiderna. Vilket är så mycket trevligare för
oss överlevande, därför att vi kunna röra
armarna fritt, när vi äta. Man äter ledigare då.
Vädret är idealiskt och salongen är fylld av
några ätande och sjöstarka damer i charmanta
toaletter och herrar i nästan lika förtjusande
höljen.

Men alltid rör sig havet något! Wulff,
som har ögonen med sig och dessutom är
botanist, observerar, att då båten sätter, om än
omärkligt för de damer som eljest lida av mal
de mer (uttalat med oefterhärmligt uttryck av
de pudrade damerna), höjer Araucarian sina
grenar på grund av en helt enkel naturlag. Hon
höjer dem ganska ordentligt, ty båten sätter
mer än det okänsliga kvinnokönet känner båten
sätta. Wulff påpekar detta för sitt sällskap och
skulle vilja arrangera någon mystisk
kinematografi av fenomenet — ett bord i en salong
där en Araucaria liksom andas — ett led i en
teosofisk seans.

Jag påpekar sakförhållandet för min granne
till höger, en äldre fransk dam, och framhåller,
att man i allmänhet icke inser, hur hög
sjögången i verkligheten är. Hon har icke förstått
samtalet som förts på engelska och tyska, men
hon ser att allas blickar äro riktade på
Araucarian som tycks leva ett självständigt liv,
viftar med grenarna och bär sig åt som en
människa med temperament.

Och jag säger till henne — ty hon är
disträ och glömmer vanligtvis att låta
rätterna fortsätta — på min bästa 1700-tals
franska: — Madame, veut-Elle me passer la
mayonnaise, s'il vous plait?

Och jag har glömt att hon hatar majonnäs,
hon betraktar Araucarian, uppfattar att det
verkligen är litet sjögång och säger:

— Mais monsie — mon — — —  mon —
aoubahkräkrä — — — oh!

Jag drar en slöja.

Jag har en tysk författarinna till
bordsgranne. Hon är ganska överlägsen, men
sehnsuchtsvoll, ty hennes lilla själ är övervägande
tysk, fast hon nog har litet tjeckiskt blod i
ådrorna. Hon känner av svenskar bara till
Strindberg — min vanliga erfarenhet på
utländsk mark — men det är inte bara det.

— Ja, der Schtrintberkh, ja, den kenne ich
schön. Der ist famos! Der ist ja tot, nich?
Ja?

— Nein, aber das ist allerdings kein
Fehler von ihm — aber erlauben Sie, gnädiges
Fräulein, was von ihm haben Sie gelesen?

— Na, Silva Silvarum habe ich gelesen,
und den Peer Gynt und — — — ja, und einige
Kleinigkeiten — — —

— Aber entschuldigen Sie, gnädiges
Fräulein — Sie müssen schon wissen dass er den
Peer Gynt geschrieben hat, wo er noch
furchtbar jung war — Der ist ja auch nichts!

— Nee — das finde ich auch!

— Und die Silva Silvarum haben Sie doch
nur antikvarisch gekriegt, nicht wahr?

— Na, natürlich! Aber er ist ein begabter
Mensch.

Då högg jag in med Arthur Schnitzler och
hon tyckte att jag var osedlig, då det egentligen
var han som var det.

Jag ser rätt litet på havet nu om
dagarna. Jag sitter och pratar med prof.
Martin om München och Bayern, där jag trivs.
På däck kommer stundom den osympatiske
tysken och ger mig en ormblick, där jag mot
reglementet sitter i homespun och S. S.
S-mössa, den han tydligen genomskådat.


Vi äro mittför norra Skottland.
Springare leka om bogen. Vi gå snabbt söderut.
Lunnefåglarna följa oss ända till Bell Rocks
fyr. Havssulor, vackert vita med svarta
vingspetsar, störtdyka. Stormfågeln är slut här
nere. Valar sågo vi i går.

I kväll kl. 11 komma vi till Leith men
kunna ej gå i docka förrän i morgon bittida
vid högvatten. Just nu gjorde jag en ny
bekantskap. En gammal dam kom fram till mig,
sminkad med ordentlig rappning och
brädfodring. Hon har varit på Island sedan 20 år
några månader om året. Rider och badar kallt
var dag, upplyser man mig. Ett gammalt
original med utpräglad excentricitet, äkta engelsk.
Hon ville veta om det varit ovanligt mycket
vatten i Hvítá i år. Vad kan hon mena med
det?

Jag gick upp på bryggan till förste
styrman, som hade befälet. Vi skulle snart få
lotsen ombord och han hällde upp en halv
liter whisky i ett ofantligt grogglas, som han
ställde i ett hörn.

— Skall han inte ha soda i? frågade jag.

— Nej, han dricker den torr. Han säger
att hans mage inte tål soda!

Det finns folk!

Lotsen kom ombord. Han högg glaset ur
dess hörn med ett vant grepp och tömde det
till hälften utan att blinka.

Det finns folk! Han var en lång,
vitskäggig gubbe, genom vars strupe antagligen en
Atlant av groggar passerat.

Just nu passera vi Bass Rock, det
sydligaste ställe, där havssulan, Sula Bassana,
häckar.

Det mörknade, och Leith låg framför
oss med sina rader av gaslyktor som
klaviaturer. Vi gå enerverande, men klokt sakta fram
emot vår kaj. Jag vet att ovanför Leith ligger
en av Europas vackraste städer och dit vill jag
hasta i morgon, ty Bothnia skall ligga här tre
dar.

Professor Martin och jag tala om München
och slå oss tillsammans med andra medresande
som vi tycka om. Wulff föreslår en tur genom
Skotska Högländerna i automobil. Men först
skola vi använda en dag förståndigt i
Edinburgh.

Vi använda den följande dagen. Och göra
det som förståndiga människor. Solen skiner,
vår sol, som vi medfört från Island, och som
gör Edinburgh till en vacker saga. Vi ha gått
i land på det smutsiga och rökiga och tråkiga
Leiths kaj, traverserat hopar av söndagsklädda,
bigotta, whiskyfyllda, rödhåriga skottar med
psalmböcker i händerna. Vi ha två helgdagar
efter varandra och denna är den första. Leith
och Edinburgh äro ungefär som Skamsund och
Fagervik. Jag tänkte göra en chiasm, men det
är ju så få som begripa en sådan figur nu för
tiden. Med en chiasm hade jag kunnat
symbolisera de många korsben som slås om
söndagarna i Leith.

Emellertid — när man kommer upp på
Princes Street från kolet och röken och
smutsen i Leith — en sommardag med sol som öser
ned all den brittiska himmelens sundhet över
en vacker och rik stad och över människor som
ha sin goda bärgning, om de orka skaffa sig
den — tror man att Vår Herre har menat
något särskilt med Edinburgh. Åtminstone
måste Vår Herre ha menat något med mig
denna dag. Wulff och jag ha ju sett det mesta
av detta Europa förut och kunna det tämligen
bra. Men denna dag var en välsignad dag,
som alla dagar vi rest på Island.

Varför skall jag behöva vara en Travellers guide?

När man blir litet äldre, finner man mera
nöje i att betrakta det levande livet än i att
dyka in i mörka museer och gräva upp gamla
lik. Icke som skulle jag förakta det ståtliga
i vaktparaden eller Holyrood Palace eller
affektionsvärdet i Mons Meg, den gamla odugliga
kanonen i slottet. Jag skulle vilja ha
flygmaskiner i stället just nu. Men så pass
gammalmodig är jag att jag vill gå i takt, då jag hör
en god gammal skotsk säckpipare.

Jag ägnade mig så småningom helt åt
Princes Street och gick gatan upp och ned,
kastade vid lämpliga tillfällen en blick åt det
fula men patriotiska Walter Scott-monumentet,
blev förbannad och återtog promenaden. Jag
köpte malteserspetsar åt min hustru i
solbelysta butiker, jag gick som en ung gud på
asfalten — därför att jag efter diverse
anglosaxiska besvärligheter hade fått ut ett stort
rek från postkontoret. Man tvivlade nämligen
på att jag var den jag är.

Wulff och jag tröttnade emellertid på
staden och varandra och skildes åt.

Jag störtade ned i The Old Town,
medan Wulff på egen hand fortfarande
fördjupade sig i moderna stadsdelar.

Edinburghs Old Town är full av
ålderdomlig skönhet. Jag snokade i gamla gårdar,
gick upp i trappor, förirrade mig i labyrinter
och trots diverse missräkningar bevarade
staden sin charm åt min själ. Jag kom av en
händelse till stadens stolthet, John Knox' hus.
Det duger länge, men Edinburgh har många
intressantare.

Jag träffade Wulff igen. Vi gingo ombord
och tillbragte en helafton tillsammans. Vi hade
haft svårt att komma in på hamnområdet —
men säg den shilling som inte tilltalar en
engelsk poliskonstapel, hur renhjärtad han än
är! Han ställer sig bredbent och bredaxlad
och frågar: — What's the matter? Have you any
job here? Men när man upplyser honom om
att man är kungen av Frankrike och är ute på
ett pikant äventyr och droppar en eller två
shillings i hans väldiga och okultiverade näve,
bugar han sig och låter en passera. Jag har
försökt det!

Dagen därpå, som på grund av den
föregående lördagen var en söndag, gingo
Wulff och jag förbi en konstapel som gjorde
vördnadsfull honnör, fingo en auto och åkte
upp till Edinburgh, där vi hyrde en ännu större
auto med avsikt att göra en tur genom
Skotska Högländerna. Vi engagerade chauffören,
hämtade professor Martin och d:r Philippi
och reste nästan ögonblickligen 240 kilometer.
Men förut betraktade vi The Forth Bridge,
the greatest triumph of modern
engeneering. Jag tyckte att den var stor,
men ful. Och detta är ett stort fel såväl hos
en människa som hos en bro. Den är 1 1/5
engelsk mil lång, bland andra mått. Jag
gillade den icke. Den är naturligtvis ett
ohyggligt och vedervärdigt skelett. Det går icke att
imponera bara med höjd och längd. Också lär
dess konstruktör ha blivit vansinnig. Jag undrar
inte på det.

Vi åkte alltså genom Skotska
Högländerna. Resan var en nyck — jag medger det —
och den gick alltför fort för att vi skulle kunna
njuta av den. Vi reste som vansinniga förbi

gamla slott, där Walter Scotts hjältar
antagligen framlevde ett sträv- och spöksamt liv.
Vi reste förbi slottet Linlithgow, där Maria
Stuart föddes, vilket vi naturligtvis av artighet
och historisk bildningskänsla senterade mer än
vår skotske chaufför. Vi åto middag
i Callander, där vi läto en brigad av
frälsningsarmén sköta musiken, medan vi åto vår
roastbeef. Vi passerade flera vackra sjöar och
ljunghedar. Vid en av de sistnämnda stannade vår
chaufför, hoppade av och gav oss stora
knippen blommande ljung, Skottlands
nationalblomma, ty han hade aldrig i sitt liv träffat på
så trevligt folk. Jag tror att han menade vad
han sade, och sällan har en chaufför haft så
rätt som han just då.

Men vi voro bortskämda från Island.
Landskapet påminde om det tamaste Island. Höjder
med grönska på, där får betade, vackra, ja,
gubbevars, men icke starkt, icke slående, icke
vilt, utan bara idyll. Jag vet icke vad städerna
som vi passerade hette, ty vi gjorde i medeltal
100 kilometer i timmen. Men jag anade gamla
slott byggda i den speciellt skotska
arkitekturen, som vida skiljer sig från den engelska.
Och jag anade en fruktansvärd fattigdom
bredvid rikedomen. Resan var icke odelat nöjsam.
Ett par timmar satt jag på framsätet och talade
med chauffören, en skotte, socialist naturligtvis,
organiserad och allting, och han gav mig en
inblick i ungefär detsamma som rör sig i
sinnena hemma hos oss.

Just då hade jag längtat att få se en
väldig rödskäggig skotte med kjol och nakna knän
och sin klans färger möta oss. Men någon
sådan fick jag aldrig se, ty den rasen är
utdöd. I stället fick jag se fulla människor som
hycklade sabbat. Jag hann under denna lilla
automobiltur se mera social och klerikal
humbug än jag hunnit se förut. Måtte vi aldrig
komma därhän! Om vi icke redan äro där!

Det vackraste jag såg var de gamla slotten
och de gamla byggnaderna i de gamla
städerna. Jag reser full av besvikenhet ned till
Leith, och den hövlige konstapeln öppnar åt
mig.

Under nästa dags sol gingo jag och Wulff
åter upp på Princes Street i Edinburgh. Kanske
jag glömt berätta för de okunniga, att Leith
är Edinburghs hamnstad och sammanvuxen
med huvudstaden. Men Edinburgh har något
av Soligt Atén över sig, åtminstone i de övre
partierna, medan Leith fortfarande verkar
Skamsund med folk i sportmössor, som stå och lura
på nästa shilling.

Jag längtar hem. Ty att gå i sådana här
städer, hur vackra de än te sig, är halvmesyr.
Hemma har jag åtminstone en rät linje att
luta mig mot, havets. Men jag vet att jag inte
passar vid havet heller. Dock — man lär sig
att gå från klarhet till klarhet. Och så
småningom skall väl också jag få tag i min egen
kontur.

En vän — en skald — försäkrade för
många år sedan, att jag, som är född i skogen,
en gång måste vända tillbaka dit. Jag börjar
undra, om han inte hade rätt.

Vi reste hem över Köpenhamn och
Malmö. Vi sutto ett par kvällar utanför Kramer
och ändrade om världsgåtans premisser —
trodde vi.

Vi kommo hem och kommo överens om
att få människor ha haft så roligt som vi. Trots
skillnaden i ålder, vilken ju är mycket
betydelsefull, hade vi lyckats lista ihop expeditionen
till något stundom ganska harmoniskt.

Jag skulle vilja säga just nu, då jag slutar
denna bok, som måhända börjar bli odrägligt
lång för läsaren — men icke för mig — att
denna resa till Island är mitt enda verkliga
företag och det vackraste jag upplevat. Jag
är glad, därför att jag icke var för gammal
att uppfatta den oändliga skönhetsvärld, som
sprack ut för mig som en ros där. Jag hade
anat den förut men hade släpat mig längs
med jorden. Nu fick jag se ut över hav och
malströmmar av färg och ljus och glaciärer —
från det svartaste svarta till det vitaste vita.
Och som summan av det hela stå några hela
regnbågar, alltså verkliga cirklar, där min hjärna
är medelpunkten och solen står bakom — och
något oändligt grönt och ett hav av sommar
och en sol som smeker en gammal flintskalle
och värmer ägarens rygg och stärker och
sjuder i hans öron — och något snövitt med sol
på och som kommer honom att glömma att
han är gammal, tränger in i hans själs kropp
och varder till kött — red ut detta den som
kan! Men jag kan försäkra att bakom dessa
till synes förvirrade ord ligger en stor glädje
över att den här planeten äger något så vackert
på sin yta som Island!


INNEHÅLL.

På fiske 5

Haganesviken och Barð 13

Från Siglufjord till Reykjavik 29

Reykjavik 42

Till Þingvellir53

Till Geysir74

Till Gullfoss och Skipholt 90

Till Galtalækur100

Åt Häcklefjäll 110

Återfärd till Reykjavik132

Hemåt153


