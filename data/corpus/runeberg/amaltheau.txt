
Uttalanden om
Amalthea-attentatet
av
Hjalmar BrantingG. H:son HolmbergAlbert JensenCharles LindleyEinar LjungbergGottfrid LjungdalHenning von MelstedAlgot Rosberg
———
Pris 10 öre

STOCKHOLM 1913AXEL HOLMSTRÖMS FÖRLAG



ALGOT ROSBERG 1908

ALGOT ROSBERG 1913
Förord.

*

I ropet på frihet åt Amaltheamännen instämma
nu ej endast de som 1908 sökte ge attentatet en
rimlig förklaring och de som då protesterade mot att
Nilsson, Rosberg och Stern dömdes som vanliga
förbrytare. Nej, även många av dem, som då ej visade
minsta förståelse för attentatet, fordra nu att
Långholmsportarna skola öppnas för attentatsmännen.

För att offentligt få detta konstaterat samt
attentatet belyst så allsidigt som möjligt, har jag
bett ett tjugotal personer ur skilda läger uttala
sin mening om attentatet. Här publicerade bidrag
ha till dato kommit mig tillhanda; och har jag
ansett riktigast vara att placera författarna i
alfabetisk ordning.

I broschyren meddelas även ett utdrag ur ett brev
som Rosberg skrev till sin moder 1 sept. 1912.

Det första porträttet av Rosberg är taget 1908,
några månader innan han häktades, det andra
är tecknat i år av en person som ofta haft
tillfälle se Rosbergs nerbrutna gestalt på Långholmen.
Personer som nästan dagligen se Rosberg ha
försäkrat mig att det är likt honom. (Av Stern
och Nilsson finns det tyvärr ej några jämförande
porträtt.) Sammanställda tala porträtten av
Rosberg sitt eget tysta, men mäktiga språk om
fängelsets förstörande inverkan på hans kropp och om
hur viktigt det är att Amaltheamännen snart åter
få komma ut i livet, ut i solen.

I förhoppning om att denna lilla skrift ska
bidraga till att öka intresset för opinionsrörelsen
tror jag mig å Rosbergs, Nilssons och Sterns
vägnar kunna här frambära ett tack till de pärsoner
som möjliggjort utgivandet av denna broschyr.

Sundsvall 1 juli 1913.

Axel Holmström.



Bokförläggaren Hr Axel Holmström
Stockholm.


Ni önskar ett ord av mig i fråga om
Amaltheamännen. Det är onödigt att insistera på vad vi
även alla de amnesti-krävande medgiva, att de i
sin vilda klasskampsiver glömt samhällets
primitivaste bud och hamnat i brott, som inga
ursäktande motiv kunna överskyla. Men detta fastslaget,
är emellertid också påtagligt att deras förbrytelse
är av en särskild typ. Den står de politiska
brotten nära, har med dem gemensamt främst det
osjälviska syftet, gärningsmännens subjektiva tro
på sin handlings försvarlighet i det givna fallet,
ävensom att gärningen framgått som en yttersta
utlöpare av en stor samhällelig konflikt, så skarp
och tillspetsad, att den gott var ägnad att komma
virriga hjärnor att tappa allt fotfäste och fanatiker
att se rätt. Blott mot bakgrunden av 1908 års
stora hamnkonflikt, med den internationella
“Lump-Lena“, som fördes från hamn till hamn att göra
strandhugg mot de svenska arbetarna under det
svenska officiella samhällets huld och skydd, kan
Amalthea-bomben förstås och därmed bli rättvisare
bedömd. Därför är det grundfalskt att vilja mot
dessa attentatsmän tillämpa de regler för eventuell
benådnings möjlighet, som praxis hos oss utbildat
i fråga om s. k. vanliga mördare och
mordanstiftare, personer som handlat av privata motiv,
girighet, hämdlystnad e. dyl.

Samhället har fört dessa unga män mycket nära
fallbilan och sedan tuktat dem med dom på
livstids inspärrning. Därmed har strängheten och
avskräckningen sannerligen fått sitt. Nu beror
det på om ej snart också kan bli plats för hänsyn
till brottets egenart, till dess sociala bakgrund.
Här har man ej att skaffa med exceptionellt
antisociala viljor eller med degenererade, vilkas
nydaning, om den är möjlig, måste taga kanske
årtionden. Straffet förvandlas till meningslös
grymhet om samhället, som hade så stor anpart
i att miljön för detta brott tillskapades 1908,
dröjer allt för länge med att även gent emot dessa
då förvillade och förvildade ynglingar omsider visa
skonsamhet. Vad som kan göras för att visa att en
ny kurs styres i landet, att man icke vill fortsätta
från de maktägandes sida som under kampåren
mot den svenska arbetarklassen 1908 och 1909,
det bör sannerligen också ske. Därför vore det
både klokt och rätt att ge amnesti för
Amaltheadådet ju förr dess hällre, i vart fall så snart intyg
från förstående och erfarne fångvårdsmän om de
dömdes personliga utveckling under dessa redan
många långa och tunga år ger sitt stöd åt en
ny nådeansökan.

Nynäshamn 26 juni 1913.

Hjalmar Branting.

*



Staten — rättsinnehavaren.

Av G. H:son Holmberg.


Rätten är ett mycket underligt ting. Man talar
om rätt, rättvisa och rättsmedvetande ändock
rätten framträder och gör sig oftast gällande som
den största orätt, rättvisan som den största
orättvisa och rättsmedvetandet som den största
rättsomedvetenhet.

Att så är och värkligen kan äga rum har sin
enkla förklaring däri, att rätten ingenting annat
är än juridisk rätt, en av samhället stipulerad och

maktpåbjuden rätt. Och samhället, såsom det
historisk gestaltat och utvecklat sig, är åter
ingenting annat än de makthavande, de vilka genom
sin förvärvade maktställning diktera samhället
lagarna. Samhället, såsom det här förstås, är
sålunda det juridiskt eller rättsligt organiserade
samhället, vars nutida högsta uttryck och högsta
maktform är staten. Staten är med andra ord
samhällets förkroppsligade makt, de i ett givet
skede härskande maktintressenas på en gång
värktyg, värkställare och språkrör.

Staten är vad omständigheterna och den
historiska utvecklingen gjort den till; den är varken
någon filosofisk skola, som filosoferar över rätt
och orätt, ej häller någon moralanstalt, som tagit
etiken till sitt rättesnöre, lika litet som den är
“den stora Persona moralis“, som Thorild i sin
idealisering av staten antog i likhet med
upplysningsfilosoferna i allmänhet under det 18:e
århundradet.

Det är också förklaringen varför dekanus i
Hälsingfors’ juridiska fakultetet Chydenius i en
akademisk inbjudningsskrift “Naturrätt och
socialpolitik“ (1907) kunnat påstå, att “lag skall, om
den tillkommit i laga ordning, åtlydas även om
den tyckes orättvis“. Kränkes lag, så kan,
förklarar han “sådant möjligen i undantagsfall från
etisk synpunkt ursäktas, ja, försvaras, men det
finnes ingen rätt att vägra författningsenligt stiftad
lag lydnad. Den som brutit gällande lag kan
änskönt hans egen och många andras rättskänsla
godkänner hans gärning aldrig yrka att denna
skall gillas av offentlig myndighet“. Det är en
“våldstatens“ handgågna man, som så talar.

Staten handlar såsom dess intressen bjuder; dess
handlingssätt bestämmes av vad som är honom
till båtnad, skyddar hans existens och
maktposition. I den mån detta lyckas honom, anser han
sitt handlingssätt “rätt och billigt“; det är för
honom rätt, juridisk rätt. All annan rätt är honom
främmande eller åtminstonne likgiltig, hur naturlig
och moralisk den i och för sig må vara. Staten
är en “praktisk“ person, som låter alla teoretiska
och ideella rättshänsyn vika för sina egna
praktiska intressen eller deras, vilkas förespråkare han
är. För detta sitt övermod kan han någon enda
gång få sota, då nämligen massans
rättsomedvetenhet slår om i ett vaket rättsmedvetande och hennes
blinda tro på lagens gudomliga ursprung och
ofelbarhet får en allvarlig choc.

  Samhället blev till, när rätten tog form, när
en därförut förvärvad maktposition fick sanktion
genom en för helig och oangriplig förklarad rätt,
med skrivkonsten vorden pappersrätt, såsom
Lassalle skulle säga, en rätt på papperet.
Dessförinnan var den en genom det muntliga ordet
inom den berättigade klassen fortplantad
traditionell rätt. Pappersrätten får dock sin värkliga
betydelse först då, när de reala, faktiska
maktförhållandena slå vakt kring det helgade
“pappersbladet“, — “Vad som nedskrives på papperet“,
säger Lasalle, “är alldeles likgiltigt, om det icke
motsvarar tingens reala läge, maktförhållandena“.
Med en ändring eller förskjutning av de reala
faktiska maktförhållandena inträder givetvis då
även alltid en ändring i den sociala rätten.

Alldeles såsom Lassalle i sitt berömda föredrag
“Ueber Verfassungswesen“, som han under
brinnande författningstrid och valkamp i Preussen
höll i Berlin 1862, har påvisat, att författningarnas
väsen städse varit en fråga om makt, som gått
före rätten, men som blivit rätt i och genom de
faktiska maktförhållandena, som stått och stå bakom
denna så benämnda rätt, så har ock vår oförlåtligt
oförstådda och försummade landsman
Quiding-Nils Nilsson arbetskarl tecknat i ännu större drag
det nuvarande sedan årtusenden bestående
rättssamhällets utvecklingshistoria från begynnelsen
intill den dag som i dag är. Och det har han
gjort med en sådan genialitet, att hans uppfattning
är i huvudsak precis densamma, som numera
hyllas av den moderna sociologiska rättskola,
som under senaste årtiondena, alltså efter Quidings
tid, uppstått i utlandet såsom resultat av den
jämförande etnografiska forskningen, den
jämförande forskningen rörande folkslagens natur-
och levnadshistoria.

Före det nuvarande borgerliga, av Quiding
tecknade rättssamhället levde människorna
naturligen ävenledes samhällsvis med egen
rättsåskådning, egna rättssedvänjor och egen rättspraxis.
Men de voro helt annorlunda grupperade än
människorna i den borgerliga rättens samhälle, i ty
att de då voro avgränsade i på rörlig fot ständigt
levande flockar, horder eller stammar i likhet med
nutidens vildar, lappar och så kallade naturfolk
överhuvudtaget.

Det borgerliga eller civila rättssamhället började
med bosättningen och åkerbruket, från vilken
tidpunkt i människans utvecklingshistoria jorden
började metodiskt odlas och uppodlas.
Egendomen blir nu privategendom. Den privata
egendomen ger upphov till enskildas och enskilda
klassers förmånsrättigheter och maktpositioner, för
vilkas skyddande pappersrätten, den skrivna rätten,
som fördelar och garanterar de på makt grundade
förvärvade rättigheterna, slutligen blivit en
nödvändighet.

Hur denna rätt, som Quiding givit det
betecknande namnet individrätt, än må anses vara, naturlig
är den icke på något vis. Naturlig är endast den
rätt, som låter alla människor njuta frukten av
eget arbete vare sig gemensamt eller individuellt,
som försäkrar alla arbete efter håg och fallenhet,
som ger åt alla en genom arbetet fullt tryggad
tillräcklig existens. Onaturlig är däremot den
rätt, som rövar människorna frukten av deras
arbete, som undanrycker dem arbetet, allt
välstånds och all rikedoms källa och förutsättning,
samt möjligheten till deras uppehälle och välmåga,
som med andra ord låter fattigdom, arbetslöshet
och svält vara en den stora massan påtvingad och
hennes enda så att säga obestridda rättighet, på
det att fåtalet människor inom samma samhälle
ostört skola få lättjas och njuta, spela herrar och
härskare, beskyddare och vise eller vad annat
dylikt.

Individrätten, varmed det borgerliga samhället
gjorde sitt inträde i världen och som har
privategendomen till sitt underlag, möjliggörande
massans utsugning och den enskildes hänsynslösa
utnyttjande av sitt omätliga förvärvsbegär,
åtföljdes snart av en ny tilläggsrätt, supplerande den
enskildes eganderätt. Quiding-Nils Nilsson
arbetskarl har givit denna nya rätt, kallad straffrätten,
namn av “civilrättens supplement“ eller en till den
privata egendomsrätten hörande “supplementär
rätt“.



Straffrätten.

Den är den brutalaste av alla från den privata
egendomsrätten utgångna specialrätterna. Den
kom till stånd för att förtaga framför allt den på
egendom berövade stora massan varje lust till
“sin nästas“ egendom.

Straffrätten har i sin ursprungliga och renaste
form sålunda avsett och avser än i dag att avhålla
den egendomslösa, fattiga, svultna, utsugna,
oberättigade undre klassen att förgripa sig på den
övre, berättigade klassens egendom och andra
för överklassen viktiga rättigheter medelst hot om
gruvliga, hårda straff för den eller dem, som
djärvdes därtill känna begär, lika gott vilka motiven
därtill kunde vara: nöd, hunger, värksamhetsbegär,
arbetslust, solidaritetskänsla eller obetvinglig lust
att vara nedrig, skadelystnad, dålig vilja, håglöshet
för arbete, psykisk otillräknelighet,
vinningslystnad m. m. På hotet följde, när det visade sig
fruktlöst, straffet, andra till ytterligare skräck och
varnagel, såsom det alltid hetat, men som aldrig
haft annan påföljd än ett ännu mera stegrat hat
och en allt starkare spänning mellan klasserna.

Straffrätten behandlade ursprungligen
“underklassens uppsåtliga förnärmelser mot överklassen
och dess rättigheter“, såsom Quiding uttrycker
sig. “Slika förnärmelser voro efter överklassens
sätt att se brottsliga, och brottet måste bestraffas
av samma skäl som klassen straffade sitt husdjur
för vanart och piskade sin slav för överträdelse
av givna befallningar. Efter samhällenas inrättande
blev det visserligen ännu överklassen som straffade
även den fria underklassen, men det började ske
i samhällets namn, varigenom småningom man
tillvänjde sig tanken att det var samhället, som
rätten att straffa tillkom . . . Såsom slaven
marterades av sin herre, så pinades i samhällets namn
den fria underklassen med kroppsliga plågor såsom
straff för begångna brott.“ Brott begångna av
överklassens egna medlemmar, straffades
annorlunda. Kroppslig pina kunde här icke komma
ifråga, alldenstund, såsom Quiding, företrädande
här arbetskarlens ståndpunkt, säger, överklassen
själv stiftade lagarna“. Han fick umgälla med
skadeersättning, var det ock fråga om dråp och
mord: “egendom hade på den tiden mer än
människovärde“. Denna strafform har under en
senare tids så kallad humaniserad bestraffning
övergått i det bekanta bötesstraffet, nu utsträckt
även till underklassen.

Den från “rättssamhällets“ början härskade
vedergällnings- och avskräckningsprincipen som
rättsgrundsats för bestraffning av förgripelser mot
överklassen vare sig det gällde dess liv eller
egendom har bibehållit sig som straff rättsregel in i
våra dagar och utgör till huvudsaklig del
grundsats i gällande bestraffningsrätt, även då straffets
ändamål ges utseende av att vara till brottslingens
upprättelse eller förbättring. Genom att låta
kroppsligen plåga och pina brottslingen, hur än
hans organiska och psykiska beskaffenhet må vara,
förmena domare och samhälle sig ega makt att
av den “brottsliga“, “dåliga“ viljan göra en “god“
vilja, ehuru det sunda förnuftet borde säga att
ett tjänligare medel att göra en god vilja, oavsett
om den är stark eller svag, till en dålig eller en
fÖrut dålig till en ännu dåligare knappast står att
uppleta. Men juristerna av de gamla skolorna ha
städse haft sitt huvud för sig“. . . Ännu äro våra lagar, ja, hela andan i vår
domarkår genomsyrad av den gamla primitiva rättskipningens
hämdkänsla“, skriver Le Bon i ett nyligen till svenskan
översatt arbete “Massans psykologi“ (s. 158). — Det ena
landets domarkår är det andra landets lik.. Man har, som
bekant, givit hämdprincipen även det smekande
namnet försoningsprincip, varmed den även fått
ett moment av vidskepelse: den gudomliga vreden
måste kantänka både hämnas och blidkas.

Sant säger fördenskull en av våra tänkande
landsmän, Almquist, diktaren och
folklivsskildraren, att åsynen av “statens hämdlust“, sådan den
yttrar sig i de i samhällets närvarande skick
brukliga straffen, kroppsstraffet i synnerhet, “väcker
hos ädlare naturer livligt känslan av det
grundorätta i hämden, och de gripas (medvetslöst) av
avsky för det samhälle, vars barn de äro; hos de
oädlare åter har det den (sympatiska) värkan att
lossa ilskan i deras bröst till en likhet med statens
egen ilska“. Den officiella hämdens utövning
väcker sålunda enligt Almquist till liv
upprorskänsla på det ena hållet, blind hämdkänsla och
hämderop på det motsatta hållet.

Almquist förkastar också alla på hans tid samt
de ännu i dag förekommande kroppsstraff,
pänningstraff och skamstraff, vilka böra efter hand
utbytas mot en efter psykologiska principer
avpassad uppfostran samt i svårare fall förvisning
(utvisning ur landet). Han tangerar här i fråga
om brottets natur och orsaker uppfattningen hos
den moderna straffrättsskola, som Ferri, den
bekante italienske f. d. socialdemokratiska
partiledaren, gäller som skapare av.

Quiding-Nils Nilsson arbetskarl har om saken
ett ännu fastare grepp, görande den helt och
hållet till en samhällsfråga: “straff är något som
icke hörer till det välbeställda samhället", säger
han. Hela det gällande straffväsendets avskaffande
blir också enligt Quiding en självklar följd av den
nu härskande individrättens övergång i eller
förvandling till samhällsrätt, till en allas icke blott
abstrakta utan faktiska lika rätt. Tvångsuppfostran,
där så befinnes nödvändigt, räddningshem och
en den allmänna opinionens synbara förakt för
förövare av samhällsöverträdelser av ej
samhällsvådlig natur ersätta hos Quiding “alla straff“.
Men samhällsöverträdelserna i “det välbeställda
samhället“ äro väl till märkandes av helt annar
art än dem individrätten brutalt givit födelse åt.
Quidings uppfattning av straffväsendet, sådant det
varit och forfarande är, kommer man kanske
närmast, om vi så tolka hans uppfattning att i
stället för individrättens straffrätt skall träda en
social-psykologisk behandlingsmetod, varvid
samhällsöverträdelserna ses och bedömas med
avseende på människosinnets abnorma avvikelser från
det normala handlingssättet i enlighet med en
vetenskaplig själslära, fotad på livets faktiska
förhållanden. I det fallet står Quiding såväl som
Almquist i jämnhöjd med vår tids yppersta
sociologer, vilka haft till sitt förfogande hjälpkällor,
som icke kunnat stå Quiding och Almquist till buds.

Ingendera av våra två landsmän Quiding och
Almpuist finna nutidens lovprisade cellfängelser
ur någon synpunkt vare sig nyttiga eller
nödvändiga. Tvärtom tänka de som den nyss
åberopade italienske straffrättsteoretikern Ferri, vilken
räknar cellfängelserna bland “det 19:e
århundradets vidunderligheter“.

Sålunda säger Quiding utdömande: “1 stället
för det kroppsliga pinandet har den nyare tidens
filantropi, d. v. s. den förfinade överklassens dunkla
aning om klassens många synder i förening med
begäret att åtminstone på något sätt dem försona,
såsom straff för svårare brott infört fängelse, som
likväl i mån av sättet för dess värkställande kan
vara pina nog“.

Utdömmer Ferri (och hans riktning)
cellfängelserna såsom sannskyldiga pino- och
demoraliseringsanstalter, kräver han, strängare än både
Almquist och Quiding, å andra sidan deportation för
oförbätterliga, under alla förhållanden värkligt och
permanent samhällsfarliga förbrytare, särskilt till
sumptrakter, där de få omkomma under
sumpmarkernas torrläggning och uppodling. Han anser
ur samhällssynpunkt, alltså icke ur fordomtima
klassynpunkt, desslikes dödsstraff vara berättigat
i motsats till den äldre s. k. klassiska
straffrättsskolan, som ävenledes haft en italienare till
grundläggare, Beccaria, vars teoretiska inflytande vid
straffrättens humanisering varit mycket stort.

Denne Beccaria — en italiensk markis, vars
grundläggande, av honom 27 år gammal utgivna
även till vårt språk år 1770 översatta arbete “Brott
och straff" — säger därstädes med avseende på
benådningsrätten, varav amnestin ju dock är en form,
att "rättigheten att benåda är en bland tronens
vackraste och behagligast förmåner“, men den
är tillika “ett tyst ogillande av själva lagarna“.
“En god lagstiftning, varest straffen äro drägliga
och lagfarenheten i brottmål mindre ofullkomlig“,
kan undvara benådningsrätt, bör därifrån
bannlysas, säger han. Detta uttalande var för sin tid
högst märkligt, yttrat som det är då det grövsta
tortyrväsendet ännu under 1700-talet stod i
blomstring. Men det äger än i dag betydelse
och speciellt i fallet angående våra tre
Amalthea-män. Benådningsrätten är ett bland bevisen på
bestraffninglagarnas barbarism och grymhet,
varför den också nu borde av konung och regering
begagnas i ifrågavarande fall.

***

Våra tre Amalthea-män ha brutit lag — den
lag det nuvarande samhället genom sina
makthavande givit sig; endast ur den synpunkten äro
de blivna brottslingar. Moraliskt äro deras brott
icke att ställa i jämnbredd med det staten begår,
då han t. ex. genom sina maktorgan, här
militärmakten, i krigstid med berått mod låter skjuta
fiendens pansarkolosser med folk och allt i sank.
Våra tre Amalthea-män äro varken några födda
brottslingar, ej häller några vaneförbrytare, knappast
tillfällighetsförbrytare. Genom deras av yttre
omständigheter upphetsade känsla och genom deras
starka medkänsla för sin klass och sin klass’
permanenta lidanden blevo de, vad den moderna
straffrätten benämner lidelseförbrytare. Varda de
tre Amalthea-männen icke frigivna efter de
erinringar folkviljan nu givit regeringen, då måste
deras fortsatta kvarhållande i fängelset betraktas
som en bestående akt av samhällets hämd på dem.

Ar vidare rätten ytterst en strids- och
maktfråga — något annat är den efter vad vi i det
föregående sett häller inte, vilket icke utesluter
hennes eventuella karaktär av tillika en etisk eller
moralisk fråga — så faller det av sig självt att
underklassen, den stora arbetarklassen i synnerhet,
kan som nya makthavare skaffa sig rätt för sig
och sina tre och i allmänhet i hundratusental
räknade samhällsoffer genom att ställa organiserad
makt mot organiserad makt, såmedelst även bana
vägen för en ny rätt och en ny rättvisa.

All social rätt har hittills alltid varit en fråga
om “reala faktiska maktförhållanden“. Hjälpmedlen
bestämmes av motståndet.

Så lär Lassalle; så lär Anton Menger —
folkpolitikern som ingen annan; så lär
Quiding-Nils Nilsson arbetskarl — den svenska
underklassens samhällshistoriker och lärare, fast man i
alla läger tyckes aldrig komma till levande insikt
därom; så lär Marx; så lär Gumplowicz — en
stilistiskt lysande, klartänkt österrikisk sociologisk
rättslärd, som dagens vetenskapliga sig kallande
auktoriteter hälst förtiga“Han står ju inte i Handwörterbuck“ (der
Staatswissenschaften), yttrade typiskt en eljes socialt kunnig och
beläst Stockholmare nyligen.; så lär Gustaf F. Steffen;
så lär de tre italienska samhällslärarna Labriola,
Loria och Ferri; så lär den moderna rättssocialisten;
så lär först och sist historien.

Därmed punkt.

*




Varför Amalthea-männen böra frigivas?

Helt enkelt därför, att arbetareklassen vill det,
därför att den fordrar det, därför att man icke
längre bör låta kapitalistklassen tyrannisera och
tortera våra kamrater.

Jag vill icke tala om det “rättvisa“ eller det
“orättvisa“ i deras fängslande.

 Det talet vill jag lämna åt den hycklande
bourgeoisien. Och andra som ha lust med det.

Att tala om “rättvisa“ här, är lika brutalt som
att tala om rättvisa i ett krig.

Och vi befinna oss i krigstillstånd. Borde
åtminstone så göra. Klasskriget borde flamma rött
i alla landets kanter. Och vi borde alla, alla vi
arbetare, vara stridande soldater i detta krig.

I krig skipas “rättvisan“ av den starkaste.
Såsom nu “rättvisa“ skipats av kapitalistklassen
mot Amaltheamännen; därför att kapitalistklassen
var den starkaste.

Våra kamrater, Rosberg, Nilsson och Stern,
äro krigsfångar, tillfångatagna av kapitalismens
soldater. Helt enkelt krigsfångar.

De ha fäktat och kämpat som goda soldater i
fronten av proletariatets stora armé. De
snappades bort av fiendehären, därför att proletärarméen
fallit i sömn; lång, lång sömn.

Dessa unga tappra kamrater vågade sitt liv i
striden.

De slogos för hela arbetarklassen och för de
ideal och inträssen som voro dem dyrbara; för
löneslavarnas befrielse ur det blodsugande
kapitalistodjurets sugarmar och för ett samhälle med
frihet för individen.

De slogs för oss, för proletariatet, satte in sitt
liv för vår sak.

Det är alldeles tillräckligt motiv varför de böra
frisläppas.

De äro krigsfångar; de äro våra medkämpar.

Låt oss ruska upp våra kamrater till höger och
vänster så att de vakna, så att de kunna se sin
egen förnedring; och förödmjukelsen i att låta
fienderna hålla sina kamrater fångna och tortera dem.

Må arbetarna bereda sig till handling för att
rycka dem loss ur bödlarnas klor.

Förr än vi handla, eller åtminstone visa allvarlig
uppsåt till handling, få de aldrig friheten åter.

Vi kunna icke tillåta våra fiender, att behålla
dem i sitt våld.

London i juni 1913.

Albert Jensen.

*



Lätta straff och hårda.

En belysande jämförelse.


Den första plats i Sverige som fick den
tvivelaktiga äran att pröva förmånerna av engelsk
strejkbrytareimport, var Norrköping. Det var en
utvald samling missdådare, av vilka många stodo
under Londonpolisens observation, som på
sommaren 1907 ditforslades av därvarande
hamnintressenter. Fylleri och slagsmål hörde så att
säga till ordningen för dagen, men även grövre
förseelser såsom stölder och försök till våldtäkt
förekommo. Det mäst anmärkningsvärda var dock
myndigheternas tydligt ådagalagda ohåg att
bestraffa hedersmännens förbrytelser, däremot klämde
de skoningslöst efter de sträjkande för de minsta
förseelser. En inlaga till polisen upptagande en
mängd dylika obeivrade förseelser ledde icke till
något resultat.

I augusti månad samma år uppskakades
samhället vid underrättelsen om att tvänne svenska
arbetare, brädgårdsarbetaren A. E. Nilsson och
hamnarbetaren F. O. Karlsson hade blivit överfallna
och svårt knivhuggna i magen av de engelska
hedersmännen A. Collins, G. Tomlinson och R.
Kemp. A. E. Nilssons skador visade sig vara
av mycket svår beskaffenhet, enär han hade fått
sina tarmar skadade, vadan en operation blev
nödvändig för att rädda livet. Bägge parterna
anklagade varandra för att ha igångsatt
övervåldet. En framstående bolagsjurist ställdes
omedelbart till engelsmännens förfogande och dennes
inlaga samt framställningar vittna nogsamt om att
han visste var domstolens sympatier lågo. Bl. a.
bestred han ersättningskravet på den grund att
de knivhuggna voro sträjkande som icke vilja
arbeta. För att försvaga de knivhuggnes ställning
riktades dessutom åtal mot F. Karlsson därför att
han vid ett annat tillfälle skulle ha knuffat
omkull en efterhängsen person som förföljde honom
med tiggeri om pengar och likaledes åtalades det
enda vittnet för vid annat tillfälle begånget
övervåld å sträjkbrytare (men för vilket han
sedermera frikändes) och däri instämde även allmänna
åklagaren som yrkade på att bägge målen skulle
sammanslås. Följden blev naturligtvis den att
Tomlinson och Kemp frikändes i brist på bevis
och Collins dömdes, under åberopande av
förmildrande omständigheter samt att skadan ej
varit åsyftad, till 1 års straffarbete samt cirka 700
kronors ersättningsskyldighet.

Huru domstolen kunde finna förmildrande
omständigheter vid ett fall som detta är svårt att
förstå. Att det låg en överlagd viljehandling
under det hela visas tydligt av det förhållande att
bägge de skadade blivit knivhuggna i — magen.
Den som försvarar sig mot angrepp håller
säkerligen icke kniven i en dylik ställning. Göta
hovrätt fann dock de förmildrande omständigheterna
så stora att den avprutade 7 (!) månader å
strafftiden. (En och en halv månad skulle likaledes
avräknas för tiden som C. suttit häktad.) Men
icke ens denna korta strafftid behövde Collins
avtjäna. Den Lindmanska regeringen fann
nämligen skäligt att av nåd befria C. från avtjänande av
straffet och skadeståndsersättningen bortföll
naturligtvis i samma ögonblick som Collins lämnade
landet. Någon offentlig framställd nådeansökan
hade icke varit synlig, men förmodligen hade privat
påstötning gjorts från arbetsgivarehåll, såsom
varande de enda som kunna tänkas ha haft något
intresse av Collins lössläppande.

Ställer man nu detta fall i jämförande belysning
med “Amaltheamännens“ så måste man erkänna att
Collins knivhuggning var betydligt mera brutal och
grym än Anton Nilssons och Rosbergs bombattentat,
som endast var avsett att skrämma. Har man då
icke rättighet att av den Staaffska regeringen begära
samma mildhet gentemot dessa allaredan hårt nog
straffade, som den Lindmanska ministären ansåg
sig böra visa gentemot den Collinska
våldshandlingen? Jo förvisso. Vi förvänta därför av den
nuvarande regeringen att den, med stöd av en
starkare folkopinion, skall återskänka dessa unga
män friheten.

Charles Lindley.

*


Kamrat!

Du ber mig skriva några rader om min
uppfattning av det s. k. Amaltheadådet. Gärna några
ord om denna sak! Det finns något som vi kunna
kalla händelsernas makt. Där värkan följer orsak
med samma precision som ekot följer slaget.
Skrämselkatastrofen i Malmö hamn 1908 kan
omöjligt ryckas ur sitt sammanhang. Den måste
betraktas mot sin oskiljaktiga bakgrund. I svensk
lagstifning vill man allt mer få in bestraffning av
inte allenast gärningsmannen utan även den, eller
de, vilka sätta vapnet i gärningsmännens händer.
I Amalthea-dådet togs från vederbörligt håll liten
eller ingen hänsyn till de förhållanden, som
föregick den gärning man här vill bestraffa efter lagens
strängaste bokstav. Det var, som vi torde minnas,
hamnarnes betryckta arbetare, vilka med sträjkens,
den ej förbjudna arbetsvägrans, medel vill
tilltvinga sig bättre villkor i sitt usla och hårda arbete.
Ingen vän av arbetet kan missunna dem all möjlig
lindring i sin mödosamma tillvaro. Men de som
drogo och ännu draga den största vinsten av
deras arbete, tänkte annorlunda. Det var redarne
i Malmö, såväl som i de övriga svenska hamnar
där striden pågick, vilka icke drogo sig för att
jaga opp det sämsta möjliga arbetsmateriel.
Degenerade stackare, vilka äro blinda för de klass-
och målmedvetna arbetarnas kamp för mänskligare
liv åt proletären. Man gick så långt som till
engelska hamnar för att uppjaga förrädare till
arbetets kamp mot kapitalet.

Inget fredligt medel lämnades dock oförsökt
att bringa dessa människor, de engelska
sträjkbrytarne, till eftertanke, omöjligt. I stället för att
inse sin simpla och låga handling, att rycka brödet
ur mun på egna klassbröder, hånlogo de och
fräkt tillbakavisades varje vänlig framställan om
klassplikt och solidaritet. Lika så arbetsgivarne.
De framhärdade i sin brutala fordran att ensamma
föreskriva villkor för arbetarne och fråntaga dem
rätten att på ett verksamt sätt höja denna kår av
arbetets män till en högre ekonomisk och social
ställning. En allvarlig betraktare av dessa
händelser är icke okunnig om att ansvaret till dådet
ombord på Amalthea från början och till största
delen vilar på de sistnämda. Men dessa står
utanför lagens arm. Arbetsgivarne står i en
ojämförligt bättre ställning än arbetaren i den sociala
kampen. En arbetsgivare kan i sitt klasshat
förgripa sig på arbetarne med lockout, svarta listor
och vräkning. Förgripa sig på oskyldiga kvinnor
och barn som skoningslöst får lida då
arbetsgivarne i sin kamp vill bringa arbetarne till
självuppgivelser med nämda ohyggliga vapen.

Lika omöjligt är att hindra den mättade luften
att urladda sig i åskslaget, som att hindra
urladdningar i den av överklassens hot mättade
atmosfären. Tryck framkallar mottryck. I betraktande
av detta måste varje socialt tänkande människa
skilja Rosberg, Nilsson och Stern från de
illgärningsmän vilka begå brott för egen slem vinning
skull. Även deras brott äro i mer eller mindre
grad produkter av en olycklig samhällsordning.
Hur mycket större anledning ha vi inte att
förklara motiven till Amaltheadådet i en betydligt
mildare dager än vederbörande gjort. Dessa tre
män voro ju färdiga att kasta bort sina egna liv
för sin klass’ intressen, som de här ville främja.
Då de nu i fem år har försmäktat bakom
fängelsemurarne har de mer än nog fått gälda vad som
här har blivit förbrutit.

  Vi som leva ute under den blå himmeln och i
det solrika livet, låt oss inte glömma dessa män,
vilka sucka bakom sten och galler. De sätta sin
förhoppning till oss, och låt oss göra vad vi kunna
för att göra ropet så starkt att portarne öppnas
för de tre männen innan fängelset gjort slut på
deras livskraft.

   Alla vänner av billighet och rättvisa böra
medverka i opinionen för Amaltheamännens frigivning.
Inte minst de som läst folkskalden Gustaf
Frödings om människokärlek vittnande ord:
“Ty många har tyckt, det var rätt det som gjordes,
det säges och menas
att den skall ej stenas,
som gjort vad de önskat
men själva ej tordes.“

Sundsvall i juli 1913.

Einar Ljungberg.

*




Frihet åt Amaltheamännen Anton Nilsson, Algot
Rosberg och Alfred Stern, se där det krav som
i dessa dagar föres fram av hundratusentals
klassmedvetna proletärer icke blott här utan även i
andra länder.

I fem långa år ha dessa tre kamrater suttit
inspärrade inom fängelsets dystra murar,
bortdömda till livstids straffarbete för en handling,
för vilken icke de själva utan det nuvarande
samhället bar ansvaret. Ty vem var väl det verkliga
upphovet till attentatet i Malmö hamn om icke
de brutala svenska kapitalister, som med alla
medel och framför allt genom den skamliga
importen av utländskt strejkbrytarslödder sökte krossa
arbetarnes organisationer och i andra hand det
samhälle med dess officiella myndigheter, vilka
ställde sig som främjare av kapitalets smutsiga
inträssen.

Den sociala spänningen hade nått sin
höjdpunkt, då explosionen inträffade å
sträjkbrytarfartyget “Amalthea“. Vad, som då hände, var
en tilldragelse, vars psykologiska
förklaringsgrunder borde stått tydliga för en var.

Men så var icke fallet. Samhället och dess
betalda reptilpräss rasade över en handling, som
det självt framkallat. Hämnd, blodig hämnd var
dess lösen. Och när samhället väl fått handlingens
förövare i sitt våld, så ljöd åter samma rop:
Hämnd, hämnd!

Var det någon av det nuvarande samhällets
försvarare eller dess morals väktare, som ett
ögonblick brydde sig om att sätta sig in i dessa unga
mäns sociala levnadsvillkor eller söka utforska
motivet till deras handlingssätt. Nej, ingen. Det
stod endast klart för samhällsmoralens
representanter, att de voro “nidingar“, “råa förbrytare“,
som borde lida lagens strängaste straff! Inga av
vårt lands grövsta kriminella förbrytare ha blivit
stämplade som större brottslingar än dessa.

Men nu börjar en modärnare och humanare
uppfattning att göra sig gällande. Nu framväxer
inom arbetarnes egna led, varest det vid tiden
för handlingens utförande fanns så många, som
fördömde densamma lika starkt som borgarklassen
och dess präss — en opinion för frigivandet av
de dömda.

Det fordras tid för människorna att frigöra sig
från bestående fördomar och samhällslögner. Man
kan verkligen beklaga, att Anton Nilsson, Algot
Rosberg och Alfred Stern behövt att i fem långa
år vistas bakom fängelsegallren innan flertalet av
deras klassbröder hunnit lära sig att se deras
handling från samma synpunkt, som den vid tiden
för dess utförande betraktades av deras
revolutionära kamrater.

Nog borde det väl redan då såväl som nu ha
stått som ett odisputabelt faktum för varje
klassmedveten arbetare, att kapitalismen och samhället
voro de verkligt skyldiga i detta fall.

Envar borde ha vetat och insett under vilka
förhållanden dessa unga män uppväxt och levat.
De voro barn av den samhällsklass, vilken
samhället nekar rätten till varje förmån. Redan från
sina tidigare uppväxtår hade de fått vidkännas
det hårda arbetet för uppehället. De hade fått
pröva arbetslöshetens hopplösa tillstånd, denna
förbannelse för den fattige, som under sådana
förhållanden nödgas att svälta och försaka varje
livets njutning och därtill löper faran att straffas
av den borgerliga “ordningens“ väktare, emedan
han råkat begå “förbrytelsen“ — att vara fattig!!

Är icke sådana levnadsomständigheter
tillräckliga betingelser för hat mot det samhälle, som
vidmakthåller sådant, och mot den klass, som
oförtjänt kommit på livets solsida? De sågo hur
hänsynslöst de svenska arbetsköparne gingo till
väga, när det gällde att krossa deras kamraters
organisationer. Hur samhället med dess väpnade
myndighet ställde sig på den starkare partens
sida. De voro vittne till, hur de importerade
klassförrädarne hånade och skymfade deras
klasskamrater, som de berövat tillfälle till arbete.

Har man under sådana förhållanden rätt att
sätta sig till moralisk domare över deras handling?

Nej.

Man måste uttala sin förkastelsedom över de
arbetsköpare och över det samhälle, som
provocerade fram en handling sådan som denna.

Men nu har straffet drabbat endast dem, som av
omständigheternas makt tvungos till att handla, som
de gjorde. Ingen har straffat de verkligt skyldiga.

De äro och förbli oåtkomliga för straff.

Nu ha de dömda förvisso mer än tillräckligt sonat
sin handling eller rättare sagt sin del i densamma.

Men samhället har icke sonat sin part däri.

Det vore på tiden, att även så skedde, och
detta kan endast äga rum på det sättet, att
samhället återbördar de tre dömda till friheten.

Just på dessa grunder, just emedan samhället
bär den drygaste skulden till den sak, för vilken
Anton Nilsson, Algot Rosberg och Alfred Stern
bortdömts till livstids fångenskap, just därför är
det som Sveriges och flera andra länders
klassmedvetna arbetare fordra frihet åt dessa tre unga män.

För detta mål komma också alla klassmedvetna
arbetare och andra radikalt sinnade att sätta in
alla krafter, avpassade efter de förhållanden, som
omständigheterna kräva. Vi veta, att handlingens
orsak icke var av kriminell natur, utan hade sin
rot i den historiska nödvändighet, som heter:
proletariatets klasskamp.

Gottfrid Ljungdal.

*



För att rätt förstå betydelsen av attentatet mot
sträjkbrytarefartyget Amalthea sommaren år 1908,
bör man söka räkna ut hur de sociala konflikterna
skulle ha gestaltat sig, om det aldrig inträffat.
Det synes troligt att attentatet inneburit en kraftig
varning både för den ena och den andra av de
stridande parterna.

Arbetarrörelsen hade under årens gång alstrat
en jäsning i sinnena, som förr eller senare måste
urladda sig i en jättekatastrof. En sådan katastrof
blev storsträjken år 1909. Under det år som
inföll emellan Amaltheadådet och storsträjkens
utbrott rådde i Sverige permanent uppror, och vid
sträjkens början var det borgerliga samhället intaget
av en oro, som ledde sitt ursprung direkt från
1908 års bombskräck. Det skulle eljes svårligen
kunnat förklaras, varför samhället lät paralysera sig
så fullständigt och stod till den grad handfallet
under sträjkens tidigaste vecka. Först när det blev
tydligt, att ett upprepande av excessen från Malmö
— denna gång i större skala — ej behövde
befaras, repade man mod, och därmed var sträjkens
makt reducerad.

Om sålunda Amaltheadådet verkat att
storsträjkens första skede försiggick i segerstämning,
kan det å andra sidan ifrågasättas, om ej detta dåd
tjänat som säkerhetsventil till avledande av den
psykiska spänningen hos arbetarne, ty rättegången
mot attentatsmännen och allt vad den förde med
sig bragte de revolutionära lidelserna över på
diskussionens plan. Revolutionsrörelsen var för
tillfället utdebatterad vid storsträjkens utbrott.
Handlingskraftens friska färg hade övergått i
betänksamhetens blekhet, och arbetarnas tystnad
med sammanpressade läppar — något som av
myndigheterna togs för lugnet före stormen —
var i själva verket lugnet efter stormen!
Stämningen hos arbetarnes massa vid sträjkens början
var icke vrede, icke en under åratal samlad
förbittring! Sträjken betydde ej en för livet
kämpande mans sista förtvivlade kraftsamling med
sammanbitna tänder. Motpartens tydliga ängslan
stärkte arbetarne i den förmätna tron att de skulle
segra endast genom att ingenting göra, men när
denna ängslan upphörde, föll det icke arbetarna
in att väcka den på nytt. Amaltheaexcessen var
redan försökt och manade icke till efterföljd.

Om denna fruktansvärda episod icke hänt,
hade den första engelska invasionen
naturligtvis följts av flera, och det hade blivit en
karavanväg över Nordsjön för sträjkbrytaretransporter.
Vi hade sannolikt fått uppleva en ny Hansaepok
med utländska legoknektar översvämmande
arbetsmarknaden, ty de kristna hava alltid av ålder
vid behov inkallat “hundturken”, även om de
kallat sig patrioter. När till sist en allmän
arbetsnedläggelse oundvikligen inträffat, så hade denna
kommit som ett utbrott av en naturmakt, en
vårflod som bryter dammar! . . . Storsträjken hade fått
karaktären av befrielsekrig mot utländska
inkräktare och därmed kommit i samband med de
historiska traditionerna.

Om också denna kraftmätning med största
säkerhet skulle ha lett till nederlag för arbetarne,
eftersom övermakten hos samhället är minst lika
stor genom vapnen som genom penningen enbart,
skulle helt visst nederlaget icke medfört denna
sjuka nedslagenhet och resignerade slöhet, som
sedan år 1909 satt sin prägel på arbetarrörelsen.
Segrarens repressalier hade blivit skarpare, och
utjämningen efter striden hade knappast försiggått
så lugnt som nu skett.

Om detta är en vinst eller ej, är icke lätt att
säga, då fred icke är allt utan att man något vill!
Och det finnes ärofullare triumfer än
beskedlighetens. Hoppas man de sociala frågornas lösning
av en oavbruten fredlig utveckling, och vem vill
icke hälst hoppas det, då må man prisa som en
lycka, att Amalthebomben kom så tidigt. Hade
detta skräckmedel varit oförsökt och sparts till
storsträjken och kommit att inleda densamma, då
hade nog minnet av denna väldiga kraftmätning
icke som i närvarande stund kommit arbetarnas
huvuden att böjas utan blickarna att tändas och
händerna att knytas hos dem alla av samma dödliga
hat som vårt broderfolk i öster känner mot det
ryska tyranniet.

Tar man med i beräkningen det borgerliga
samhällets oerhörda övermakt i ett land som vårt,
där arbetarne knappt utgöra hälvten av
befolkningen och där varje år medför att arbetarnes
skaror genom bildningens höjande och
maskintecknikens utveckling förlorar alumner till de
borgerliga yrkena, så må man säga att arbetarne
endast ha ett medel att komma ur sin tröstlösa
belägenhet — nämligen att, medan de låta använda
sig till rikedomarnes skapande, hålla fram för de
härskande klasserna rättfärdighetens krav och
outtröttligt ställa dem till räkenskap för deras
brottsliga förvaltning av samhällets gemensamma
rikedomar.

Att detta bör ske med ordens makt är klart,
men ett folk bör likväl icke vara så beskedligt
att man icke behöver räkna med den möjligheten
att det kan bli farligt.

I ett land där det icke “ligger för folkets natur“
att strida för sin sak på ett sätt, som inger
farhågor, i ett land där man aldrig behöver frukta
att folket skall resa sig med förtvivlans kurage
även om det drivits långt ned under slavgränsen,
i ett land där folket ser sina barn vissna och dö
under olidliga bostadsförhållanden, sina vuxna
män hjälplöst sargas och lemlästas till invalider
av maskinerna, sina åldringar svälta i fattighusen
utan att det ens behöver riskeras att folket kan
gripas av en tapperhet som gör den svage stark, där
har man praktiskt taget ringa utsikt att den sociala
frågan skall lösas annat än i släptåg med dess
lösning i den övriga civiliserade världen. En
raskare lösning är otvivelaktigt önskvärd för dem
som gärna ville själva få uppleva ett bättre och
värdigare sakernas tillstånd. Till dem som
påtagligen hyst en sådan önskan kan man räkna de
tre attentatsmännen från Malmö av år 1908, ty
deras dåd berodde härpå. De saknade tålamod
att vänta tills det sociala problemet skulle lösas
av sig självt i den ömsesidiga goda viljans tecken,
och de trodde att inga argument vore skarpare
än de som framkalla en viss förskräckelse, då
saken för övrigt är rättvis. Om detta är ett misstag
av dem kan ingen levande människa i närvarande
stund avgöra. Framtiden får utvisa’t.

Det borgerliga samhället vidtar genom sin
internering av Rosberg, Nilsson och Stern en
säkerhetsåtgärd, som dock under tidernas lopp kan bli
betänklig nog, ty i människohjärtats djup bor en
längtan efter frihet från träldomen som lätt kommer
till utbrott inför skådespelet av män, vilka med
rätt eller orätt framstå såsom de där lida för folket.

Må hr Wohlin därför se till att han sköter sina tre
skyddslingars hälsa väl, om han icke vill framkalla
oroligheter i landet, ty svensken är hetsig sedan
han blivit tillräckligt länge retad. Och straff till
samhällsordningens skyddande är ett dåligt skydd
när det börjar kränka den allmänna rättskänslan
hos en hel samhällsklass. Då ter det sig som
klass-straff och blir en utmaning mot hela klassen.
Man gör oförståndigt i att blunda för att arbetarne
i själ och hjärta tycka, att de tre attentatsmännens
desperata dåd var “bra gjort.

Den vidsynta borgerliga politikern resonnerar
antagligen så här:

“En verklig besinningsfull och human politik
mot arbetarne i Sverige skulle tvivelsutan hålla
den sociala frågans lösning härstädes åtskilliga
hästlängder efter dess lösning i andra länder, och
Amaltheamännens benådning skulle troligen vara
en av de taktiskt klokaste regeringshandlingar,
som kunde tänkas till beredande av den sociala
frågans långsamma lösning på fredlig väg, på
samma gång som en sådan handling av
moderation väl skulle överensstämma med den stämning
av upphöjt lugn, vilken hör samman med en
nations högsta styrelse!“

Så länge Amaltheamännen hållas i fångenskap,
står ett oväderscentrum över Långholmen.

Henning von Melsted.

*



Den 1 september 1912 skrev Algot Rosberg
till sin mor bl. a.:

“— — — — — — — — — — — — — —
Ni, min kära mor, är utan skuld i mitt öde. Ni
har gjort vad en mor i Er ställning kunde göra.
Att göra mig blind för min klass fruktansvärda
lidande och förnedring har Ni ej kunnat och detta
är yttersta orsaken till att jag är livstidsfånge.

Kära mor, gråt icke när Ni hör det
fruktansvärda ordet livstidsfånge ringa i Edra öron. Jag
tror icke att jag och mina två kamrater äro
livstidsfångar. Det heter så officiellt, men de
maktegande kan aldrig ha menat det. Jag tror det
inte. Ha de menat det, kommer säkert deras
mening att förändra sig. Ty för vad äro vi dömda?
Det var krig mellan kapital och arbete och under
detta krig gick en man förlorad. Det var icke
mord, det var icke dråp, det var en tillfällighet.
En tillfällighet som varken jag eller mina kamrater
rådde för.

Bomben var ingen tillfällighet. Den var en
naturnödvändig händelse, ty lika säkert som länk
följer på länk i en oändlig kedja, lika säkert och
ofrånkomligt är den ena händelsen en produkt
av andra föregående. Men att ett människoliv
gick förlorat var en tillfällighet. Ty bomben var
ej avsedd att taga människoliv. Tro mig kära
mor, det var icke vår mening. Men jag är en
snabbt reagerande människa och bomben var ett
utslag av denna reagens mot det starka tryck
som vilade på våra skuldror. Jag känner djupt
med min klass och därför kände jag dennes
oerhörda förtryck som vilade på mig själv. Då man
nu tog utländska män och ställde mot oss blev
detta den gnista som tände bomben.

— — — — — — — — — — — — — —“.





—————————————————A. J. Lindgrens Boktryckeri, Falköping, 1913.


