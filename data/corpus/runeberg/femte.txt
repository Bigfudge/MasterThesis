<table o>
<td c><h1>﻿SKRIFTER</h1>
<td c>AV
<td c><h1>ALBERT ENGSTRÖM</h1>
<td c><h2>MIN 5<small><sup>TE</sup></small> BOK</h2>
<td c><img></img>
<td c><tab>
<td c>STOCKHOLM<br><small>ALBERT BONNIERS FÖRLAG</small>
</table>

﻿
<table o>
<td c><h1>﻿MIN 5<small><sup>TE</sup></small> BOK</h1>
<td c>BERÄTTELSER OCH STÄMNINGAR
<td c><small>AV</small>
<td c><big>ALBERT ENGSTRÖM</big>
<td c><img></img>
<td c>STOCKHOLM<br><small>ALBERT BONNIERS FÖRLAG</small>
</table>

<table o>
<td c><i>Stockbolm</i><br><i>Alb. Bonniers boktryckeri</i><br><i>1946</i>
</table>
<chapter name="Företal">﻿
<img></img>
<h2>FÖRETAL.</h2>

<i>»Jag skriver hellre en hel roman än ett	
företal. Detta var det värsta jag råkat ut för.	Men
då brodern förläggaren nödvändigt» — —</i>

Så långt hade jag hunnit efter en halv dags funderingar och ämnade just slänga pennan i väggen och ge tappt, då Matts Åman, fiskaren, kom med en halv val strömming som present, naturligtvis för att få en kaffehalva.

— Nå, det var då riktigt trevligt att få se Matts! Nu ska vi ha oss en ordentlig gök, det kan jag behöva. Jag är arg som en geting.

— Va ä dä som fallerar?

— Jo, jag skulle skriva ett företal till en bok,
och det är svårt ska Matts se. Det går helt
enkelt inte alls.

— Nänä, känner te'et, känner te'et! På mej ä fingrarna så omöjliga å styva så ja knappt kan


kröka dom om en sån liten kröppling som ett pennskaft. Har Engström också gikt?

— Inte precis det, men det är svårt ändå.

— Känner te'et, känner te'et! Iblann ä dä som näven inte ville lyda utan sprätter te så bläcket yr, å så ä dä för rexten inte alla bokstäver en kommer ihåg, ska ja säja, när en blir gammal.

— Ja, det är inte så mycket själva skrivningen, utan jag kan inte hitta på vad jag skall skriva. —

— Va dä inte värre? Ock, ock, ock! Ge då faen i'et, Engström! Va ska de tjäna te mä så möcke skriverier? Ja tror folk ä rent stollia nu för tiden mä sitt skrivande. Bara processer på många hundra ark mä dyr lösen, å så ska dä gå igenom alla rätterna å dä kostar pengar, så vinner en, så förlorar en ändå. Men om han nödvändigt vill ha skrevet, Engström, så ska han gå te Johan Österberg i Norrviken — dä en jävel te å kunna lägga ut'et, så länsmänner å häradshövdingar bara står å gapar, å så fort han skriver sen, mä krokelifuser å krodediler på vareveli bokstav som den värste skollärare! å dyr är han inte heller, dä va ljug! Har Engström rå å kosta på’en en liter för å få speleverket i gång på’en, så säjer han inte nej. Va dä likt, dä? Men kom ihåg dä, att han ä bäst, när som att han ä lite halvluri. Ä han full, så ä han omöjli å liksom högfärdstoki, å underlit ä väl inte dä, mä all den lärdomen, för han har läst igenom hela lagboka bå fram å baklänges å dä finns väl ingen domare i Roslagen som kan vareveli paragraf å monument så bra som han. Va va dä Engström ville ha skrevet, sa han?
— Det var ett företal till en bok.

— D'ä ingen process då, kan ja förstå. Ä dä någe gudfruktigt?

— Ja, det beror på hur man tar det.

— Ja si då, Engström, då ä just Johan österberg rätter person, för när faen flyger Pen så predikar han å lägger ut ordet som den värste kalpitör, när han ä på den bogen förstås. Jae, han ä rent oförnuftit märkvärdi. Hade Engström gått te honom, så hade inte Engström behövt förlora sin process om vattengården bå i häradsrätten å hovrätten, för han hade lagt ut'et så bå notarier å domare skulle ha stått å sitt ut som får, för när en har lärdomen, så harmen, d’ä ett sant ord, å han har lärdomen.

— Ja tack, Matts, nu har Matts hjälpt mig på traven. Det här företalet skall vara färdigt i morgon, så jag hinner inte gå till Norrviken, men får jag inte skriva, att om någon behöver ett bra företal, så går Matts i god för att Johan Österberg kan skriva det och att han icke är dyr?

— Dä kan han skriva, Engström, å få bevittnat mä! Vill han att ja skriver unner, så ä ja inte den som säjer nej åt Engström, fast ja vet väl hur farlit dä ä å skriva sitt namn på papper. Dä har många fått gå ifrån gård och grund för. Som Abrahams Jannes Krestins Agust för exempel på krogen i Öregrund. Han hade seglat dit mä saltströmming för å få pengar te hybeteket å jäklar anacka — full va han, förstås — lura di honom inte å spela bort strömming å båt å så feck han skriva sitt namn på ett papper å sen feck han gå som
pråmskeppare, tess han drunkna en natt utanför Örnsköldsvik. Men Engström skriver ja på åt, dä må bli hur som helst för ja har inget å förlora, ekan å skötarna, förstås, men dom får di visst inte ta ifrån’en. —

Ja, käre läsare, på det sättet fick jag ett företal för en kaffegök och mitt namn dessutom bevittnat.
</chapter>
<chapter name="En brusten illusion">

<h2><small>EN BRUSTEN ILLUSION.</small></h2>

Harön ägdes av sex bönder av vilka en var
storpamp ty han besatt ett sjättedels mantal. Jag
giljade till jakträtten på hela ön.

Jag var ganska ung och kom till ön med en
mycket poetisk blick på bönder. Hos dem borde
den gamla svenskheten bo inne. Deras händer
borde man kunna trycka och se dem in i
ögonen och känna lugn och trygghet inför den sedan
sekler inrotade och osvikliga hedern. Enkelhet i
seder och trofasthet i sinnelag borde ha stannat
kvar hos dem som ett hugstort arv från tider då
bonden länkade gamla Sveriges öden.

Jag vände mig till en av haröbönderna, som
jag kände litet förut, och frågade honom om
möjligheten att få jakten och om en eventuell
ekonomisk överenskommelse. Efter en toddy och
en liten supé med nubbe och kalops upplyste han
mig om att det vore ganska lätt att få jakten. Det
behövde icke kosta något. Jag behövde bara
bjuda ihop samtliga hemmansägare på toddy och
kalops.

Skulle han vilja gå kring med inbjudningarna?

Han ville det och jag ställde i gång
arrangemangen till den lilla festen.

De kommo alla utom storpampen. Efter
åtskilliga toddar och några tons kalops var jag
ägare av jakten på mina gästers hemmansdelar.
Vi åtskildes under trohjärtade handtryckningar och
tändande av svarta bjudcigarrer. Horden försvann
genom mina grindar ut i natten.

Dagen efter kom storpampen ensam. Jag
bjöd honom på cigarr och punsch och beklagade
att han icke velat deltaga i min ganska lyckade
lilla festivitas.

—	Ja, ja feck vesserligen bjudning, men sådan
kar ä ja, så ja går inte bort te nån som inte gör
vesit förut!

—	Så-å! Det var ledsamt det. Jag trodde
inte att det var så noga, för jag är inte så noga
själv, men nu kan vi väl komma överens om jakten
i alla fall.

—	Jo, inte för jaktas skull, men harren ska
säga te mej varenda kväll, innan harren tänker
säj ut på jakt.

—	Nå, då passar jag på med detsamma och
säger till en gång för alla. Jag tänker jaga
varenda dag.

—	Ja, d’ä	nog bäst ändå å	säga te var kväll
då, för sådan kar ä ja, så ja	knäpper harrens
hunna, om di går över mia marker. För rexten sir
harrens hunna dålia ut, men ja har en hunn, som
ä te salu. Dä ä den bästa stövarn i hela
skeppslaget å han kostar femhundra reksdaler, å dä har
harren rå å betala.


—	Nej, det har jag visst inte!

Jag hade sett en svart ullhund som jag
misstänkte vara den märkvärdiga jakthunden. Det
var en pudel som kommit i land från en tysk
skonare vid en strandning.

—	Jo, det har harren vesst, dä. För rexten
skulle jag be att harren uppger sia inkomster.

—	Varför det?

—	Jo, si ja ä i taxeringsnämnda, å ja vell
bara säja harren dä, att om vi blir komsamser
å håller ihop här på ön, så ä ja sån kar, så harren
behöver bara hålla sej te meg, så bler dä nog
bra mä oppgefterna om inkomsta.

Han sträckte fram en svart näve.

—	Håll sej bara te meg å latt oss ha vårat
ihop, så bler dä billiare för harren mä
beskattninga, sån kar ä ja!

Nå, mannen var ju min gäst och som det var
viktigt för mig att få jakten på ön, slog jag till.
Jag körde icke ut honom, utan bjöd honom till och
med på nubbe, kalops och avskedscigarr.

Han stövlade i väg.

Emellertid roade det mig att ta reda litet
närmare på denna underliga ledamot i
taxeringsnämnden som icke stod på kommunens bästa
gentemot en främling. Det befanns att han för några
år sedan varit suppleant i nämnden, men på grund
av åsikter av samma slag som han uttalat hos mig
ansetts olämplig. Han hade alltså bara velat
imponera, som han trodde.

Ett par dagar efteråt kom han tillbaka. Jag
förstod att han längtade efter min punsch och min
kalops och inbillade sig ha gjort ett djupt intryck
på mig.

Jag såg honom genom fönstret och beslöt i
min ordning att söka imponera på honom. Jag
mötte honom i tamburen.

—	Nå, vad gör mig äran av ett nytt besök?

—	Jo, jag kommer för taxeringa igen.

—	Ja, men Österman vill ju söka bedra
socknen på en inkomst. Nog är det ett konstigt slags
taxeringsman.

—	Ja, jag säger bara dä, att håller vi ihop,
så går dä bra för harren.

—	Och så har jag fått höra att Österman inte
är med i taxeringsnämnden.

Han tittade litet konsternerad.

—	Nääj, d’ä ja förstås inte, men si — — —

—	Nå, nu säger jag en gång för alla, att om
Österman visar sig en gång till på gården här,
så länge jag hyr den, så händer det Österman
något otrevligt. Har Österman förstått?

Han gapade.

—	Gå genast, annars blir det smörj!

—	Åja, det är väl inte så bråttom, kan ja
tro — — —

Varpå jag tog Österman i kragen och kastade
ut honom.

Han visade sig aldrig på min gård mera. Men
jag har aldrig träffat en så artig karl som han
blev efteråt. Gick förbi mig med mössan i hand,
vilket jag också gjorde — naturligtvis. Vår
ömsesidiga hövlighet blev till slut nästan krypande.
Någon gång stannade han och frågade mig om
han inte fick göra mig några gratistjänster med
körslor eller om jag inte ville ta emot fisk, om
han skickade ned den. Då jag avböjde, suckade
han, hälsade djupt och gick.

Nu sitter han på ett moln och spelar harpa
i de saligas stora orkester.

Han gjorde en god gärning mot mig. Han
tog bort en av mina illusioner.
</chapter>
<chapter name="Gårdvaren">
<h2><small>GÅRDVAREN.</small></h2>

Förre rådmannen och bleckslagarmästaren
Bogren hade dragit sig från affärerna och levde på
sina försvarliga räntor. Han hade sålt huset och
verkstaden och köpt ett litet ställe strax utanför
tullen. Där bodde han nu med sin gamla
hushållerska, ty han var ungkarl och hade så långt han
kunde minnas tillbaka föraktat och avskytt kvinnor
och barn, men hushållerskan var dövstum och
lagade bra mat. Därför tolererade han henne.

Hans gård var omgiven av ett högt plank,
ty huset låg mitt i en gammal trädgård med de
utsöktaste äpple- och päronträd. För säkerhets
skull stod dessutom på tre ställen på planket
med stora bokstäver: <sp>Varning för hunden!</sp>
Ty Bogren var en erfaren man och visste att för
pojkar och annat löst folk äro inga plank för höga.

Om höstkvällarna hördes dova skall
därinifrån.

Men Bogren hade icke beräknat att pojkar,
näst kvinnor, äro listigare än andra djur på
marken.

Vi började undra, varför hunden ej skällde
annat än under frukttiden och då endast om 
kvällarna. Detta blev så småningom ett problem, vars
ekvation måste lösas. Och en kväll erbjöd sig
Kalle Hallberg, den djärvaste av oss, att undersöka
sakförhållandet.

Hunden började skälla som vanligt.
Beväpnade med en lång stång smögo vi tyst i diket,
som sträckte sig längs trädgårdens baksida. På
en lämplig punkt placerade vi stången, ett
ögonblick då hundskallet tycktes avlägsna sig något.
Kalle Hallberg klättrade vigt upp och kikade över
planket. Så närmade sig skallet. Vi stodo andlösa.

Men plötsligt hasade Kalle sig ned, drog
undan stången och började rulla sig i gräset.

—	Va ä dä? Va ä dä? viskade vi. Men
Kalle tecknade åt oss att hålla muggan och började
åter i vansinnig glädje rulla sig, medan han höll
händerna för munnen för att kväva skrattanfallet.

Nu avlägsnade sig skallet igen och under
uttrycksfulla gester berättade Kalle <sp>att det var
ingen hund. Det var gubben Bogren
själv som lekte hund.</sp>

Vi började alla rulla oss i gräset för att ge
luft åt våra känslor. Det var ett av den tidens
sätt. Månne det begagnas än?

Nog visste vi att Bogren var snål — det talade
hela stan om, men att han själv gick omkring och
skällde, det var en upptäckt av högsta värde för
oss pojkar.

Det dröjde ännu några dagar till nyet. Men
första lämpliga månskenskväll samlades fem
beslutsamma unga brottslingar i diket bakom planket.
Stången var naturligtvis med.

Som vanligt gick gubben Bogren i trädgården
och skällde. Dova, grova skall var det och riktigt
naturtrogna, ty han hade övning, och man kom ej
att tänka på någon liten racka utan på en hemsk
blodhund, van att spåra indianer.

När skallet upphört, väntade vi väl en timmes
tid, tills vi ansågo luften vara ren. Då äntrade
vi över vigt och tyst som kattor.

Vi voro i de stygga barnens paradis. I
månskenet glänste de härligaste gyllen och astrakaner
från dignande grenar. Träden voro gamla och
höga, men har det väl någonsin funnits en
apelstam nog hög och otillgänglig att avskräcka en
tolvåring? Efter en stunds försiktig orientering
runt boningshuset, där allt var släckt och där
gubben Bogren trött av skällandet säkert snarkade
under sitt täcke — för att inte tala om hushållerskan
—	skredo vi till vårt brottsliga värv. Ett par
klättrade upp, skakade försiktigt och plockade och
vi andra stoppade fickorna fulla. Ja, ett par av
oss hade förtänksamheten att knyta om byxorna
vid knäna och proppa dem ända till randen.

Stången och planket knakade under vår tyngd,
då vi mödosamt klättrade tillbaka. Bytet
fördelades, och stoltare än våra förfäder som
återvände från trettioåriga kriget för att fylla sina
silverkistor och bibliotek med tjuvgods återvände
vi för att på säkert ställe undan föräldrars och
målsmäns spanande ögon gömma våra skatter.

Kvällen därpå skällde gubben Bogren ända
till midnatt. Han hade inte kunnat undgå att
märka förödelsens styggelse i form av brutna
grenar, nedtrampat gräs och naturligtvis frånvaron
av en massa frukt. Hans skall lät nu fruktansvärt
ilsket. Han hade gått och slappnat till förut och
visserligen skällt grovt, men glömt att lägga in
temperament nog i rösten.

Pojkar gömma inte länge på äpplen, men
klokheten bjöd att vänta någon tid med nästa
expedition. Gubben Bogren skällde som förut fast
något hesare och till slut märkte man att han
började tröttna litet. Han gick in efter en stund
och lade sig, men öppnade fönstret ibland och
skällde några minuter på månen, innan han kröp
till kojs.

Så beslöto vi en kväll efter hållet krigsråd att
våga nästa kupp. Vi väntade tills vi förstodo att
gubben gått och lagt sig. Att han steg upp ibland
och skällde genom fönstret skulle icke genera oss.
Vi svuro en dyr ed, att den som i vidrigt fall blev
gripen — ty mer än en kunde han aldrig få tag i
—	skulle få smörj av de andra och sedan hela sitt
liv bli varg i veum, var mans niding, om han
förrådde sina kamrater. Alltnog — expeditionen
lyckades, om möjligt med bättre resultat än förut.
Just som vi voro färdiga att släpa bort vårt byte
upptäckte vi ett träd, som förut undgått vår
uppmärksamhet. Det var det bekvämaste av dem alla.
En grov gren var avsågad och den kvarsittande
delen bildade en bekväm ståplats, från vilken man
helt lugnt kunde plocka, skaka och slå ned frukt
i en vid sfär omkring sig. Det trädet skulle bli
vårt nästa operationsfält. För den här gången
hade vi nog.


Nästa kväll skällde gubben Bogren icke.
Huset och trädgården lågo försänkta i djupaste
frid, en frid som verkade hemsk och
skickelsediger på oss alla. En hel vecka igenom vågade
vi ej tänka på att upprepa våra plundringståg. Det
var som om döden lurade innanför planket. Eller
var kanske gubben sjuk! — — i så fall! men det
vågade vi inte hoppas. Pojkarna då för tiden voro
icke vana vid medlidande och kände själva mycket
litet av den varan. Flickor kunde känna
medlidande — äsch! — men flickor tyckte vi vara
kymiga lipsillar, som grinade vid minsta ryck i
flätan. En pojke skulle uthärda sin stut utan tjut.
Rinaldo Rinaldini och Skogens Fasa voro våra
ideal.

Men Kalle Hallbergs djärva mod höll
slutligen på att spränga hans bröst, och en kväll i
nedanet, då det nätt och jämnt var plockljust, följde
vi honom till planket. Han skulle själv åtaga sig
utförandet av det djärva dådet.

Han klättrade upp, drog stången med sig och
hasade ned. Tysta, med återhållen andedräkt
lyssnade vi. Icke en vindfläkt rörde sig och vi hörde
ljudet av Kalles steg, tills det dog bort mellan
träden. En, två, tre minuter väntade vi. Fyra
minuter kanske. Då hördes en knäpp som av något
metalliskt, åtföljt av ett avlägset klirrande som av
en klocka. Så brådskande steg och en grov röst.
Det var fasansfulla ögonblick. Åter några ljud,
vars innebörd vi icke förstodo, och gubbens
basröst, hes av många nätters skällande.

Men plötsligt hördes en gammaldags löjligt
intetsägande svordom och någon närmade sig
springande. Så slungades ett mörkt föremål över
planket, någon fumlade med stången och i nästa
ögonblick svingade sig Kalle Hallberg över till vår
sida. Han kunde knappast tala. Han bara väste
fram: — Skubba, pojkar, för fan ä lös!

Om vi skubbade! Vi lågo som remmar efter
marken och stannade inte förrän vid kyrkogården,
vår gamla lekplats, där vi kunde tala ostörda.

Och Kalle Hallberg berättade:

—	Kan ni tänka er att jag har suttit i rävsax,
sade han, icke utan berättigad stofthet. När ja
klev opp i de där bekväma trät å ställde mej på det
flata efter gren som va avsågad, så slog de till om
bene på mej å åj, va de sved till, å i desamma
ringde de inne i huset å gubbfan kommer ut mä
lykta å säjer inte ett ord först — han tog bara
en stege å klev opp å läste opp saxen å så sa han:
—	kliv ner nu, din satunge, sa han, å så höll han mej
i rockkragen å så klev vi ner å först så tänkte jag
kränga åv mej rocken, men så tänkte ja på morsan,
för då hade hon fått nys om’et förstås, å därför
stog ja still: — va heter du? sa han. — Johan
Andersson, sa ja, å så lyste han på mössan å sa:
—	går du i skolan, sa han, å så tog han mössan
av mej å läste på märket, jasså 3:dje klass, sa
han, den här behåller ja för att si om du ljuger
också, sa han. Den lämnas te rektorn i morron,
sa han. Ä du son av hederliga föräldrar? frågte
han. — Nej, far min ä bleckslagare, svarte ja. — Hut,
ditt satyngel, sa han, va har du i trädgården att
göra? frågte han. — Ja kommer för att kräva ut
hundskatten, svarte ja, å mä desamma ryckte ja
åt mej mössan å sparka omkull lyktan å tog på
skubben.

Kalle Hallberg var en hjälte.

En av oss som var skald gjorde en parodi på
en passus i <sp>Tegnérs Frithiof tager arv
efter sin fader</sp>, den passus där Thorsten
Vikingson ensam stiger in i högen till rövaren Sote
och erövrar ringen:

— — — — — — — — — — — — — — — 

<poem>Sedan förnam vi ett rasslande ljud, det lät som en rävsax,
sist en gräselig ed; då blev tyst. Ut störtade Kalle,
blek, förvirrad, förstörd, ty med Bogren hade han kämpat.
Mössan bar han likväl. »Den är dyrköpt,» sade han ofta.
»Ty jag har darrat en gång i mitt liv, och det var när jag tog den.»
Mössan var vida berömd och av mössor ypperst i skolan.</poem>

Vi hörde aldrig av gubben Bogren i skolan.
Han var väl generad över sin gårdvartjänst. Kalle
Hallberg seglar jag mycket ofta tillsammans med
om somrarna nu för tiden. Han heter för resten
inte Hallberg.
</chapter>
<chapter name="Gamla papper">

<h2><small>GAMLA PAPPER.</small></h2>

Från min barndom minns jag en helgedom
i hemmet, till vars allra heligaste jag aldrig
ensam fick tillträde. Det var mors byrå. En mycket
gammal pjäs av ek, hälften barock och hälften
rokoko med vackert vridna mässingsbeslag. Där
förvarades de underbaraste saker, Golkondas
skatter, mystiska månstenar och koh-i-noorer, trodde
jag. Små askar som luktade 1700-talet och
lavendel och vällukt av den röda lav, som ofta växer
på småländska rullstenar. Där fanns en mycket
gammal liten ask av östasiatiskt vittrat porslin,
en verklig dyrbarhet, med målade orientaler och
en inskrift, som tillkännagav att den varit en gåva
från en persisk khan till någon europeisk
ambassadör. Där fanns gamla sidenband, som jag icke
fick röra — — och där fanns en annan ask, som
innehöll några gulnade papperslappar. Stundom,
någon kväll då familjen var samlad i frid och ro
och ensam, läste min mor upp dikter från lapparna
och vi barn sutto andlösa och lyssnade, ty det
var verser, som voro skrivna av vår mormors
mormor och vår mormors mor. Och för så länge
sedan att vår fantasi icke räckte till att bilda oss
en föreställning om dikternas oerhörda ålder.

Nu har jag fått läsa dem på nytt och jag tar
mig härmed friheten skriva av dem. De ge i
varje fall en liten föreställning om kulturen på
landsbygden här neråt trakterna och en aning
om den allmänna intellektuella livaktighet som
kännetecknar gustavianska tidevarvet. Dikterna
kunna ge ett litet begrepp om tonen åtminstone
i den bildade och litterärt intresserade lantliga
prästfamilj, där de tillkommo utan pretention,
tillfälligtvis, och utan tanke på att någon skulle
betrakta dem annat än gjorda för ögonblicket.

Jag måste förutskicka någon anmärkning för
var och en för att sätta läsaren in i situationen.
Den första dikten tillkom i min mormors
mormors hem. Hennes man, prosten Jonas Kastman
i Lönneberga, född 1754, hade i sitt hem som
fosterson upptagit en fattig, mycket begåvad
pojke, Carl Hedmark, sedermera rektor i
Linköping och naturligtvis också död som prost.
Ynglingen ville gärna ligga och dra sig om mornarna,
och på den tiden steg man tidigare upp än nu.
Händelsen gjorde, att en av prostinnans
hönskycklingar blev sjuk. Då hon var djurvän, lät hon
förfärdiga en bur åt kycklingen, vilken bur hängdes
upp i köket, som var beläget under unge
Hedmarks vindsrum. Denne var inom parentes
begåvad med ovanligt vacker sångröst och mycket
musikalisk. Varje morgon störde kycklingen genom
sitt kackel den unge sjusovaren, och så ofta han
passerade köket, underlät han icke att utfara i
de förfärligaste hotelser mot kycklingens liv.
Emellertid blev kycklingen bra och kom i hönsgården.
Och en vacker morgon kom en piga in till
prostinnan med den forna sjuklingens förstlingsägg.
Detta serverades åt unge Hedmark som
frukostägg inlindat i ett papper med följande verser:

<poem>Då jag af en Försyn blef skapad till en <sp>Höna</sp>,
då gafs mig ock den röst mitt hela slägte fått.
Af den som jordens krets har lindat i det gröna,
af samma starka hand jag också fått min lott.
Förnöjd med den jag glad kan sjunga,
fast rösten sträf och olärd är.
Förlåt, min vän, förlåt min tunga,
om hon ditt öra gjört besvär!

Men du, förnuftets son, som dust och ljufligt drillar
och prisas för sirén utaf en mensklighet,
af detta smickrets röst, att du dig ej förvillar,
låt klokhet råda dig, lär hvad du icke vet!
Begagna så ditt företräde,
att du det värdig vara kanl
Beskratta icke så mitt qväde,
vi ega samma Upphofsman!

Hvad möda menar du? Månn Gud ej kunnat skänka
mig lika ljuflig röst som du af Honom fått!
Men jag är dermed nöjd, åstundar ej att blänka
med större gåfvor än Hans vishet fann för godt.
Jag sjunger bättre än en dufva;
men henne aldrig förebrår.
Och menskan stolt får blygs och kufva,
då näktergalen drillar slår.

Du smärtat mig med knot, du sårat mig med bannor
och till en neslig död du ofta dömt mitt lif.
Du slamrat oförskräckt bland grytor, stop och kannor
och af tyranniskt nit sökt kökets största knif.</poem>
<poem>
Du stampar och besvär mitt sqvaller
och xopar: »Tyst med detta skrål!
Det allt för tungt i örat faller;
i sanning, jag det icke tåll»

Och jag, som innelyckt, likt fången uti buren,
måst tystna för ditt knot, då du befaller: »Tig!»
Dock är, o menskoson! jag vaksam af naturen,
hvad menar du? Månn ej en förmån framför dig?
I dag, då du på bädden snärkte,
jag tidigt qvädde Skaparns lof;
och det i frid, hvaraf jag märkte
det, att Hans belät ännu sof.

Men fastän du med mig så smädefullt har spelat
af barnsligt oförstånd och ungdoms öfverdåd,
vill jag som fridsam är, förlåta hvad du felat.
Jag älskar dig som bror, jag skänker dig min nåd.

<tab><tab>Bevis häraf will jag dig sända,
<tab><tab>ett prof af äkta vänskapen:
<tab><tab>»Det första offret af min ändai»
<tab><tab>Ack, smaklig måltid, bästa vän!</poem>

Detta är ju ganska bra och typiskt för
tidevarvet både som humör och som form. —

En annan dikt av samma hand bär till
överskrift:
<table o>
<td c><i>Skulle vara</i>
<td c><i>på</i>
<td c><i>Mamsell Stina Kastmans</i>
<td c><i>Födelsedag</i>
<td c><i>d. 19 febr. 1786.</i>

<td><poem>Lycka till att lyckligt sluta
jemna sjutton år i dag
lycka till att framgent njuta
sällhet utaf alla slag</poem>
</table>
<table o>
<td><poem>att med vett och stadgadt sinne
öfvervinna all förtret
att ej gömma i sitt minne
bagatellers uselhet.

Lycka till att respectera
dygden såsom hittills skett
lycka till att sig förmera
uti slögd och hushållsvett
att få rask och munter vara
hemma såsom borta är
vänligt tala, ljufligt svara
aldrig mulen sur och tvär.

Lycka till att rätt bemöta
hvar och en som han är värd
lycka till att tappert sköta
ögonens och Munnens svärd
att en näsvis Junker tukta
med ett enda ögnakast
om han skulle vilja lukta
på förbuden blomsterqvast.

Ändtlig lycka till att välja
när det kommer därpå an
att sin ädla frihet sälja
för att få en värdig Man
längre bort jag mig ej vågar
med min önskan denna gång
mager Vers dessutom plågar
och är altid alt för lång.</poem>
</table>

Jag tycker mig se gumman då hon satt och
skrev detta till sin sjuttonåriga svägerska, som
sedermera blev gift med prosten Per Meurling i
Kristdala. —

Så följa några verser av gumman Kastmans
dotter, min mormors mor, dem hon tillägnat min
morfar, sin måg, året innan han prästvigdes. Han
hade nitisk som alla unga teologer yttrat misshag
med särskilt de äldre församlingsmedlemmarnas
okunnighet i läsning och insikter i ting som
ovanefter äro, och lovat att klämma efter dem, då han
blivit präst. En vacker dag fick han av sin
svärmor en katekes med dessa verser som devis. De
bevisa ju att gumman fast prostinna icke höll så
strängt på bokstaven som den unge teologen:
<table o>
<td><poem>Fast salig Doctor Mårten Luther
var något stel och något butter
uti sitt skrifsätt och sin smak,
kan du härmed hans vänner pröfva
då du vill strängt ditt Embet öfva —
som till exempel Kneckten Hak,
och Lasse Rak
och Sara Torn
och hennes hedersgranne Kron,
och gamla Stina ned vid bron,
och Eric Johan uppå kullen —
fast Luther hvilar lugnt i mullen,
kan han försvarligt relatera
om Luthers Tomtar, Rån, med mera.
Och Fader Jon med sin medalj,
som varit uti hvar batalj
sen själfva Mårten Luthers tider
och känner till hans alla strider!
Men skräm dock ej de stackars gamla
om de ej tanken hinna samla!
Fast jag nu glammat litet snack,
din Luther vare evigt tack!</poem>
</table>

Man förstår situationen ganska bra. De
uppräknade äro några särskilt omöjliga
husförhörsexemplar och bland dem var fader Jon, medaljör
från Gustav III:s krig med Ryssland, en
storskrytare och krigshjälte. Men som avslutning vill
gumman i alla fall komma med en liten eloge åt
sin nedärvda luterdom för att inte störa den unge
prästens känslor.

Och nu slutar jag med en devis på ett par
silverkragar, skriven av min mors morfar,
kyrkoherden Marcellus i Lönneberga. Han var
bondson, och då han skulle tas in i Vimmerby skola
och skulle ha ett en lärd värdigt tillnamn, föreslog
fadern för rector Scholae att pojken skulle heta
Marksarius, »därför att jag heter Marcus och
gumman Sara». Men rektorn tyckte namnet vara för
fantastiskt och föreslog i stället Marcellus såsom
mera klassiskt.

Då för tiden var en prästkrage av silver en
omtyckt present åt en nyinvigd ordets tjänare.
Verserna äro ju icke i någon mån märkvärdiga.
Men om man läser dem rätt, kan man förstå att
de härröra från en tid, då prästerna förstodo att
hålla sitt yrke i respekt och insågo att en
silverkrage gjorde sitt till i det hänseendet. Den som
fick kragarna var min morfar, om det kan roa:

<poem>Nog wet jag wäl att silfverkragar
en ung Magisters prydnad är.
Men under höstens kulna dagar,
då husförhören wanka plär,
och wid en bädd, där Gumman pustar
och i ett lag, där Bönder rustar,
du dessa gagna kan, Herr Per!</poem>

Bland det trevligaste jag vet är att rota i
gamla saker.
</chapter>
<chapter name="Talare">

<h2><small>TALARE.</small></h2>

Jag tycker om alla slags människor. Särskilt
som studieföremål äro de intressanta. Skulle jag
någon gång tycka illa om någon, så tror jag att
felet ligger på min sida. Ty jag kan ju alltid lära
mig något nytt av varje individ och bör vara
tacksam för lärdomen. Jag tycker helst om att kunna
få tro på vad människor säga.

Men det är verkligen ett slags människor jag
har svårt att tro på, och det är talare.

Nu finns det ju skillnad på talare och jag
hoppas att de goda, väl menande, lättrörda talarna
med barnasinne, som ha fått talets gåva, icke skola
ondgöra sig över min misstro, ty den gäller icke
dem.

Men jag kommer ihåg en situation från min
gymnasisttid. Jag bodde under en resa en
trettondagsafton på ett hotell i det här landet och blev
inbjuden av källarmästaren att äta och dricka. Jag
var ju ett barn och kände mig fruktansvärt enkel i
sällskap med de andra gästerna, gamla krogvana
herrar med blå näsor och stora magar och uppsyn,
som närmast verkade som en köttvorden längtan,
konstant, efter kvinten vid smörgåsbordet. Nu var
källarmästaren en mycket populär person och 
dessutom en hedersprick, som gärna skulle ha tagit av
sig skjorta och byxor för att därmed bekläda någon
behövande. Detta hade jag fått veta och kände
därför en ungdomlig sympati för den gamle herrn,
som satt där så gemytlig med sin blåa mage och
sin stora näsa — 1,000 ggr ursäkt! Jag menar
tvärtom. Jag skrev verkligen fel.

Plötsligt reser sig en av gästerna. Det var en
lång, svartmuskig man, ett slags adelsman, som
på den tiden jobbade i underbara affärer med
skogar. Ingen av de närvarande trodde på
mannen. Man kände som i luften att han var den
personifierade humbugen. Kanske han till och
med var skyldig källarmästaren-värden.

Men han — jo, han var skyldig värden, jag
kommer ihåg det nu — steg upp och höll ett tal
för källarmästaren. Det var det vackraste tal jag
har hört. Känslostämningar, det tunga artilleriet
av vackert uttryckta tankar, som han hade i sin
andliga väska, flödade över. Han blev lyrisk, han
blev extatisk, han blev skald, och jag började
gråta. Han beskrev med vilken vänlighet
källarmästaren hade tagit emot sina gäster, med vilket
änglalikt överseende han som hotellvärd hade
tillåtit fullkomligt obekant folk ta in och tillbringa
mer än en natt där. Jag grät och de andra gästerna
började gråta också. Vi höllo i våra
champagneglas och gräto. Vi voro väl en 12 à 15 människor
bänkade runt omkring julbordet, och intet öga var
torrt. Gamla, i alkohol och kortspel rutinerade
grosshandlare — och särskilt kommer jag ihåg två
kurrar. Den ene var disponent för ett stort trä
varubolag. Han blev först obehagligt berörd vid
åsynen av den svartmuskige adelsmannen, ty denne
hade lurat hans bolag på en stor summa. Den
andre var en major med en näsa som ett
övermoget plommon. Jag tror, att om någon hade
vågat krama på näsan, hade han fått fram en kärna
med blåsyra i. Dessa båda gräto mest, tunga, feta
tårar, som stannade en stund under näsan innan
de droppade ned på duken och frätte hål genom
ekbordet.

Och Gud, vad jag grät!

Nå, den där talaren var ungefär den typ jag
ville åt. Det talade ordet är bland de farligaste
vapen som finnas. Den svartmuskige fick väl
ytterligare kredit. Det var talet värt i alla fall,
ty det var fullkomligt konstnärligt och den effekt
han åstundade, uppnådde han.

Nu, när jag tänker på den där situationen,
tycker jag att den är nästan makaber emedan den
är så absolut fylld med humbug att man strängt
taget har svårt att förstå, hur gamla, i livet
tränade karlar kunna känna sig rörda. Gamla
fyllhundar!

Det är egentligen bristen på kultur i
situationen som är mig motbjudande — trots det att
samma, liknande situation upprepar sig sorgligt
nog i samkväm bland samtidens mest kultiverade.
Dessa tal, som hållas för att fira en man, som i
varje fall icke gjort mer än sin skyldighet, verka
på mig, som om en vilde skulle sätta ring i näsan
och fjädrar i håret på en annan vilde som han
vill utmärka på något sätt. Särskilt fina ringar
och fjädrar, förstås, ty alla vildar ha ring i näsan
av samma orsak som kvinnor ha valkar i håret,
puder på kinderna och lösstjärt. Ha de inte det
sista också? Jag vet inte, ty jag bor på landet,
dit lösstjärten ännu inte hittat sig väg.

Men så kommer jag att tänka på, och jag
skriver alltid direkt det jag tänker: Kanske dessa tal
och dessa lösstjärtar äro ett uttryck för vår
skönhetslängtan?

Men så kommer jag samtidigt att tänka på,
att alla dessa förgyllningsförsök måste vara en
vanvördnad mot naturen. Till exempel: Då man
älskar en kvinna, vill man gärna att löshåret och
det andra skall vara borta eller åtminstone avlagt
för tillfället. Och då man älskar, är man väl
naturligast. Jag säger till och med, att då är man felfri,
utan vank och brist, en gud som härskar. Ja,
jag kan lugnt säga, att man är Gud själv.

Men tankarna flyga igen, och jag måste sluta
med detta att talarna, de födda vältalarna ändå
gärna kunna få syssla med sitt yrke att göra
vackra krokaner. Den lugne iakttagaren locka de
till humoristisk iakttagelse. De proppa ens själ
full med sund, medveten humor. Och känslan
av förståelse under iakttagandet är bland det mest
hälsobringande en människa kan uppleva. Att se
på en festtalare gör mig glad och god och frisk
för en längre tid. Ni bör inte tro att det är
ironi eller ringaktning, utan det är helt enkelt
den där gamla historien om pigan, som fick se
krokodilen: — Äsch, inte finns dä såna där djur,
inte!
</chapter>
<chapter name="Kornelius senior och junior">
<h2><small>KORNELIUS SENIOR OCH JUNIOR.</small></h2>

Kornelius hade varit smed och en bra sådan.
Men så fick han ett slags tvinsot, benen ville inte
bära honom, han låg sjuk i flera år. Och under
tiden blev han religiös. Det fanns knappt något
kött kvar på hans ben. De krympte ihop och
förlamades. Men överkroppen förblev mäktig, full
av hälsa. Det blev fråga om att han skulle komma
på socknen och kommunalordföranden och de
andra stora männen besökte honom och talade
med honom, men han svarade med bibelspråk
och försäkrade, att Gud nog skulle hjälpa honom.
Han ville börja med handel. Han hade funnit
på att det skulle gå bra att handla med ullkardor,
sådana som gjordes nere i Skede och i socknarna
omkring. Och pengar hade han nog kvar att skaffa
sig ett litet lager av kardor.

Han slöjdade en pall åt sig, en låg en, och
på den satte han sig och vickade sig fram, ett å
två, ett å två. På ryggen hade han påsen med
kardorna, mellan knäna hade han Nya testamentet
och Sankeys sånger. Och, ty järnvägen var nyss
färdig och han tog en station i taget och gjorde
utflykter därifrån till närliggande bondgårdar,
bakefter hade han ett nattkärl av järnbleck fastsurrat
vid pallen med en kedja. Det kunde behövas på
järnvägen ibland, ty i kupén var han hjälplös, och
konduktörerna bara svuro över allt besvär de hade
med passageraren Kornelius, som de måste lyfta
på och av tredjeklassvagnen.

Väl inkommen i kupén, tog Kornelius fram
testamentet och började utlägga Ordet. Och
gummorna kunde icke nog förvåna sig över att en
karl, som var så lytt, hade nåden till den grad.
Fosterlandsstiftelsens utsända voro bara
gröngölingar emot Kornelius — och hur rörande
verkade han icke då han vid nästa station vickade
sig fram till kupédörren på sin pall och sjöng
omkvädet till en av Sankeys sånger:
<table o>
<td c><poem>
Hemåt det bär,
hemåt det bär,
tackom och lovom att det fort hemåt bär!</poem>
</table>

Det hände ofta att lättrörda gummor köpte ett
par kardor av honom i kupén. Och när han
sedermera från destinationsstationen vickade sig fram
utåt landsbygden, sjungande sitt

<table o>
<td c><poem>hemåt det bär,
hemåt det bär,</poem>
</table>

sålde han bra.

En gång i månaden kom han hem och
stannade i kammarn bortåt en vecka.

Det bör omtalas, att Kornelius var gift och
hade kammarn full med barn och det bör icke
förtigas att den yngste var född flera år efter den

sorgliga dag, då han började vicka pall utåt
landsvägen. Men nu var det väl slut ty hans hustru
närmade sig femtitalet. Hon var en stor, grann
kvinna — och Kornelius där han satt i sängen
hade en stor, grann överkropp. Hans armar hade
under pallvickningen fått kolossala muskler, hans
bröst välvde sig högt och svarthårigt och hans
smedansikte med det svarta skägget, klippt på
metodistvis, hakskägg, rakad överläpp, såg ut som
om det skulle ha tillhört en Guds nasir. Hans
pepparögon spelade — och när han drog fram
litern bakom kudden och sjöng

<table o>
<td c><poem>hemåt det bär,
hemåt det bär,</poem>
</table>

kunde det väl hända att gumman och de minsta
hemmavarande barnen stämde i med.

Ty det var icke så farligt med Kornelius’
religiositet. Huvudsaken var att han fick sälja
ullkardor.

Kornelius, äldste son, Kalle, hade gett sig i
väg med briggen Sjöfröken för 20 år sen från
Kalmar. Han hade varit en rackarpojke, svår efter
flickor redan som läsbarn, och han fick för resten
inte gå fram. Då tog han hyra som kockspojke
och sen dess hade han inte låtit höra av sig. Jo,
en gång för väl femton år sen! Då hade det
kommit ett brevkort från något främmande land och
på det stod med krångliga bokstäver:

»Var inte lessna far och mor. Jag kommer
ijen med skägg och pänga när jag blir stor.
Venligen<tab><tab>	Carl	Kornelius.»

Han var den äldste, hjärtebarnet, gullgossen,
som skulle ha tagit släggan efter fadern. Och
Kornelius kom ihåg honom så väl från smedjan,
slaggbiten som kom i ögat på honom, och när
han brände sig på låret med en röd hästsko och
allt stryk han fått. Och Kornelius suckade och
gumman suckade, och Kornelius svor en lång ed
och tog en klunk ur flaskan och vickade sig ut
igen framåt landsvägen och sjöng vid gårdarna:
<table o>
<td c><poem>
Hemåt det bär,
hemåt det bär,
tackom och lovom att det fort hemåt bär!</poem>
</table>
och gick in och predikade och fick mat och sålde
ullkardor.

Men en dag — för icke så värst länge sedan
—	när Kornelius vickade sig ned utför Långemåla
lid, mötte han ett lass med en bonde på och en
herre som gick bredvid. Den herrn hade
plommonstop på sned och fin doffelkavaj och vida
byxor och ett stort svart helskägg och rökte pipa.
När han fick syn på Kornelius, stannade han och
sa: — Vaffan ä dä mä dej, gubbe lilla? Har du
sömstucki klövarna eller går du i marvatten?

Och så tog han upp portmonnän och ville ta
fram en slant — men så började han jura vasst
och glo som på ett underverk och så sa han:

—	Gå nu rakt in i helskota, ä dä inte smen själv?
Riggen ä klar, dä sir ja, å skrovet med, men hur
fan ä dä mä kölen å kölsvinet?

Och så fick han fatt i gubben och krängde
av honom påsen med kardorna och sparkade till
pallen så den gick i diket och satte farsan på
åket och så började han lipa som en sill, så
sjökapten han var.

Nå, gubben försökte vara gudsnådlig ett slag,
men det var ju bara ytligt, för skjutsbondens skull.
Då drog Kalle fram en plunta av silver och
rottingflätning och stack in mellan framtänderna på
Kornelius och sa: — Dä ä lite men gott, sa han, som
patta kattan, drick, farsan!

Och gubben drack.

Det blev annat av än att vicka pall utåt
vägarna. Kalle hade tagit engelsk
sjökaptensexamen. Och en dag hade han fått sådan
hemlängtan. Hans båt låg i docka i Hamburg och han
hade minst fjorton dar på sig och kom att tänka
på att smen möjligen levde. Men att han skulle få
se honom på det viset, det hade han aldrig trott.
Nu kom han från Oskarshamn med en ny
amerikakoffert och två kistor fulla med grejor och gumman
och hela rasket skulle bli fina som fläsk och pengar
fanns mer än hos fan själv. Och religion skulle
han ta ur kroppen på gubben på en eftermiddag
om han fick ha honom för sig själv.

Det lyckades verkligen också, ty den hade
aldrig funnits. Gubben hade kommit i dåligt
sällskap med kolportörer och annat byke, evangelister
och mera sådant.

Jag var med om avskedsfesten hos gubben, då
Kalle reste ut igen. Gubben ville bara ha igen sin
pall för att kunna vicka i takt efter oss, då vi
dansade till melodien:

<table o>
<td c><poem>Hemåt det bär,
hemåt det bär,
tackom och lovom att det fort hemåt bärl</poem>
</table>

Kan man inte för en gångs skull få skriva en
berättelse som slutar bra — i dessa bistra tider?
Jag njöt verkligen av situationen. Att se gubben
på tillräckligt vid ekonomisk basis för att icke
behöva hyckla. Att se Kalle, frisk och ogenerad,
ordna denna basis. Att se hans glada
sjömanshumör och att påminna oss vår skolpojkstid. Det
är något särskilt med de småländska sjömännen.
De klara sig längre än andra och ha ett lättsinne
som är mer än gudomligt, en smidighet, som är
imponerande och ett hjärta som är många gånger
värt sin vikt i guld. Kalle Kornelius var skald
också. Och när han på sin första resa som kapten
förlist i Nordsjön diktade han i storbåten, medan
folket i hög sjö rodde för livet, följande visa att
ro i takt efter: Jag kommer bara ihåg en liten bit,
dumt nog.

<poem>Kom alla svenska sjömän som haver ett friskt mod,
så tar vi oss en hyra på lilla briggen Rose,
kapten, han het Kornelius, han var från Kalmar stad,
en resa till Amerika, Filadelfia det var.

Och nog så kan ni tänka hur ledsamt som det var
att skiljas från den flickan, som man så älskat har,
och skeppet gjorde tio till elva knops fart
för att vi skulle hinna Amerika med fart.

Den fjortonde oktober jag ej förglömma kan
på kvällen klockan åtta, när storstängstaget sprang,
gick även våran stormast och den föll över lång,
gick även våran styrman, han gick på samma gång.
— — — — — — — — — — — — — —</poem> 
<chapter name="">
<chapter name="Lycka">
<h2><small>LYCKA.</small></h2>

—	Om det finns lyckliga äktenskap? sade den
gamle häradshövdingen och smuttade på groggen.
Nu ska ni inte vara så där modernt skeptiska,
pojkar! Jojomän, vad det finns lycka, och sådan
där gedigen, plåtbeslagen, nitad lycka. Jag skall
berätta om det lyckligaste äktenskap jag sett och
det var ändå på nära håll.

Det var när jag var domare i Lundköping.
Där fanns en rik grosshandlare och bankdirektör
som var gift med ett litet fruntimmer som var så
vackert, att hon ansåg sig inte behöva göra något
annat än dra sig på en divan och läsa romaner.
Jo, dansade gjorde hon också, förstås. Nu var
direktören mycket ofta och länge ute på
affärsresor. Sådant är ju inte nyttigt — och så kom
den nye provinsialläkaren. Han var ung och skön
och ogift och dansade som ett halvt dussin gudar.
Och efter ett par baler var det rent märkvärdigt,
vad unga direktörskan började tackla av. Hon
led av den fruktansvärdaste migrän och allmän
svaghet.

Provinsialläkaren tillkallades och ordinerade
massage, och vad var naturligare än att han gav
den själv.

Vid balerna piggnade emellertid lilla frun till
på ett högst uppseendeväckande sätt, för att inte
tala om middagarna. Direktören var en klok man
och, vilket även hör hit, en mycket stark man.
Han observerade och kalkylerade och efter några
veckors studium och utvecklande av lugn listighet
överraskade han efter en festmiddag paret i fruns
egen budoar. Han lyckades emellertid obemärkt
dra sig tillbaka. Han hade tur, men turen är
klokhetens belöning.

Direktören visade ingenting på flera dagar
utan avvaktade tillfälle.

Så skulle unga frun ha ett par nya toaletter
och direktören var nog generös att låta henne
resa till Stockholm till hennes föräldrar på ett par
dar och köpa klänningarna där. Hon reste full
av tacksamhet.

Samma dag fick doktorn middagsbjudning till
dagen därpå från direktören. Som den unge
mannen var angelägen att behålla skenet och
direktörens vänskap, kom han. Han gick ju där förut
som barn i huset och blev ej alls förvånad över
att han var ensam gäst.

Nå, det blev en festmiddag, det vill jag lova,
och direktören var den älskvärdaste, mest
skämtsamme värd man kan tänka sig. Vid middagens
slut var doktorn övertygad att direktören svävade
i absolut okunnighet om gästens ställning till
familjen, och hans lynne steg också jämsides med
värdens. Han kom överens både med sig själv
och direktören, att han aldrig varit på en så rolig
tillställning.

När jungfrurna satte in osten och käxen, sade
direktören som ett uttryck av sitt briljanta lynne:
—	Flickor, eftersom frun är borta och vi äro
ensamma, får ni ledigt genast och hela kvällen! Roa
er duktigt! Sätt bara in kaffet och likörerna och
whisky och vatten i rökrummet.

Flickorna döko tacksamt sin väg. Direktören
hällde upp kaffet åt sin förtjuste gäst, men
plötsligt tycktes han erinra sig något. Han sade:
—	Kanske är det mest praktiskt att jag piskar upp
dig före kaffet! Sen kommer kanske chartreusen
att smaka bättre.

Doktorn gapade: — Vad menar du?! Pi-piska
upp mej — — —

—	Ja, vad märkvärdigt kan du finna i det?
Direktören reste sig och närmade sig.

Doktorn blev vit i ansiktet. — Va — va ä det
här för dåligt skämt?!

—	Jo, det skall du snart komma underfund
med.

Och nu började det. Det blev smörj av bara
fan. Doktorns skönhet försvann för varje
munfisk, och när ansiktet var ommodellerat, övergick
direktören till den övriga kroppen, som
behandlades med spanskt rör. Direktörens lynne tycktes
hela tiden vara det bästa. Slutligen började
doktorn skrika på hjälp, men flickorna voro ju
avlägsnade och dessutom hotade direktören att börja
om på nytt efter samma tågordning.

Så småningom var det slut med varje, även
den allra avlägsnaste likhet med den elegante
provinsialläkaren och det stycke kött och lump som
pustande vred sig på brysselmattan.

—	Nu kanske en chartreuse skulle smaka, sade
direktören. Eller kanske snarare en konjak! Jag
tror jag tar en själv, ty jag känner mig litet
echaufferad. Han hällde upp två glas.

—	Jaså, du dricker inte, du vill inte dricka?!
Drick, karl, annars börjar vi om från början! Inte
ett ord! Hör du inte vad jag säger? Inte ett ord!

Doktorn drack.

—	Och så ta vi oss en ordentlig grogg efteråt.
Vet du, jag är så ovan vid kroppsrörelser, fast
jag reser mycket, men jag skall börja med
systematisk gymnastik hädanefter. Det piggar opp
obeskrivligt, tycker du inte det? Skall jag laga till
groggen åt dig? Är du nervös — ja, du behöver
inte förklara något — tyst, lille bror, inte ett
ord, tyst, säger jag. Drick! Så där, ja, det
friskar opp. Och nu ska vi komma överens om
en sak — <sp>tyst, och hör på, annars</sp> — — —
jo, jag ville bara säga, att efter sådan här
gymnastik är så nyttig för oss båda, så ska vi
upprepa den närhelst och varhelst vi träffas, på gatan,
i salongerna, på teatern, med ett ord, överallt
där jag får nöjet träffa dig, börjar jag med
gymnastiken, <sp>och kom ihåg att jag håller ord</sp>.

Det var knappt en skugga som släpade sig
utför direktörens trappor och vacklade hem för
att följande dag lägga in om sjukpermission.

Direktörskan kom hem strålande i nya
toaletter och skulle börja med massagen igen. Men
doktorn var sjuk. Direktören var sig lik, lika
älskvärd.

—	Kan du inte få massage hos lasarettsläkarn
tills provinsialläkaren hinner friskna till?

—	Ö, nu är jag ju van vid ett slags
behandling och han är <sp>så</sp> skicklig så — — — 

—	Nå, då ser jag ingen annan råd än att du
väntar tills han blir bra.

Och hon väntade.

Vid pass 14 dagar efter doktorns insjuknande
stod annons i tidningen att han återtagit sin
praktik. Direktören inställde en tillämnad resa och
gick mycket ofta ut på promenad. Fruns migrän
återkom som genom ett trollslag. Så skulle de
ha stor middag. Kort skickades naturligtvis till
doktorn, men han var förhindrad av sjukbud.

På förmiddagen tog direktören en promenad.
Plötsligt mötte han doktorn mitt på Storgatan.
Han gick rakt på honom och gav honom några
bastanta örfilar. Flera personer hade sett det. De
förvånade sig att doktorn inte stämde direktören.
Naturligtvis blev händelsen samtalsämnet en längre
tid. Några dagar efteråt möttes de båda herrarna
ånyo med samma resultat.

Inte ett ord om saken hade fallit mellan
direktören och frun. Den förre var sig lik, utom det
att han inte reste så mycket. Han förklarade för
frun att hans intressen att bevaka i stan blivit allt
flera, så att han med tiden skulle få njuta
hemlivet i intensivare grad än förut.

I tidningarna lästes att doktorn sökte sig ett
annat distrikt.

—	Nå, hur är det med din migrän? frågade
direktören en dag. Skall du inte börja med din
massage?

Och frun brast i tårar. Det blev en stor scen,
en ganska vacker scen till på köpet. Makan fick
förlåtelse. Hon insåg att hon gjort ett snedsprång
som inte kunde försonas med annat än obrottslig
trohet. Och för resten sjönk doktorn ihop till
en liten strykrädd figur utan de verkligt manliga
egenskaper hennes man lagt i dagen. Si så skall
en karl vara.

Två gånger till fick doktorn stryk offentligt.
Sista gången gick han upp till mig och ville ha
mig som jurist. Men jag rådde honom att söka
sig bort så energiskt som möjligt och under tiden
hålla sig inomhus. En rättegång skulle göra
honom ännu löjligare. Och vidare skulle han
tänka på <sp>hennes</sp> rykte.

—	Nå, det hela inskränkte sig till några
oskyldiga smekningar — — —

—	Hm, oskyldiga — tja — men lyd mitt råd
i alla fall!

En vacker dag slog doktorns befrielsetimme.
Men han var så tillstukad, att han icke vågade
resa med tåget, ty han var rädd att träffa
direktören på stationen. Och där hade han fått
avskedskoket, det vet jag, ty direktören var där och
en hel del andra intresserade, som anade något,
fast de icke säkert visste den verkliga orsaken till
direktörens animositet. Jag och doktorn voro de
enda initierade. Utom de båda andra förstås.

Från den dagen var direktörskan ett mönster
på alla sätt och är väl ännu den gladaste,
charmantaste värdinna i stan trots sina vita hår. Det
är oskuldens färg, om också håret varit eldrött.

Det är det lyckligaste äktenskap jag sett! Det
är verklig lycka.

—	Ja, men farbror, invände en av »pojkarna»,
antag att doktorn varit starkare än direktören!

—	Ja, då hade olyckan kommit på allvar.
Endast en stark karl kan bli lycklig och förtjänar
att bli det. Tro mig, att ett par bra knytnävar
äro bättre än den sinnrikaste ceinture de chasteté.
Ty de äro det enda som inger honan och de andra
hannarna respekt. Så var det nog bland
grottmänniskorna redan och så är det i skogen än. Och
bland oss också för resten.

—	Farbror är cyniker, sade en ungdom
förnumstigt och tog en djup klunk.

—	Jag är vis, sade gubben. Men det var fan
— är inte bridgebordet i ordning än? <sp>Stina!!</sp>
Förbaskat söl!
</chapter>
<chapter name="En journalistbragd">

<h2><small>EN JOURNALISTBRAGD.</small></h2>

Det ringde i helvetesmaskinen. Då ingen
tjänsteande var tillstädes, måste jag själv
manipulera detta storartade men vidriga alster av
mänskligt snille. Som vanligt hördes det dåligt.

—	Vad är det nu för en äldre, ogift mara,
som lyssnar igen? Strax hördes det bättre.

Det var naturligtvis Anders Forsberg. Hans
röst var blidheten själv. — Vi skulle ha ett
utställningsnummer och du skulle skriva om
utställningsrestaurangerna.

—	Jag! Som bara varit på Bispen!

—	Det är inte bara, det! För resten vet du
väl hur det går till på en restaurang!

—	Ja, gunås, det vet jag. Jag har lärt mig
det så grundligt att jag för mjölkdiet. Nej, jag
kan inte skriva om restaurangerna. Och inte reser
jag särskilt för den sakens skull in till stan. Ska
det skrivas, måste det göras samvetsgrant och
näringsställena måste studeras skrupulöst noga.
Tja, jag får väl ge mig in till stan då — — nu
lyssnar den där gamla maran igen! Adjö!

Jag reste min tvåmilsskjuts till stationen,
skakade mina mil på tåget och befann mig efter ett
kort besök på Rydbergs bar i en automobil på väg
till utställningen.

Under tiden kände jag på min mage och
tilltalade den sålunda: — Gamle vän, hur sablarna ska
vi reda upp det här tillsammans? Jag vet att jag
mot min vilja och i bästa avsikter av ovist nit
råkat göra dig illa. Vi ha ju så olika intressen
och jag har kanske uppträtt väl egoistiskt mot
dig. Om jag i dag på grund av mitt uppdrag måste
avvika något från mina föresatser beträffande ditt
välbefinnande, måste du överse med mig. Min
ställning är svår som du kan förstå. Vill du ha
ett glas mjölk mesamma? Du hör att jag älskar
dig, men jag hör att mina känslor inte äro
besvarade. Bråka nu inte, kära du! Hör du inte vad jag
säger! Vem är egentligen herre i detta den helige
andes tempel, jag eller du? Om du håller dig lugn,
ska vi senare på kvällen kompromissa med en
äggtoddy, ty den representerar den högre rättvisan,
och båda parterna böra bli tillfredsställda!

Vi voro framme.

Innanför porten stod en skald och stirrade in
i sig själv. Han höll på med den sista och svåraste
terzinen i en 10-kronorssonett. Jag gav honom
både resonen och rimmen och gråtande av
tacksamhet anslog han i skaldisk yra halva honoraret
till lunch på Bispen. Jag viggade honom summan
med fast tro på hans redaktörs litterära smak.

Så här ljöd sonetten:
<table o>
<td c><b>Tristesse.</b>

<td><poem>Jag vandrar vilsen kring i Vita Staden.
I mänskohopen ingen alls jag känner.
O, det är tungt när sorgen Psyken bränner
att knuffas kring i lantbokavalkaden!</poem>
</table>

<table o>
<td><poem>Jag reste hellre ut till Saltsjöbaden
till skogens ro, ty Handarbetets Vänner,
där fåfäng kvinnosfeara idligt ränner,
kan vara bra för sig, men tröttar vaden.

Jag är så trött en stackars skald kan vara.
När hopen larmar skär det i mitt öra.
Mig äckla ölet, portern, vinet, punschen.

Jag ville bort så långt som drömmar fara,
till ängd, där missljud ej min blomsjäl störa,
men först jag måste ägna mig åt lunchen!</poem>
</table>
Den sista terzinen har jag gjort.

Nå, vi åto vår lunch. En liten kumminsup
och ett stort glas pilsner kom min mage att
utfara i okvädinsord på sitt språk. Men nu var jag
herre på täppan. En liten, liten Hennessy till
kaffet kom honom att inse det lönlösa i en
opposition.

Skaldens spleen var som bortblåst. Han ville
göra en gladare sonett. Jag gjorde genast en åt
honom. Han blev så nöjd att han viggade en
hel tia.

Så här blev sonetten. Inte så dum, tack vare
Hennessyn.
<table o>
<td c><b>Bispen.</b>

<td><poem>Var finns en ljuvligare plats än Bispen,
där stolt i Saltsjövåg han mitran speglar!
Här susar sommarvinden, måsen seglar,
på smörgåsbordet lyser frukostrispen.

I köket täcka tärnor röra vispen,
på sin servett gurmeten saligt dreglar,
av inga murar hindrad, ömt besneglar
Ung Pyramus inunder lagrar Thisben.</poem>
</table>
<table o>
<td><poem>Från sin gondol Venezias ädle son
dig lockar till en lustfärd mot en hacka —
Du anar Lidos dyning fjärran från — — —

Stig i och dröm dig Canale Grande, bracka,
och räds ej sjön, fast livet är ett låni
— — — <i>Anda a bordo come un a vacca!</i></poem>
</table>
Så skall det låta. Men om jag får igen min
tia, vete fan.

I sin översvallande glädje över de lätt
förtjänta pengarna föreslog skalden att vi skalle
besöka det roterande kaféet, vilket ju för övrigt var
min plikt.

Mig tyckes att kaféet roterar för sakta. Det
borde gå så att man tvunges att hålla sig fast.
Glasen skulle vara placerade i trallar och endast
tunga drycker finge serveras. Det vore åtminstone
en sensation. Nu går det som på tjärad näver.
Skalden ville dricka en liten, liten
förmiddagsgrogg medan jag gjorde anteckningar. Efter
åtskilliga anteckningar började vi besöka
ölserveringarna. Jag studerade så samvetsgrant som
möjligt tills det blev tid att äta middag på Bispen
igen. Jag kommer inte ihåg den så noga, emedan
jag förlorat mina anteckningar.

Men framemot 12 befann jag mig sittande i
ett stort sällskap herrar med S. S. S.-mössor, feta
prissar. Jag hade blivit bror med dem alla. Bordet
var fullt av punsch, whisky, gin, konjak och likörer.
Av hela resonemanget minns jag bara orden 
<sp>motorbåt</sp> och <sp>förbannade stängningstider,
Warburg</sp> och <sp>bigotteri</sp>.

Sedan kommer en lakun igen.

Så ser jag mig i sommarnattens dunkel sitta
i en berså utanför en krokanvilla i stort sällskap,
som vill sjunga, under det en blond fet herre
hyssjar och säger <sp>Tst</sp>!! så uttrycksfullt en
människa kan säga det, under det han pekar på ett
fönster i villans övre våning. Lakun igen.

Jag minns ordet <sp>kinesning</sp>.

Jag minns att den fete blonde och jag i
strumpfötterna gå uppför trapporna till ett vindsrum och
han säger: — Här skall du ligga, men vi går
väl ner och tar nattgroggen först! Jag kör de
andra in till stan med motorn. Nej, gå du först!

Jag går tyst som en vålnad ett par tre steg
nedåt, men min värd halkar och drar mig med
i fallet. På våra abdomina åka vi hela trappan
utför under ett buller som i en kägelbana och
dunsa i en dörr mitt emot. Förfärade sitta vi
på golvet och stirra på varandra, då dörren
öppnas och ett fruntimmer fixerar oss med minst sagt
hotfulla ögon. 1 den ljusnande morgonen
observerar jag att hon har skäggvårtor.

Jag säger fånigt: — Vi tänkte bara smyga oss
förbi — — —

Hon svarade med en blick som innehöll
volymer, <sp>volymer</sp>, och slog igen dörren med
energi.

Jag sade: — Jag tror det är bäst att jag
följer med motorbåten in till stan.

Den blonde: — Ja, kanhända det, se min
hustru är litet nervös. Hm — — —


I detsamma tog det övriga sällskapet upp
»Här är gudagott att vara».

Med förtvivlan målad i sitt ansikte rusar den
olycklige ut. Han gestikulerar och väser <sp>tst</sp> och
förvrider ansiktet som i en dödsscen.

En av sällskapet söker skämtsamt härma hans
gester och slår omkull bordet. Tabula rasa, död
och förstörelse.

Osäkra skuggor vackla över den daggiga
gräsplanen ned till bryggan.

Då motorbåten lägger ut, öppnas ett fönster
i villan och en röst som en rakkniv kommer de
vaknande fåglarna att tystna: — <sp>Fridolf!
Fridolf!</sp>

Men Fridolf tar själv upp »Här är gudagott
att vara». Hans leende är ansträngt, men han har
räddat en liter Black and White och äran.

Fridolf, akta dig för morgondagen!

När jag vaknade i mitt hotellrum hade jag
åter ett längre samtal med min mage. Jag
blidkade honom tills vidare med ett stort glas mjölk,
steg upp, satte mig på ångbåten och reste hem.
Vi äro åter vänner, men med reservation.
Förhållandet blir kanske aldrig detsamma som förut,
då det verkligen var kordialt.

En tidningsmans förnämsta egenskap är
pliktkänsla — närapå. Men kan detta verkligen kallas
journalistbragd?
</chapter>
<chapter name="På resande fot">
<h2><small>PÅ RESANDE FOT.</small></h2>

Jaha, mina goda svenskar, nu är jag parisare
igen. Jag har hyrt mig in i ett litet lokus i hjärtat
av Quartier Latin, i Hôtel de Sénat, alldeles
bredvid Palais du Sénat. Jag har givit mig ut att vara
svensk riksdagsman, som på grund av politiska
förföljelser under storstrejken måst lämna
fäderneslandet. Jag har lovat min värdinna att, då jag
kommer hem igen, skilja kyrkan från staten i Sverige.
Hon föll mig om halsen och satte ned rumspriset
med 1 franc. Man märker på mycket att man
är i ett kulturland.

Under min frånvaro har man lömskt nog
passat på att inviga en kyrka i Grisslehamn.
Visserligen uppfattar jag förfaringssättet i viss mån
som en artighet mot mig, ty det hade icke alls
varit behagligt att åse ståten. Men faktum står
kvar i alla fall. Nu har jag fått tydliga bevis på
att även ärkebiskop Ekman som förrättade jord —
—	— — invigningen hyllar sin store och långe
föregångares maxim att vi måste ha kvar ett
helvete åtminstone för bönder. Och detta helvete
kommer naturligtvis att förkunnas i den nya
kyrkan. Pastorn själv har nämligen anförtrott mig
att han tror på en personlig djävul.

Härute finns det präster också, feta, slätrakade
lismande skurkar med flottfläckar på kläderna och
flott i mungiporna. Men det finns också
eleganta och väl friserade präster, som gå på de
förnämsta restaurangerna, äta den bästa maten
och dricka det bästa vinet och kasta glödande
blickar på de unga svartögda, storhattade
kvinnorna. De äro de bästa biktfäderna och äro fulla
med skandaler. Jag skulle verkligen av litterära
skäl vilja lista mig in som biktfar ett par dagar. —

Häromdagen reste jag ut till det gamla
Moret, togs om hand av vänliga människor och kände
mig som hemma. Vi togo en vagn och kommo
till Grez-sur-Loing, en plats kär för alla svenskar
som tycka om konst. Det var där vår unga konst
föddes. Där bodde Carl Larsson, där bodde
Strindberg i ungdomens vår. Luften i Chevillons
värdshus var tung av minnen från den tiden. Jag måste
ha varit med då, ty jag kände igen allt. Inte på
grund av tavlor och alla <sp>corpora delicti</sp> som
täcka väggarna, utan på grund av något
undermedvetet medbrottslingskap, en sympati, vars
speciella hjärnceller utvecklade sig blixtsnabbt så snart
jag steg ur vagnen.

Det regnade — detta särskilda franska, våta
höstregn som faller som dimma och fuktar som
begreppet väta. Men det var vackert ändå. Det
var som skulle molnen ha släpat på floden, och
trädens teckning och grönskans diskreta toner
blevo till ett allvarligt skönt valörkonstverk, bättre
än någon kan göra det med penslar på duk.

Vi reste till Fontainebleau och betraktade i
sällskap med en massa landsortsbor Napoleons
hatt och en lock av hans hår. Jag fick icke en
gång tårarna i ögonen.

Vi reste genom Fontainebleauskogen mellan
ekar, plataner och akacior. Och solen kom.

De där småstäderna några mil utanför Paris
ha en obeskrivlig charm över sig. Gamla torn
och murar, vin, murgröna, vegetation som vår
herre arrangerat vid särskilt gott humör. Och
floder som liksom motvilligt röra sig mot havet.
Det är som om de skulle vilja stanna och
försjunka i betraktande av all rikedom som de smeka
på sin väg. Och allt idogt arbete, all glädje över
livet som de passera.

Kommer man efter en sådan färd in till Paris
igen och av makterna tvingas åskåda den magra
och perversa Polaire dansa apachedans och hyckla
passion i den makabra stilen, blir man böjd för att
brista ut i gapskratt.

Sådant är för bourgeoisien, som vill blanda
upp sitt paltbröd och fläsk med något rafflande,
något ur en storstads rännstenar.

Det finns mycket av Paris som är gjort
särskilt för resande utlänningar. Man går
naturligtvis dit i början, ty man vet ingenting bättre. Men
med åren börjar man förälska sig i det arbetande,
det flitiga, gigantiska Paris. Att sitta i sitt lugna
studentrum och skriva ned sina erfarenheter från
dagen är något verkligt roligt. Eller att helt enkelt
berätta det man ser under det man låter pennan
vila.

Här utanför, på andra sidan gatan, stå två
cigarrettrökande affärsmän i var sin dörr. De äro
grannar. Den ene säljer ved och kol, den andre
vin och likörer. De tala om någonting lustigt. De
slå sig på knäna och gestikulera och skrika och
skratta så att man måste skratta med. Kan
herrskapet tänka sig till exempel chefen för Nordiska
kompaniet och chefen för Anglais stå i var sin dörr
och meddela sig med varandra under gapskratt
tvärsigenom vimlet av automobiler och
promenerande? Nej — det dröjer länge, men det är
ett önskningsmål. Vi ha för litet livsglädje i
Stockholm. Jag har försökt med Strix i snart en
människoålder, och det finns folk som är surt ändå.

Nu skall jag snart ut och se på hur man flyger
i mono- och biplan. Därför — mest — är jag här.
Det imposantaste jag sett av bildkonst än så länge
är en fotografi av Santos-Dumont stående vid sitt
monoplan, som har bara 9 kvadratmeters areal.
Det ser ut ungefär som om en man skulle vilja
flaxa i väg med ett par frimärken. Vi leva i en
underbar tid. Vi hålla på att erövra luften. Jag
brukar verkligen skicka en suck ibland längst intill
den oändliga rymd, som mitt — och ditt också,
käre läsare — väsens centralpunkt representerar:
Låt mig få uppleva flygmaskinen! Låt mig få
flyga!

Jag har inte tid längre, ty posten är ännu så
länge en världsmakt. Flygmaskinen skall ordna allt
det där!
</chapter>
<chapter name="Flyga">

<h2><small>FLYGA.</small></h2>
<table o>
<td><tab><tab><tab><tab><tab>Paris 14. 10. 1909.
</table>

Trots präster och annan reaktion ha vi kommit
så långt att vi kunna flyga. Det är visserligen
med fågelungars osäkra och sökande vingslag,
men det går, och somliga äro till och med nästan
fullvuxna. Inom kort skola vi ha erövrat luften,
och sedan — sedan söka vi oss längre ut i
oändligheten, och vi skola lyckas. Den som tror att det
finnes gränser åt något håll, han är dum och slav
och värd att släpa sten till sina stolta, medvetna,
glada bröders pyramider.

Här i Paris lever man nu i aviationens tecken.
Frankrike har alltid gått i spetsen då det gällt
stora, befriande omvälvningar. Här känner jag
som om jag lutade mig mot ett mäktigt bröst och
lyssnade till kulturens hjärtas starka slag, sunda,
jämna slag. Ty det hela går lugnt, orubbligt
framåt. Tycker du annorlunda, käre läsare, är du
icke tillräckligt mogen.

<sp>Grande Quinzaine d'Aviation de
Paris</sp>, »de stora flygveckorna», fortgår sedan
några dagar vid Port Aviation. Man reser från
Gare d'Orléans en halvtimmes väg till Juvisy eller
Savigny. Trafiken är oerhörd under dessa dagar
och har blivit järnvägsstyrelsen övermäktig. Sista
gången jag var där tog återfärden tre timmar, men
den har tagit längre tid och publiken har reagerat
med stenkastning, slagsmål och allehanda
småtrevligheter. Tänk er själv några hundratusen
ilskna medmänniskor och ett par tre tusen
automobiler med var sitt olika signaltjut samtidigt, och
ni förstå vilken orkester det hela bildade. Skrik
av klämda kvinnor, vrål av retade män, brutala
poliser — fast gud skall veta att polisens arbete var
fruktansvärt svårt, men ändå — det finns ju
gränser!

Nå! Detta var detta.

Jag kom till Savigny, den station som är
belägen närmast de stora tribunerna. Det är endast
från de bästa platserna man kan se aeroplanernas
start och den är ju nödvändig att ha tagit
kännedom om. Det hela är sett ur ekonomisk synpunkt,
ett ohyggligt roffarsystem, och gör främlingen från
början osympatiskt stämd mot allt vad aeronauter
heter, ty på dem beror det naturligtvis i första
hand, att priserna på allt bragts i höjden i så hög
grad som nu. Det annonseras i jättereklamer att
40 maskiner stå färdiga till flykt kl. 1/2 1. Nå, man
infinner sig samvetsgrant och vill icke låta en
sekunds njutning gå förlorad. Men ännu har ingen
startat före 4. Då har det börjats de dagar jag
varit med. Varför fungera icke motorerna förrän
klockan 4? Det talas högt man och man emellan,
att flygmänniskorna dejeunera till 4 och behöva
ohyggligt mycket champagne för att skaffa sig den
för starten erforderliga energin. Under tiden
måste vi jordmänniskor leva, äta och dricka till
priser, för vilka fransmännen själva baxna. Det är
alltså byggt på klåsystem. Något konsortium
tjänar in millionerna som borde användas till pris,
till maskiner, till uppmuntran åt uppfinnare inom
flygfacket. Antagligen äro flygmänniskorna själva
aktieägare, ty annars skulle de icke pröva
främlingars tålamod i så hög grad. Just då man känner
den första kyliga aningen om höstkvällens
skymning, startas det. Man skyller på motorerna. Men
motorer, som envisas att vilja fungera just omkring
kl. 4, ha alldeles för mänskliga egenskaper. En
maskin skall väl för fan vara slav. Jag talar om
detta innan jag talar om själva flygningen, emedan
man bett mig om det i litterära kretsar för att
kunna visa »les Hommes—Oiseaux», att
främlingarna, som till stor del möjliggöra deras
ekonomi, icke äro alldeles kritiklösa. Flygmänniskorna
ha svarat: — Vem ber er komma hit och titta?
Jag svarar och har svarat: — Ingen, men
sportsmän borde visa att de också kunna vara gentlemän.
Sporten kan förråa och göra hjärnan till en biceps
inom ett benfodral med några hål i. I två av hålen
ser man två fåniga fårögon och i ett ryker en
cigarrett. De som haft lyckan födas lagom till
flygningen och kunna bli verkliga kulturmotorer, borde
fatta sin ställning.

Jag skulle ha önskat göra denna artikel till
ett dityrambiskt entusiasmerat lovkväde över
flygmänniskorna. Men jag kan det ej. Jag betraktar
dem — exceptis excipiendis — som ett slags
cyklister, som inte få mer än huvudvärk om man
tar bort lillhjärnan på dem. Och knappast det,
men jag betraktar dem som medel, verktyg för
finare komplicerade hjärnor. Deras djärvhet och
ekvilibristik har icke så mycket med intelligens
att göra, ty idealet är väl att mänskligheten skall
en dag tillgodogöra sig deras förarbeten så
allmänt, att den lär sig sköta ett monoplan lika lätt
som vi lärde oss sköta en bicykel. Och därtill
behövs inte ens genomsnittsbegåvning. Ett
gammalt halvidiotiskt fattigstuhjon i Paris går lättare
tvärsöver Place de Théâtre Francais än den
knipslugaste bondriksdagsman från Sverige, då
trafiken är som intensivast.

Ni förstår vad jag menar!

Mais revenons à nos moutons!

I kanten av det stora flygfältet, i vinkel mot de
stora tribunerna, <sp>sta les hangars</sp>,
aeroplanstallarna.

Framför tribunerna och på dem trängas
människor från alla kanter av världen. Det är en
förbistring av franska, engelska, tyska, spanska,
italienska, japanska, turkiska, allt. Araber i
oklanderliga burnuser dricka seltersvatten i stilla, avskild
förnämhet. Officerare, de oundvikliga kokotterna,
exklusiva sportsmän med engelska kläder och ett
sätt att gå och röra armarna som om musklerna
vore för utvecklade — gubbevars!
Kvinnosaks-kvinnor med amerikanska skor och lindade ben,
lesbiska blickar och fula herrpaletåer. Spanjorer,
som diskutera fallet Ferrer och se rädda ut — ty i
natt höll man på att storma spanska ambassaden,
brände tre autoomnibusar och gjorde en liten
barrikad på en aveny samt sköt på polisprefekten
M. Lépine, bara ett litet sår i tinningen, men karlen
bakom stöp stendöd. Det blåser friska vindar i
nationen.

Nå — genom allt detta liv och leverne höres
som grundton aeroplanmotorernas surr. Klockan
har blivit mycket och massan på enfrancplatserna
börjar vissla — med rätta — som jag påpekade.
Vi som äro på sadelplatsen, om uttrycket tillåtes,
äro för fina att revoltera. Och dessutom är
kvällsvinden laddad med en obeskrivlig kokottparfym
som lägger sig som kokain på våra tinningar.
Behärskning framför allt, behärskning, idiotisk
behärskning. Ty vi moderna människor ha bara en
uppgift då vi äro samlade så här, den att se
likgiltiga ut — till vilket pris som helst.

Äntligen! Äntligen! Det går ett sorl genom
massorna: — <sp>Paulhan</sp> skall flyga!

Hans stora biplan skjutes ut ur hangaren,
han sätter sig upp vid ratten och börjar ordna
med motorn. Ett dussin karlar hålla i maskinens
stjärt, ty det gäller att få den sympatiska,
regelbundna takten i propellern, innan det blir praktiskt
att rusa i väg. (Obs! Under hela tiden hör man de
andra motorernas surr från hangarerna och
kokottparfymen sveper om våra näsor än mer
koncentrerad genom den animala utdunstningen, som på
grund av situationens raffinemang blir intensiv,
som av räv eller grävling. Det är lustigt, djuriskt!)
Kvinnornas näsborrar vidga sig och pupillerna se
ut som revolvermynningar. Pang!

Paulhan ger ett tecken med handen. De
blåklädda drängarna släppa sitt tag och biplanet
rusar i väg på sina velocipedhjul över gräsmattan
med en hastighet, som verkar imponerande. 75
—100 meter susar maskinen framåt och man hinner
undra: — skall han höja sig? Skall han inte?
Men plötsligt stegrar han sig som en ädel häst och
lämnar jordytan och våra små förhållanden.

Tvärsigenom de andra motorernas surr höjas
enfrancplatsernas obehärskade applåder, ty han
går 30 å 40 meter högt alldeles i kanten av deras
område. Biplanet vinglar litet, lotsen har väl icke
fått tag i just det som situationen kräver, ännu.
Dessutom blåser det en sex å sju meter i
sekunden. Men Paulhan är herre över situationen, och
inom kort lyder maskinen honom. Han går ett
varv banan runt och stiger ned lugnt som man
bromsar en auto. Biplanet tar marken och glider
på sina fyra hjul några meter på gräsmattan, tills
det stannar. Applåder!!!

Under tiden ha åtskilliga andra biplan dragits
fram ur respektive hangarer. Motorerna surra
och var lots undersöker sin maskin — ty det
gäller ju en allvarlig sak. Det gäller livet om
något skulle klicka, om en propellervinge skulle
knäckas eller ett stag springa.

Gaudart startar med sitt biplan <sp>Voisin</sp>, 50
hästar. Han far barhuvad och så snart karlarna
akter över släppt fartyget, rusar han i väg med
bakhjulen högt över marken. Han har tydligen
svårt att höja sig, ty horisontalskivorna tyckas
fungera endast motvilligt. Men med ens höjer
han sig och flyger några hundra meter, tills han
plötsligt i en vacker båglinje tar mark igen. En
häst drar honom tillbaka till hans hangar.

Under tiden har Paulhan beslutat starta igen.
Efter en omsorgsfull undersökning av maskinen
bär det i väg och efter några få meter går han
till väders. Nu höjer han sig. Han svävar i
väg allt högre och högre. Nu är han väl 150 meter
högt. Här tycktes han ha fått ett med fältet
parallellt plan som passar honom. Hans biplan går
lugnt nu, utan vickningar. Gång på gång passerar
han vår tribun. Det låter som om en stor broms
skulle flyga till sin älsklings möte. Jag undrar om
han hör applåderna för motorns fruktansvärda
dunder.

Under tiden har man dragit fram ett
monoplan. Det är Koechlin med en Wrightmotor. Det
är den jag längtat efter, ty monoplanet är mest
likt en fågel, och det var ju på ett monoplan
Blériot flög över kanalen. Koechlin sätter sig upp,
karlarna sätta klackarna i gräset, motorn surrar
som en arg bålgeting, man släpper och Koechlin
susar fram, framåtlutad med ögonen på
horisontlinjen. Pang! nu höjer han sig som en mås,
men pang! — nu slår han ner på huvudet med
monoplanets stjärt i vädret. 10 meters fall snett
framåt nedåt. Det gick en samfälld suck av
tillfredsställd sensationslystnad ur kvinnornas bröst
då han tog mark. Men det var bara underredet
som gick sönder — och ögonblickligen förde
vinden med sig till våra näsor vilddjurens 
menagerilukt, missräkningens och det instängda hatets.

Jean Gobron startar och flyger halva fältet,
går ner utan missöde och en häst knogar hem
med honom. Delagrange startar men höjer sig
ej. Han passerar fältet som en jättelik
velocipedfågel och kommer utan hjälp fram till sin hangar.
Greve Lambert startar, stegrar sig, susar fram,
höjer sig, tar mark och rusar in igen.

Men under hela denna tid, tre kvarts timme,
flyger Paulhan runt fältet. Han kan tydligen
yrket, och hans motor är oklanderlig. Han håller
sig högt, så högt att jag knappt kan urskilja hans
silhuett. Men jag hinner kritisera hans biplan
som estetiskt intryck. Det är icke vackert, men
det är imposant. Det ser ut som en massa
tomlådor, förd av en hjärna, och surrningen påminner
om en broms som råkat in i en lampkupa — eller
om en sländas ljud bland vasstrån.

Vi applådera — och jag måste medge att jag
fick något vått i ögonvrån. Wentzel Hagelstam,
som stod vid min sida, sade: — Tror du att det
här är sant?

Jag svarade: — Ja — ty varför skall man tro
på begränsning?

Men nu efteråt står det hela som ett ganska
overkligt minne för mig. Wentzel hade rätt som
skald.

Men ingenjörerna äro också skalder,
framtidens skalder, som en gång skola förmedla våra
kommunikationer med världar, där friheten och
blodet få sjunga sina sånger utan sordin.
Naturligtvis med hjälp av andra skalder, av oss.

Det blev mörkt och den röda flaggan dök ned.
Genom det vitlök- och myskstinkande
människohavet summo vi till stationen och döko in i en
första klass kupé, ockuperad av en något
passerad kvinna med en hatt som ett upp- och nedvänt
badkar och en gammal herre med hederslegionens
kommendörsknapp. Han petade sig energiskt i
näsan ända till Gare d’Austerlitz, där han steg av.

Gallia est divisa in partes tres, skriver den
gamle Caesar. Våra båda reskamrater
representerade två tredjedelar. Men den sista tredjedelen,
som åkte i tredje klass och som lever och verkar
och gör Frankrike stort och skönt och mäktigt,
som arbetar och sparar och ännu har förmåga
att känna naiv glädje — det var den som visslade
åt les Hommes—Oiseaux — och avlar dem
utan att veta av det.
<table o>
<td r><tab><tab><tab><small>Paris 26. 10. 1909.</small>
</table>
<tab><tab>Mina goda medmänniskor!

Jag lever fortfarande i flygningens tecken.
Häromdagen flög greve Lambert från Juvisy in
till Paris, höjde sig bortåt 600 meter, sänkte sig
något och gick runt Eiffeltornet samt återvände
lugnt till sitt skjul i Savigny. En världsstad
jublade under honom.

Men ändå är flygkonsten icke uppfunnen.
Fortfarande längta vi efter en maskin med ett
propellersystem som utesluter faran. Fortfarande
darra vi, då vi se jättefågeln surra i väg som en
slända, och vänta att han i nästa ögonblick skall
göra en manöver, som slungar honom till marken
—	eller ner på ett hustak, där karlen får en
plåtskorsten genom magen på sig.

Fortfarande imponera monoplanen på mig mer
än biplanen, och det beror på att de likna fåglar.
Men jag tror ändå icke att monoplanen äro idealet.
Jag vill ha en tung maskin, som icke har något
med fåglars flykt att göra. Ty en fågelliknande
maskin skall ha en fågels hjärna — alldeles som
en mås seglar mot en orkan. Jag utesluter ju
icke möjligheten, att en mänsklig sporthjärna efter
generationer skall kunna servera så mycket
ekvilibristik, att hon skall kunna besegra en tyfon,
men den möjligheten kräver en sådan serie av
generationer, att vi få börja räkna med geologiska
perioder.

Med detta resonemang vill jag ju icke
försöka avskräcka flygmänniskorna. Jag vill snarare
inverka på deras intelligens i en riktning som
kommer dem att tänka mera på vetenskap än
sport. Ty ännu är en karl som flyger med ett
monoplan bara en barnunge i händerna på sin
motor. Och en motor är som en kvinna,
oberäknelig, beroende av tillfälligheter, journalière,
kanske kokett. Vilken karl ger sig i händerna på
en kvinna?

Du säger: — Alla karlar!

Jag säger: — Hm! Hm!

En man som in i sitt aeroplan lyckats få en
lydig motor, en man som har nog kallblodighet
och tillräckliga chaufförsegenskaper, klarar sig ju
bättre än en man som saknar alla dessa fördelar.
Men än så länge är varje flygmänniska bara en
försökskanin i händerna på vår herre — eller
kanske på en motorfirma, vilket kan vara
detsamma.

Jag tvivlar emellertid icke på att flygsporten
med mono- och biplan möjligen skall nå den
utveckling, som automobilsporten fått — och i
samma praktiska riktning. Men den blir alltid
än så länge ett våghalseri. Den som bott en tid
här i Paris måste konstatera, att
automobilchaufförerna äro konstnärer i sitt yrke. I Stockholm
är det ingen konst att köra ännu. Men kom hit
i ett brinnande helvete av vagnar! Chaufförerna
här äro absolut konstnärer, och lagarna efter vilka
de köra äro så kloka, att faran nästan är
utesluten. Paris har kommit så långt i kultur, att det
är lugnare och ofarligare att åka i en auto än i
droska.

Se bara i går kväll! Det regnade och asfalten
var hal som en ögonglob. Jag kom i en auto
och såg hur två droskor kolliderade i ett gathörn.
En droska utan kusk fortsatte i rörelsens riktning.
Kusken låg död på gatan. Poliserna sprungo.
Människorna löpte till platsen. Vi, kulturens herrar,
fortsatte lugnt, ty endast en omnibus med större
tyngd än vi skulle kunna ha hindrat vår framfart.

Det hela blir en fråga om tyngd, alldeles som
i boxning. Om jag kan sätta in mina 83 kilo i
kroppen på en karl som klokt möter med sina
84, är jag såld. Möter en automobildroska en
autoomnibus är droskan såld.

Häromdagen intervjuade en medarbetare i <sp>Le
Matin</sp> polisprefekten M. Lépine angående greve
Lamberts flykt över Paris. — Vad har polisen
att göra, om en sådan där kurre ramlar ner på
en gata och slår ihjäl ett dussin människor?

Han svarade ganska klokt:

—	Om en takgesims ramlar ner, har ju polisen
bra litet att göra med saken.

Intervjuaren (fånigt): — Det är ju arkitektens
fel. Alltså bör arkitekten anklagas.

M. Lépine: — Alltså böra arkitekterna undvika
att göra gesimser.

Jag minns inte fortsättningen, men min
uppfattning av Lépines resonemang resulterar i, att
alla medborgare böra akta sig för flygherrar som
passera över den här staden.

—	Hållen er inne, gott folk, ty rätt som det
är kan en greve slå er i skallen och ta livet av er.

Det enda som oroar mig är kommunernas
svårighet att klara den blivande lufttrafiken.
Luften måste indelas i kubikområden. Polisen måste
ila omkring i Santos-Dumontmonoplaner och ordna
det hela. Men att lägga vantarna på ett monoplan
vars ägare är full och utan nummer torde bli
svårt. Det hela beror på hur mycket bensin
vederbörande ha med sig. Jag tror att flygtekniken
kommer att införa anarkien i vårt hittills så lugna
samhälle.

Jag hälsar skaldernas århundrade. Fräckt
sköna och intelligenta människor, var och en med
sitt eget monoplan, som flyga omkring i rymden
och spotta vackra grodor på all dumhet, allt
baksträveri, all aktergång. Vi kunna ju komma
överens, vi alla som vilja vackert, att vi skola ha
gula monoplan mot en luft som Gud skall göra
evigt blå — och en sol som vi en gång skola
nå, skall stå och darra av längtan, att vi snart
skola kunna dyka ned i fläckarna — ty solen
skall ju ha fläckar — och runt omkring skola
stjärnor dansa — icke som vi se dem från jorden
—	med en tråkigt stillastående Karlavagn — utan
vi skola få förmåga — där vi sitta på våra -små
krogar — att uppfatta det helas ringdans, det
fruktansvärda, heliga, svarta livet med stjärnskott
så täta och vackra, att rymden verkar guld med
evig sol på.

Så skulle jag vilja ha det — och jag vet att
jag har det redan. När jag sluter ögonen och ser
ut genom ögonlocken, blir allt guldstoft, som rör
sig i en underbar dans. Läkare kalla det nervositet,
men jag skrattar högt åt deras naivitet och sluter
ögonen igen och ser en tätare ringdans av
stjärn-stoft — så tät att den verkar en polerad yta, där
jag ser mina vackraste, naivaste, oskuldsfullaste
tankar speglade, som speglingen av näckrosor i ån
hemma, där jag snärjde gäddor och badade långt
innan jag blev läsbarn.

Det är onödigt att skriva mera, ty jag har
blivit sentimental och det anses jti icke
förstklassigt numera. Men jag tror ändå, att unga
konstnärer och skalder kunna lära sig litet av oss
äldre, som i alla fall ha levat litet längre än de.
Vår längtan efter skönhet är så intensiv och vår
ödmjukhet inför det, som gör oss till konstnärer,
är så djup, att de unga borde åtminstone taga
oss i betraktande.

Ni kan inte tro, hur vi ha älskat och — ja,
lidit, och arbetat — och ni njuta just nu av
frukterna av vårt arbete. Vi ha arbetat för att ni skulle
lära er linjerna och valörerna. Jag har gått och
sett på salongen här, på Mattisse, denne Mattisse,
som har dirigerat de unga under åtskilliga år.
Det är ju klart att karlen är begåvad. Men en
humbug är han. Tro mig! Han kan bra litet.
Han kan bra litet i jämförelse med er, unga
skandinaver! Det vill säga — ni kan bra litet själva,
men i alla fall tillräckligt mycket för att ieke
behöva bli entusiasmerade av en ryggradslös karl.
Om än begåvad! De två blomstermålningar han
har på salongen äro av den art, att jag skulle
genera mig för att utställa liknande. Jag tycker:
—	De äro dåliga! De äro ett hångel med färg.
Karlen är dum. Dum! Dum!

Och en skola i hans stil är om möjligt ännu
dummare.

Jag kan inte hjälpa, att jag tycker om, då folk
<sp>kan</sp> sitt yrke. Jag är den förste att vara med,
då en man <sp>kan</sp> en sak, beskriva den, vare sig
inom konst eller litteratur. Men den avsiktliga
naiviteten är mig en styggelse. Och en karl som
gör en skola av avsiktlig naivitet är mig en vidrig
figur.

Så tycker jag denne Mattisse är. Han är en
<sp>Streber</sp>, ein Hochstapler, som tyskarna säga,
och han håller på att göra ont inom vår
skandinaviska konst — där ändå finns så många unga
krafter, goda i valör och uppfattning av landskap.
Jag tycker nämligen, att de unga svenskarna äro
dåliga porträttmålare. De äro för avsiktliga — det
finns för litet uppfattning av karaktär i deras
arbeten. Jag går så långt att jag kan säga, att jag
inte på många år har sett ett verkligt ärligt porträtt
gjorts av någon svensk ungdom.

För resten vill jag inte tala mera i den här
frågan.

Nedanför på gatan — Rue de Tournon — röra
sig automobiler och droskor. Hästarnas tramp
förenar sig med motorernas surr och det hela blir
en satanisk symfoni, som gör att jag ger mig,
att jag slutar. Godnatt!
</chapter>
<chapter name="Bon Marché">
<h2><small>BON MARCHÉ.</small></h2>
<table o>
<td><tab><tab><tab><tab> Paris 5 nov. 1909.
</table>

Det finns något här i Paris som kallas Bon 
Marché. Det är en plats där man kan få köpa 
de mest vansinniga damhattar, de längsta 
silkesstrumpor och de dyraste spetsar i världen. Det 
är damernas paradis.

En dam av mina bekanta kom därifrån häromdagen 
efter att ha tillbragt tre fjärdedelar av en 
solig, bedårande frisk dag i Bon Marchés kvava, 
kokottparfymmättade atmosfär.

Hon hade ingen aning om hur vacker luften 
över Paris låg, hur stort allt blev i diset över 
Seine, medan hon gick därinne och andades in 
bakterier, farligare än öknens lejon. Men hon 
hade beställt en klänning, ett förtjusande konstverk 
av luft och spetsar.

Hon rusade in till sin man, en välbesutten 
ateljéägare och berättade kvittrande som en liten 
fågel, som glädes över Guds välvilja mot alla 
skapade varelser, om sitt fynd. Hon hade köpt 
en klänning, som för en gångs skull motsvarade 
hans fordringar på en dylik — att den skulle 
vara praktisk.



Nå, klänningen kom hem. Hon bad mannen 
hjälpa sig med iskrudningen. Han gapade: — 
Klänningen var ju praktisk! Kan du inte ta på den 
själv?

En tår glänste fram i hennes svarta, meterlänga 
ögonfransar — och han föll till föga.

Klänningen måste knäppas i ryggen. Det var 
det enda sättet att få den att hänga på. Han 
hjälpte henne, eller försökte rättare sagt hjälpa 
henne, men han tappade räkningen bland de 
tvåhundra häktorna, blev förbannad, svor, lugnade 
sig och började om från början, blev nervös, rev 
sönder luften mellan spetsarna och gav sig. Han 
gav sig och funderar ännu på det underbara, som 
kvinnorna kalla praktiskt.

Men jag översatte ordet praktiskt för honom. 
Med en praktisk klänning mena kvinnorna en, 
med vilken de kunna bedåra oss, stackars karlar. 
Och mannen blev verkligen bedårad, då han 
skickat ut efter en sakkunnig piga, som hade nog 
matematikhuvud att lista sig fram bland häktorna. 
Han blev kär på nytt och gav frun pengar till en 
hatt, vars kvadratinnehåll motsvarar en mindre 
herrgård i Sörmland.

Men själv svär han på, att han med en praktisk 
kostym menar en som man själv kan ta på 
sig, är av vadmal, outslitlig, rymlig och varm.

Har någon av mina manliga läsare varit med 
om något dylikt?



<table o>
<td><tab><tab><tab><tab> Paris den 13 nov. 1909.
</table>
Stundom kommer ännu den gamla människan till sin rätt som i ungdomens vår. Jag betraktar alla ungdomliga symtom som glädjande tecken.

Sök bevara din ungdom, gamle gosse, och förtvivla icke, ty du har resurser, cellembryon, som ligga i bottnen på din själ och bara längta att bli befruktade!

Leve det glada Paris! Runt omkring oss skratta människorna. Handlanden, som du köper ditt bröd hos, ler vänligt och slänger ett bon mot efter dig. Tiggarn skämtar med sin fattigdom, då han inte gråter krokodiltårar, polisen är skojfrisk, om du bara är gemytlig själv. Och kvinnorna le — men det kanske de göra överallt, så länge de inte blivit ertappade med något djävulskap — eller kanske le de då som värst. Jojomänsan!

Vi voro ute och härjade härom natten, några stycken, en svensk skulptör, en finsk målare, en fransk lyriker och jag. Jag kommer naturligtvis inte ihåg allt som hände, men jag minns några situationer.

Nere i caveauerna under Hallarna, med sång och musik. Små suaver sjöngo sina visor, yrkessångare föredrogo de sista politiska skämten och hiskliga ligaynglingar förde väsen, visade kniv och revolver och gjorde stora gester för att imponera på en gammal atlet. Men allt med gott, lätt, glatt sydländskt humör, som måste göra den trumpnaste gladlynt.



Så minns jag Moulin de la Galette med små kommisser, som förde sina små storhattade flickor i vals, studenter som drucko öl och långhåriga målare, som slängde vågade lustigheter tvärs över salen.

Så minns jag en kusk, som körde oss till en liten ostronkrog. Han var gammal och hade varit med i kriget 70—71. Vi bjödo honom naturligtvis på så mycket ostron han orkade äta och han berättade om kriget. Han blev sedan vår ciceron till morgonen. Vi voro uppe i Gare de Montparnasse ett slag och dansade hambo med två poliskonstaplar, som med förtjusning ägnade sig åt den svenska dansen. Så minns jag dunkelt, att vi drucko öl på en krog, där det blev slagsmål mellan ett par underbara individer och ett gräl sådant som endast parisare kunna åstadkomma. Polis, häktning, diskussion efteråt och gemensam öldrickning.

Och i den ljusnande morgonen började finnen och kusken på gatan utanför senaten tala om kriget igen. Kusken hade fått så mycket ostron, att hans livlighet steg till orkan. Plötsligt ser jag honom och finnen störta gatan framåt och lägga sig ned, medan vi andra stodo kvar hos hästen. De resa sig upp, ila framåt igen och lägga sig ned, vilken manöver upprepas tills vi måste rusa efter dem och fråga vad fan nu då!

Å — de lekte endast skyttelinje och kuskens minnen hade blivit honom övermäktiga.

Och när gatuförsäljarnas rop började skalla nedanför mitt fönster, slocknade jag i en härlig sömn, sådan som man får sedan man skrattat 

riktigt hjärtligt under timmar tillsammans med glada människor, som kunna leka barn.

Det här var ju ingenting märkvärdigt, tycker ni. Nej, men det är strängt taget ingenting annat heller.

</chapter>
<chapter name="Efter en utställning">
<h2><small>EFTER EN UTSTÄLLNING.</small></h2>
<table o>
<td c><tab><tab><tab><tab>Paris den 6 dec. 1909.
</table>
Jag har varit och tittat på en konstutställning. Jag säger allvarligt, att det är intet snobberi, då jag framhåller att jag icke på många år under mina resor sett på konstutställningar. Jag har tyckt att livet på gatorna och krogarna givit mig mera av konst än kringirrandet på gallerier. Att betrakta ett ansikte som lever under inflytande av växlande själstillstånd och att söka sätta sig in i detta — detta att känna sig mitt i försöket att lösa en psykisk sjättegradsekvation och tro sig lyckas ibland — det är uppfinnarens, ingenjörens lycka, och jag har känt den. Jag har verkligen känt den.

Nu vet jag mycket väl, att det jag känner som upptäckt då jag tror mig ha genomskådat en karaktär, bara är en landvinning hos mig själv, ett närmande till lösningen av min egen ekvation, ty skillnaden mellan människor är så liten att den blir löjligt liten, nästan oupptäckbar, ju närmare man kommer den. Skulle man verkligen förstå, <sp>förstå</sp>, skulle allt bli lika. Det är vår 

begränsning, som åstadkommer att vi se olikheter i livsföreteelserna.

Nu kom jag ifrån konstutställningen. Men det bevisar endast, att den var bra och befruktande.

Jag tror, att den hade ett namn också: <sp>La comédie humaine</sp>. Ett reklamnamn alltså, en uppfinning av konsthandlarn, som tar sina 40 % och därmed glupskt — det verkar nästan ungerska eller ryska, detta <sp>glupskt</sp> med fyra konsonanter och låter som man skulle ha en fot kvar i tertiärformationen — glupskt begagnar sig av konstnärers fattigdom, naivitet och generositet, den gudaborna, kristliga välviljan, som är född av Gud och återvänder i döden till Gud, den strålande oegennyttan, vänligheten, vänskapen åt allt och alla, det skönaste som livet bjuder genom oss som komma med öppen famn emot potatis och tigrar och kokotter och fallande höstlöv och bara tigga, tigga: — Förstå, känn, älska!

Å, om jag bara kunde få veta något! Om bara ett ögonblick en kvadratmillimeter av slöjan kunde lyftas! Alldeles som om en blindfödd en milliondels sekund kunde få se ett grönt strå eller en flik himmel! Och förstå!

Jag kommer ihåg en blind man hemma i Småland. Han var icke alldeles blind, ty han kunde skilja på ljus och mörker, men han tycktes särskilt älska dagen. Han kunde stå timmar i sträck och vifta med en tingest framför ögonen. Det var för resten ett lårben av en kalv — och han stod och njöt av att känna hur skuggan av

benet strök över hans stackars blinda ögon. Och det benet var blanknött av hans längtan efter ljus. Hans sätt att manipulera det var så konstnärligt, så invant karaktäristiskt, att man fick intrycket, att det var en pipa, en flöjt, på vilken han spelade lovsånger till Gud för att han fått lyckan att känna dess skugga över sina döda ögon.

Jag kommer allt längre ifrån konstutställningen — eller allt närmare den — hur ni vill, goda människor!

Jag är riktigt generad, då jag skriver utropstecken, ty jag är rädd att det skall verka stil, snobberi. Och ännu räddare är jag, att det verkligen kanske kan ligga något snobberi i det.

Men sådana äro vi ju, vi människor, som mena något vackert.

Emellertid! Den här utställningen, den var hos Georges Petit, 8 rue de Sèze, var verkligen bra, befruktande som en utställning skall vara. Jag tror att de små Mattissepojkarna, som känna sig så ljuvligt perversa, så satans intelligent dekadenta och innerst i sina små bakhuvuden så djävligt okunniga emot gammalt folk som verkligen vet hur en stövel eller själen i ett öga skall göras, inte kunna njuta uppriktigt av utställningen. De säga: — Guillaume är söt! Men de förstå inte luften, känslan, bouqueten i en budoar eller en salong, ty de ha för det första inte pengar nog att vistas i hans miljö och för det andra skulle de bli utsparkade ögonblickligen.

De förstå inte vilket arbete som ligger bakom Jean Vebers uppstoppade kroppar, bakom 

Leandres stundom gudomligt intimt gjorda porträtt, bakom andras färgsaker, mjukt, själiskt, poetiskt, lyriskt — och ändå så realistiskt gjorda saker.

Det är samma okunnighet, samma grönska som kommer ungdomarna av Mattisses skola att sitta halvfulla och kritisera Larsson, Zorn, Liljefors hemma hos oss. Dessa tre så olika konstnärer, alla tre skilda genom två bibliska svalg.

Det hela beror väl på grönska och okunnighet, men jag har inte tid att vänta med mitt omdöme tills alla dessa unga målare bli fullvuxna.

En sak tycker jag om: Hövlighet! Jag tror inte, att någon människa lyckas utan denna egenskap. Jag vet inte precis, om det är den enda egenskap, som behövs för att bli konstnär — men jag tror att den är en bidragande egenskap. Har man pengar till färg, ett »<sp>motiv</sp>», och ödmjukhet inför det som ändå aldrig kan besegras, så tror jag att man kan börja fundera på att bli konstnär. Därnäst skadar inte ett par kilo gudomlig fräckhet — men den är nästan identisk med ödmjukheten. Jag talar nu lite på sidan om saken, men jag har verkligen blivit litet berörd av det faktum, att unga, starka, friska germaner spela i samma orkester som franska snobbar. Jag vill bara: Eftertanke, arbete, kunnighet, yrkeskunnighet till och med. Det sista får man genom arbete, och eftertanken födes under arbetet.

Nu håller jag inte vidare styvt på den filosofi, som jag söker lancera här och nu. Men jag vill varna unga begåvade konstnärer och bedja dem tänka på, att dagens heroer kanske icke äro 

heroer i morgon. Jag skulle vilja påpeka faran i att försöka börja där man egentligen skulle sluta, och att under sken av kunnighet söka dölja en avgrund av okunnighet. Det finns nämligen inga genvägar inom konsten — en gammal sund regel. Ett barn kan förvåna genom sin lätthet att fatta. De unga Mattissepojkarna förvåna mig precis inte, men de ha apinstinkter, somliga förvånande, andra motsatsen. De flesta äro slätstrukna och borde sitta på kontor och ha en chef över sig — nå, det ha de ju.

Prosit!

Oå och titta på utställningen hos Georges Petit — La comédie humaine — och se hur man kan vara vacker och god och fräckt skön och kunnig och ödmjuk — och alltid vid gott humör, glad och god och förstående inför alla livsformer. Det är nästan nog.

Jag hälsar alla goda konstnärer och alla som ha gett sig fan på att bli det.
</chapter>

<chapter name="Wonderland">
<h2><small>WONDERLAND.</small></h2>

En typisk Londonhöstkväll med gul, halvtjock dimma och de elektriska lyktorna som en vintergata av talgdankar längs husraderna. Min vän doktorn hade lovat mig något äkta, något exciting långt nere i Whitechapel. Jag skulle få se på boxningen i Wonderland.

Det var inte utan att jag var litet nervös av nyfikenhet på vad kvällen skulle medföra. Jag har visserligen boxat själv något litet, men bara på lek. Här skulle jag få se livets allvar i en brutal, kanske rå, men intressant form. Och jag skulle få trängas med världens största stads värsta slödder, studera ansikten och åthävor och bli vittne till en underjordisk exaltation, halvt pervers och halvt djuriskt naiv.

Vi klevo upp på ett omnibustak på New Oxford Street, ännu litet bländade av båglampsljuset i Hôtel Russels ståtliga vestibul. I sakta mak passerade vi Holborn, Newgate, Cheapside, Cornhill, Leadenhall och Aldgate High streets och befunno oss i Whitechapel. Dimman lättade något och vi kunde observera skillnaden i karaktär på allt vi 

åkte förbi. Där uppe på Oxford Street och omkring British Museum hade gatmodden varit gul. Men på Whitechapel Road var den svart — just nu fann jag bilden: Gatan och trottoarerna verkade intvålade med en blandning av dimma, sot och kolstybb, en smuts som aldrig kan tvättas bort, och när vi stego av omnibusen för att gå en bit till fots, observerade vi att de mötandes ansikten hade något av oljig gatsmuts över sig. Vi voro i judestaden, ghettot. Överallt små bodar med hebreiska skyltar, Cohn, Levy, Rosenstengel, Blumenzweig, hebreiska plakat och annonser.

Under en transparang med namnet Wonder-land står en kö skrikande, rökande, spottande människor, ordnad av några män, som man icke gärna skulle vilja möta ensam i en skog. Vi ställa oss i kön, skrida långsamt framåt, och när dörrarna slås upp, möter oss en syn som sent skall gå ur mitt minne. Den som läst Paul Févals stora bok Londons mysterier och minnes dess <sp>Skärseld</sp>, kan göra sig en föreställning om vad jag vill säga. En jättestor sal med bänkrader halvt uppemot taket, fylld med typer, sådana endast Londons buskvarter kunna uppamma, en krälande massa av rökande, visslande, grälande individer med ansikten, i vilka de underbaraste ting kunna avläsas, de mest komplicerade själstillstånd, från begreppet lastbarhet till begreppet naivitet, från barnslig grymnet till bestialitet. Men ett gemensamt intresse behärskar sinnena just nu och giriga äro blickarna, som riktas på estraden och dörren till boxarnas rum. På den lilla estraden 

i rummets mitt är allt i ordning. Vattenhinkarna stå bakom var sin massiva hörnstolpe och på de tygomspunna repen som omsluta <sp>ringen</sp> hänga handdukarna och boxhandskarna. De två stolarna och tallrikarna med harts vänta på användning och mot estradkanten lutar sig redan <sp>The referee</sp> domaren,med en kort pipa mellan de kraftiga käkarnas gula tänder.

Vi ha skaffat oss platser så nära <sp>the ring</sp> som möjligt för att, som doktorn uttryckte sig, kunna höra slagen.

Emellertid börjar massan bli otålig. Den visslar, tjuter och bölar <sp>uh</sp>!!! Den vill se blod och höra slag.

Äntligen kliver mr Moses Nathanson, thé master of ceremonies för etablissemanget, upp i ringen. Han gör ett övervägande svart intryck, svart redingote, svarta lackskor, svart hår och svarta ögon med ett obeskrivligt uttryck i bakom sina guldbågade brillor. Hans elegans gör ett underbart rått intryck i detta rum, i denna församling av sluskar och halvsluskar, söndagsklädda i mer eller mindre lyckliga fynd från pantförsäljningarna eller de judiska gottköpsbutikerna.

Han hälsas med tjut av tillfredsställelse. Runt omkring oss vrålar man på cockneyengelska och yeddish eller en blandning av båda idiomen.

— Order, gentlemen, order, please!

När något som närmar sig tystnad inträtt, håller han ett litet inledningstal och på ett tecken banar sig det första boxarparet väg till ringen, tar plats på stolarna med den traditionella posen: 

tillbakalutade mot hörnstolparna och armarna
vilande utsträckta på repen. De två <sp>seconds</sp> och
deras medhjälpare stiga upp i ringen och börja
behandla kämparna, medan direktören presenterar
dem och uppger deras namn, vikt och andra
kvalifikationer.

Boxarna räcka ut tungan, icke åt varandra
utan åt thé second, som med en i vattenhinken
doppad svamp befriar den från litet londonsmuts.
Så far han över huvud, bröst och mage med
samma svamp, medan han viskar något i öronen
på sin klient. Han ger råd med avseende på den
förestående kampen. Han känner motståndarens
sätt att arbeta. Han är kanske specialist på
<sp>swings</sp>, alltså måste ynglingen tänka på
paraderna på swings. Motståndaren kanske brukar
blotta magen för mycket — ägna dig alltså åt
magen etc.

—	Are you ready?

Klockan ljuder, de båda kämparna ta
varandra i hand och det börjar. Varje <sp>round</sp> skall
vara tre minuter, därefter en minuts vila, så nästa
round.

Detta första par är bara ungdomar, pojkar,
som endast en kort tid varit <sp>professionals</sp>.
Men de äro pigga, ha vackra kroppar och damma
på varandra nog så bra, fast det då och då,
alltför ofta, blir en <sp>clinch</sp>, d. v. s, de komma
varandra för nära in på livet och fatta tag i
varandra.

—	<sp>Break away, break away!</sp> skriker
massan, de skilja sig försiktigt åt och äro nästa
ögonblick efter några slängar fast sammanslingrade
igen. Så går det tills klockan ljuder och de tre
minuterna äro till ända. De sjunka ned på sina
stolar, få massage, näsblodet torkas av med
svampen, magen får en vattenöversköljning,
vilominuten är slut och de börja på nytt. De få som
nybörjare endast göra tre rounds. Nästa par! och
nästa par! De slåss allt bättre och bättre, ty
de sakkunniga ha arrangerat en stadig klimax,
vilken skall kulminera med det sista paret.

Snart komma de fram i ringen som äro så
tränade, att de få göra sex rounds.

En liten, ovanligt kraftigt byggd judeyngling
slåss med en något längre och smärtare med
samma vikt. Nu börjar det bli intressant och
busarna runt om mig börja hålla vad, vilket är
förbjudet men just därför så mycket mera lockande.
I första rounden ger juden sin motståndare en
<sp>uppercut</sp>, ett slag i ansiktet nedifrån och
uppåt. Han vacklar och sjunker ned på ena knät,
medan blodet strömmar ur mun och näsa. Men
han reser sig upp före utgången av de
reglementerade 10 sekunderna. Juden har övertaget och
den andre håller sig på defensiven för att själv
få vila och samtidigt trötta ut motståndaren.
Rounden är snart slut, och massagen börjar,
under det de båda sekonderna med faderligt,
nästan kärleksfullt uttryck i ansiktena ge
allvarsamma råd för nästa round åt sina patienter.

Så barkar det löst igen. Båda utveckla en
energi, som kanhända vore värd ett bättre
företag. Runt omkring mig håller man på juden, men
min vän doktorn, som är specialist, svarar för den
andre. Och verkligen! Då de båda i sista rounden,
utmattade, halvt medvetslösa, vacklande,
raglande, förblindade av blod och svett stappla
omkring i ringen, gör engelsmannen ett anlopp och
sätter in en <sp>swing</sp> i judens högra kind. Juden
slungas mot barriären och är <sp>knocked out</sp>.
Men han sjunker icke till golvet, utan då klockan
slår, har han återhämtat sig så mycket att han
ungefär vet var han befinner sig. Engelsmannen
har segrat och kringjublas av sina vänner bland
busarna, medan judarna häda på yeddish.

Nästa par!

Två kraftiga, ytterst välbyggda, allvarliga män
kliva upp i ringen. De tyckas båda vara favoriter,
ty skränet och vadhållningarna hota att ta ner
taket.

—	Order, order! skriker ceremonimästaren.

Det är vackert att se en kropp, som icke har
ett uns överflödigt späck, att se hur musklerna
arbeta som delarna i ett beundransvärt maskineri.
En av boxarna har en tatuering, som fyller hela
bröstet. Den föreställer en tupp i halvt naturlig
storlek, omgiven av en svärm kråkor, en symbol
som kanske inte är så dum. Inom parentes kan
jag berätta, att högst få av de boxande voro utan
tatuering.

Emellertid — de här båda, två av Londons
bästa boxare, skola göra tolv rounds. De äro i
bästa kondition. Man ser att de kunna sin sak
grundligt. Första rounden avlöper så gott som
utan resultat, vilket fördubblar otåligheten hos
åskådarna. De tjuta åt sina respektive favoriter:

—	Give it him, Tommy!

—	Fight him, Joe!

—	Give it him hot!

—	Send him back on a cattleboat!

—	Use your right and send him home!

—	Uppercut him!

—	Chuck him out!

Men båda äro ganska oskadade vid roundens
slut. Litet massage, och klockan ljuder. Efter tre
sekunders blixtsnabbt arm- och benarbete höres
plötsligt ett hemskt, dovt slag. Tommy har satt
in en fruktansvärd right mitt för Joes hjärta och
som död faller denne till golvet.

Sekonderna och medhjälparna rusa upp i
ringen. Joe måste masseras till liv igen. Han
placeras på sin stol och sekonden börjar knåda
ned blodet från huvudet. Han stannar ibland och
betraktar uppmärksamt den avsvimmade, börjar
igen från öronen och nedåt halsen. Icke ett ljud,
icke en rörelse. Då tar han hinken, vars vatten
redan är mörkrött av blod från tio par boxares
näsor och munnar, fyller sin egen mun och
sprutar i ansiktet på Joe, medan medhjälparna
behandla bröst, armar och ben med vatten och
massage.

Äntligen! — och Joe vill resa sig, han är
totalt borta ur sinnevärlden, han förstår ännu
icke vad som hänt. Och då han plötsligt vaknar,
förkunnar domaren att han är <sp>knocked out</sp>.
Tommy kommer fram och trycker hans händer,
ja, han ser honom in i ögonen med ett uttryck,
som jag skulle ha ansett omöjligt hos en man
av hans art. Det är ett moment, som biter sig in
i ens minne. Det hela blir icke längre så djuriskt,
det måtte ligga något i <sp>the art of boxing</sp>.

Nu har pöbeln fått blodad tand och vill se
flera dåndimpar, mera blod. Den vrålar av
upphetsning.

Ett intermezzo: — Order, please, order!

Ceremonimästaren stiger upp i ringen åtföljd
av en av Wonderlands direktörer, mr Levy
Mandelbaum och två andra gentlemän i oklanderlig
promenadkostym med elegant sportmässig
anstrykning. Vid deras åsyn bryter det löst ett helvete av
vrål, ett Niagara av handklappningar och
stampningar. Ceremonimästarens och direktörens: —
Order! drunknar i oväsendet och jag kan icke ens,
då gurglet lagt sig något, uppfatta mer än att de
två gentlemännen äro champions i vissa vikter och
att de sätta in 200 pund var för en match någon av
de följande dagarna. Det är ståtliga, kraftiga
figurer med ansikten som skurna i ek. Jag hör
någon bredvid mig säga, att den ene har suttit i
fängelse för något streck 6 år. I alla fall en bov
med hyggligt yttre.

Det är tydligen ett stort ögonblick i
Wonderland.

Nästa par, en lång, chokladbrun, trevlig neger
och en ytterligt kraftigt byggd före detta sjöman.
De göra två rounds utan resultat. Publiken tjuter.
Boxarna äro tydligen rädda för varandra.
Sjömannen bara måttar och har icke den rätta 
ställningen. Negern slår aldrig till. Busarna tjuta: —
Ned med dem! Dra ut dem! Några rusa ned och
fram till ringen, vilja upp för att kasta ut dem.
Bullret är obeskrivligt. Slutligen lyckas negern
göra sig hörd. — I don’t fight that idiot, I will
fight Bill Smith! och han pekar på en karl bland
åskådarna.

Men båda diskvalificeras och måste avträda,
följda av visslingar och tillrop så älskliga, att
mitt förstånd svindlar över så mycket fantasi.

Nästa par äro två favoriter igen, kraftiga,
harmoniska kroppar. Båda aspirera på championskap
i medelvikt. Vadhållningen och tjuten börja. I
fjärde rounden får den ene en förfärlig uppercut.
Han svimmar, men motståndaren är så nära
svimning också, att han nästan behöver samma hjälp.
De äro dock så tränade, och när nästa round
hörjar, synes ingenting på dem. De gå på med
friska krafter, men ilskan har efterträtt den lugna
besinningen och domaren måste upp i ringen.
Ett par gånger i minuten måste han träda
emellan och skilja dem åt, då deras <sp>clinch</sp> blir för
intensiv. Raseriet börjar glöda i ögonen på
kämparna, allt oftare ryka de ihop och söka komma
åt ansikte, mage och hjärta under omfamningen.

Emellertid återvinna de sitt lugn och matchen
blir nu först verkligt intressant. Icke ofta kommer
ett slag in, men då det sker, sker det blixtsnabbt
och man hör det korta, dova ljudet som betyder,
att det träffat all right. Blodet strömmar ur näsa
i mun, ansiktena äro bultade filéer, kropparna
äro fläckiga, och när boxarna ta varandra i hand.
till tecken att sista rounden skall börja, märker
man att det icke är mycket med dem. Men det är i
alla fall ståtligt att ha hållit ut elva rounds med
ett arbete, som nog är det mest ansträngande
människors barn kunna företaga sig. Nu äro vi
alla lika intresserade. Doktorn håller sin hand på
min axel och säger plötsligt: — Du slåss ju, du
med!

Jag följer omedvetet med och anstränger mig
vid varje stöt, varje rörelse så att jag blir varm.

—	Så har du hållit på nu flera rounds!

Och verkligen fångar skådespelet intresset så
att man tror sig vara uppe i ringen och slåss
som satan.

Platsen framför mig äges av en man, som
omöjligt kan sitta stilla. Han reser sig upp ibland
och tjuter, klappar händerna, uppmuntrar, svär
och förbannar allt eftersom händelserna i ringen
utveckla sig till den enes eller andres förmån.
Jag vill också se och måste rycka honom i rocken
eller med våld trycka ner honom. De kringsittande
söka urskulda honom och jag förlåter honom
nästan, då man upplyser mig: — Battling Bill
is his brother, you know, it’s exciting, you know!

Kampen blir oavgjord, och den ivrige börjar
utösa de vildaste förbannelser över domaren,
tills han reser sig upp och följer sin bror in i
avklädningsrummet, där boxarna få sin
efterbehandling och plåstras ihop.

Nya par! Klockan är två på natten. Vätskan
i hinkarna är nu mera blod än vatten. Man byter
icke om på hela tiden. Med samma svamp,
doppad i denna soppa, tvättas tungor, näsor,
magar, armar och ben på de kämpande och en
och annan gång tar sekonden sig en klunk för att
bespruta en avsvimmad.

Jag börjar bli trött på allt detta masserande,
handduksviftande, all denna massaker.

Luften är outhärdlig av människoutdunstning
och tobaksrök. Ögonen svida och jag känner
en fadd, obeskrivlig smak i munnen.

—	Ska vi gå?

Vi resa oss och tränga oss ut genom den
gestikulerande massan, som slänger glåpord efter
oss, snobbarna. En man, som ser ut som om
han skulle vara född och uppfostrad i en
tvångsarbetsinrättning, bjuder oss den enda förfriskning,
som försäljes i lokalen. Det är små ålbitar i något
gelatinaktigt, tillsatt med ättika, något vars
avskyvärda utseende väl tyckes passa ihop med den
här miljön.

—	Nej, tack!

—	Å, det passar fan i mej för vilken snobb
som helst!

Vi stiga ut i den kalla nattluften och ta
försiktiga steg på den med svart oljig smuts belagda
trottoaren. Smaken i mun blir olidlig och vi
arm-båga oss in på närmaste bar för att i en larmande,
stinkande hop av boxare, judar, sluskar och flickor
få oss en whisky and soda.

Och smaken av den måste vi senare på natten
avskaffa i Hôtel Russels eleganta smoking room.
</chapter>
<chapter name="Brev från Paris">
<h2><small>BREV FRÅN PARIS.</small></h2>
<table o>
<td>MOT JUL.
</table>

Jag vaknade i den grå morgongryningen och
låg och lyssnade på Paris, som också vaknade.
Den första omnibusdjaggernauten rullade redan
över asfalten och snabba steg genljödo mellan
husraderna. En tutning och den första
automobilen smög i sina gummistrumpfötter om hörnet.

Nu komma de första gatuförsäljarna och deras
gälla rop skära genom tystnaden — som håller
på att övergå i ett växande brus som en
morgonbris hemma i Grisslehamn. Här kommer han
som säljer legymer och hans melodi låter
lockande: — Salade de cresson pour la santé du
co-orps!

Så kommer nästa: — De la salade, la petite
mignonnette, chicorée sauvage!

Och nu äro de alla här, de sjunga, de vråla,
de klaga var på sin melodi. Han som säljer
rödspottor och vitling, han som månglar med
gamla kläder, glasmästaren, tunnbindaren,
musselhandlanden, rädisförsäljaren, och det hela låter
så här:

—	Limandes à frire, à frire, merlans à frire,
à frire! — marchand d’habits! — vitrier! — y a
d'tonneaux, tonneaux, marchand d'tonneaux! —
des choufleurs six sous la botte! — des radis
deux sous la botte! — V'là la moule, la moule,
la moule!

Och porslinssinkaren och förtennaren och
skärsliparen, som skrika ut sina yrken: —
Racommodeur des fayences et de la porcelaine! —
étameur, étameur! — rémoleur, rémoleur!

Och tvärs igenom det hela piper en trumpet
—	det är han som lagar stolar.

Och nu dyker han upp, kurren som ändrar
om hundar och kattor. Han vrålar: — Tondeur
des chiens, coupeur des chats!

Och käringen som köper lump: — V'là la
marchande des chiffons!

Nu är Paris vaket och världsstadsbruset stiger
högtidligt, lugnt, oavbrutet som en mäktig hymn
mot himlen. Men himlen hör icke. Molnen draga
obevekligt och likgiltigt som alltid över
myrstacken.

Automobilernas och autobusarnas oväsen har
nu övertaget, ackompanjerat av det dova
hästtrampet och det oavlåtliga, odefinierbara bruset,
som tyckes fött i min egen hjärna. Jag sluter
ögonen och ser livet nere på gatan. Människorna
springa över bulevarderna med automobiler i
hälarna efter sig. Det verkar jakt, förföljelse, och
chaufförerna, mänsklighetens behärskare, större
strateger än Napoleon någonsin tänkt bli, styra
sina maskiner med infernalisk skicklighet. Var
skall det sluta? Vart rusar människosläktet
just nu?

*

Smålandstorpet som jag just nu tänker på
ligger skuggat av snötyngda granar vid en
skogsstig långt från landsvägen.

Stjärnorna hålla på att blekna för det
vintergula morgonljuset, som silar mellan trädens
mörkblå grenverk. Rakt upp ur skorstenen stiger
röken från morgonbrasan. Det är kallt och tyst.
Inte alldeles tyst, ty far hugger ved på
lagårdsbacken, men det dova ljudet av huggen är som
en del av tystnaden själv. Andedräkten står som
en rök ur munnen på honom. Hans solbrynta
nacke lyser röd under det gula nackhåret, då han
lutar sig framåt i hugget. Det är i ljuset från
lyktan som hänger på slipstensstegen bredvid,
och hans skugga sopar jättelik över snön vid
varje rörelse.

Så lägger han yxan och torkar svetten ur
pannan, tittar sig om ett tag och funderar.

Det lider mot jul. Hans jul är bara en
helgdag, då man stiger upp mitt i natten för att hinna
till kyrkan i tid. Den är en föreställning om ett
par hundra rykande ljus i kyrkan och ett bål av
bloss på kyrkbacken och trängseln i sockenstugan
mellan tjänsterna. Det är ungefär vad hans hjärna
formar ihop vid tanken på högtiden. Tigande har
han dragit minsta pojken på kälken bland andra
tigande morgontidiga vandrare. Hustrun går efter
och skjuter på i målstakarna och ibland pulsa de åt
sidan i snön, när bjällror närma sig och blossen
spruta gnistor.

Så går en föreställning om brännvinsglögg
genom hans hjärna och något av tillfredsställelse
spåras i hans drag. Han spottar och lägger in
en ny mullbänk Jönköpings åttatumsnus. Ett
halskläde skall han köpa åt gumman, och
pepparkakor skall han köpa åt pojkarna. Ett bra fläsksjok
har han redan och korven är färdig och
vörtlimporna skola inte heller saknas. Den feta maten
och en god sup, det är julen. Och han tänker
på att grannen som bor längre in i skogen får
doppa potatis i sillake och inte ens har till fotogen
på den signade dagen. Men patron skall väl dela
ut litet extra som vanligt. Annars kunde man väl
bjuda grannen på en gök, men då måste man också
bjuda hans pojkar, som kommit hem från Norrland
och supit upp sina rallarpengar och bara ställa till
rackartyg när de få starkt.

Nu tindra stjärnorna icke längre. Men solen
stiger och plötsligt strålar det som av eld mellan
träden. Grenarnas snökonturer glöda och dagen
börjar. Det är som ett artilleri av solstrålar, som
mitraljösskott av ljus mellan stammar och grenar.
Men torparen ser det icke. När han slänger in
yxan i vedboden, mumlar han: — Nu jädraringo
räcker dä tess i möra!

Och ur stugan kommer det en doft av bränt
korn. Det är tecknet. Det är morgonkaffet, och
spottande brunt på den gnistrande snön som
knarrar under träskorna larvar far in för att dricka
sin morgondryck. När han stampar av sig på
förstubron, syns ett linhår över ett par ljusblå
ögon bredvid myrten i fönstret. Det är äldsta
pojken som vaknar och sätter sig upp i fållbänken.

*

Jag vet inte varifrån jag fick den fantasin.
Den var icke alls beräkning, icke litterär avsikt,
icke kontrastkonstgrepp. Kanske den betyder att
jag i grund och botten längtar hem härifrån.

Garsongen kom in, tassande på sina filttofflor.
—	Mossiédame! Han började göra eld i
cheminéen, blåste och lade på kol. — Violà,
mossiédame! Han gick ut efter café au lait. — Voilà,
mossiédame! och så tassade han ut igen.

Men tvärs igenom bullret och bruset från
gatan hörde jag den tysta julen komma och något
som man i min ungdom kallade vemod smög
sig in i min själ.

Pang! Knackning! — Monsieur! Télégramme!

»Stockholm den etc.

<tab>När kommer text julnumret?

<tab><tab><tab><tab>Strix.»
</chapter>
<chapter name="Jultankar i München">
<h2><small>JULTANKAR I MÜNCHEN.</small></h2>

Egentligen är det som möjligen kommer att
följa icke alls några jultankar, ty jag skriver detta
dagen före julafton. Men i München är det, och
tankar hoppas jag det skall bli — fast jag inte
är riktigt säker på det heller.

Jag kom bara att tänka på något 70 à
80-talsvemod av Snoilsky eller Rydberg — något med
en liknande titel. Jag blev rörd och kände mig
plötsligt biltog. Jag är landsflyktingen, som ägnar
sin jultanke åt fäderneslandet som icke höll mig
kvar, som icke gav mig Nobelpriset.

Jag skulle naturligtvis ha refuserat det för
min egen del. Jag skulle med en ädel gest pekat
på andra — eller en annan mer förtjänt, men
hedern av ett erbjudande hade jag dock drömt
mig. Det kunde ju bara ha bestått i ett till synes
tanklöst värdesättande av något som jag gjort, en
enda liten vits eller ett litet uppskattande av min
konsumtionsförmåga eller ett förstående av ett
verkligt energiskt motstånd mot polis eller en
insinuation om min erkända storhet som
fruntimmerskarl och oemotståndlig erövrare av vitala
sympatier.

— — — darren, o kvinnor!

Jag ser att jag gått för långt redan. Jag ser
hur De Frigjorda råka i löshåret på varandra —
och jag återgår till det jag från början menade
med mina jultankar i München.

Allt det där med filigransarbete, silverkvistar
och bjällerklang i vitt — det kan ni ju redan!
Det upptäcktes redan för 40, 50 år sedan.
Smutsen på gatorna, snösörjan, snuvan, lungsoten och
Det Ärftliga upptäcktes på 80-talet eller åtminstone
gjorde man då realitet av sjuttiotalets misstankar
om sextiotalets ärlighet och renhet. Karlarna
då för tiden verkade kvinnor med stora käftar och
sjuka av drömmar om vitpannade, rosenkindade,
ädla läsbarn, som tänkte så fint och religiöst
att den gamle Martinus Luthérus skulle ha sparkat
ut dem — eller åtminstone bläckat ned dem.

Här i München är det vackert just nu. Snön
ligger kvar på varenda kvist på vart träd, och
ibland kan en grön fönsterlucka eller ett gult
hus skymta fram mellan det vita och göra min
själ frisk och levande och glad och mottaglig
för Guds vällukt, färgen. Musklerna spännas och
man går fram som en ung gud i medvetandet
om att förstå och leva med i allt det vackra som
man får alldeles gratis — naturligtvis efter att
ha betalt sina räkningar.

Det är julgransmarknad på Ludwigsstrasse.
Granarna ha höglandsstruktur. De äro tagna från
berglandet, där allt vill bli gotik, där allt toppar
sig, alldeles som om det skulle bereda sig att
mottaga en välsignelse av krafterna som leda 
gletscherna i ledband och måla luften blå mot vita
moln och vita fjällhjässor.

Butikerna äro fulla av feta, godmodiga, naiva,
julklappsköpande människor som sitta, ligga och
stå på varandra med ett tålamod, som vi
svenskar icke begripa. Och krogarna äro fulla av
människor, som ha köpt eller ämna köpa
julklappar, och som i glädjen över det ädelt
tillämnade eller det lyckligt undangjorda slänga ned
otaliga sejdlar av det härliga mörka ölet. Man
ler åt varandra. Maken med Bierherz ler åt
makan med Bierherz ett fett, lyckligt leende över
högar av Knödel och Nudel och Schweinfleisch
och Sauerkraut och Mastochsenfleisch och
Hasenbraten och fan vet allt.

Münchnarna äro ett välmenande, ovanligt
artigt folk, men de äro litet trögtänkta. Jag tror
att det beror på ölet, det nivellerande ölet.
Generationer ha druckit det och hjärnorna äro litet dåsiga,
födas litet dåsiga. Barnet i vaggan har redan litet
anlag för Bierherz. Och om man frågar något, får
man alltid ett svar som tillfredsställer endast en
tiondel av ens vetgirighet. Hjärnorna äro sedan
århundraden omtöcknade av den oskyldiga
alkoholhalten i ölet, men jag föredrar ändå detta
framför nykteristens, särskilt
stockholmsnykteristens, oförmåga av hövlighet. Den sistnämnde
sätter sig — om han inte samtidigt är
frälsningssoldat, genast på sina höga hästar inför en vanlig
hederlig rödnäst karl, som luktar statens tolererade
göteborgssystem.

Jag tycker nämligen om frälsningsarmén i
många fall. Kanske i de flesta till och med, ty
den är praktisk och söker ge åt fattiga, för
exaltation tillböjliga själar det de behöva av skönhet,
lyrik, praktisk, hårdhänt lyrik — och framför allt
hjälp. Just hjälp. Där den behövs.

Med denna halvt förvirrade invasion på ett
för mig fullkomligt främmande område,
nykteristens, den svenske nykteristens, ville jag
egentligen säga just det jag glömde nyss, att jag tycker
det vara ett satans svaghetsbevis att vilja förena
nykterism med politik. Att förena politik med
nykterhet är mycket bättre, mycket klokare och
mycket illslugare.

Det lär verkligen finnas en abstinensförening
här i München. Den består av några urlakade,
tunnhåriga, halta, blinda och förtvinade idioter,
som få stryk av sina hustrur ett par gånger
dagligen — och de förtjäna intet annat än straff.
Men på den verklige, hederlige, naive, öl-,
korv-och surkålförtärande münchnaren skall alltid ett
försök att få honom in på absolutismens område
verka som ett löjligt och i högsta grad misslyckat
försök att göra honom pervers.

Var äro nu mina jultankar i Rom? Jag
känner mig icke alls biltog.

Jag känner mig som en german bland
germaner, jag håller turkar och slaver, gallier och
anglosachsare från mina gränser. Jag känner mig
besläktad. Jag kom nyss från Paris, där jag vis
tats tre månader ungefär. Eller kanske bara två
och en halv. Parisarnas kalla, makabra humor
tilltalade mig ej. Jag hörde många skratt uppe
i falsetten, jag kände mycket av medfödd
spiritualitet i lanceringen av en idé, men bakom skrattet
och det rätt ofta linjesköna i idéuttrycket kände
jag alltid kyla, försiktighet, något som vore det
från en annan planet än min egen.

Jag är german och jag kan känna blixtsnabbt
varmt. Jag överdriver naturligtvis ofta mina
sympatier och antipatier, men den som inte kan
fånga ögonblickets rättvisa i denna blixtsnabba
sympati eller antipati, han bör icke söka
prenumerera på den tidning jag kallar min med
användande av ett smeknamn, som goda kamrater ha
givit den.

Nu är jag i München igen. Men i morgon,
alltså efter 6 timmar, reser jag med några goda
vänner i Simplicissimus ned till Tyrolen, Tirol
vill jag hellre säga, ty det låter vackrare. Vi skola
jaga och åka skidor och dricka vin — mycket
litet, ty vin och skidor passa icke ihop. Men
vi skola sitta om kvällarna i ett litet värdshus.
Där skall spelas gitarr och sjungas alldeles som
i ungdomens vår.

Hej och hälsning!
</chapter>
<chapter name="Vid årsskiftet">


<h2><small>VID ÅRSSKIFTET.</small></h2>
<table o>
<td c><tab><tab><tab>Kitzbühel 31 dec. 1909.
</table>
Omständigheterna ha fört mig till en liten stad
nere i Tyrolen. Här skall jag i kväll vara med
och låta det nya året gå in.

Snön ligger djup och täcker Alperna runt
omkring. Allt är vitt, och går jag upp halvvägs
till närmaste säterstuga och ser ut över dalen,
tyckes den lilla staden sova runt omkring den
gamla kyrkan. Sedda genom vinterdimmorna
verka fjällen overkliga eller åtminstone av samma
konsistens som molnen, som dölja deras toppar.
I norr står <sp>Der wilde Kaiser</sp> som en blå,
förvirrad, söndertrasad dröm, men i öster lyser
Kitzbüheler Horn bländvitt mot de snödigra
skyarna.

Plötsligt kommer solskenet som guldfläckar
här och där, när molnen skingras, och då
observerar man hur snön är fårad av otaliga skidspår,
skåror av rosa i det lysande violetta snötäcket.
Ty här åkes skidor. Mera idealisk kan ingen
terräng vara, och nästa generation tyrolare kommer
att ta loven av våra barn. Här skulle jag vilja jaga.
Jag skulle kunna tänka mig möjligheten att bo en
vinter här bland de vänliga, glada bönderna, om
inte turisterna redan hölle på att inkräkta allt vad
de kunna. Men kanske det finns någon mera
otillgänglig dal längre bort.

Nu under helgen har dalen varit full av
klockklang. Det låter obeskrivligt vackert mellan
höjderna. Jag har också tillbragt en natt i kyrkan,
vid <sp>die Kirchmette</sp>, natten mellan julafton
och juldagen. Jag och en god vän voro de enda
främlingarna och njöto under tystnad några timmar
av stämningen, sång, musik, rökelse, böner. Till
och med de otympliga hycklande prästerna fingo
något sympatiskt över sig. Skulle jag övergå till
någon religion, skulle det vara den katolska — eller
kanske de dansande dervischerna ha det trevligare.
Hos dem är åtminstone liv och rörelse.

Jag får väl reda mig som jag gjort hittills.

Om kvällarna församlas vi i Hinterbräu, några
vänner från Simplicissimus och jag och dricka
öl, härligt trötta efter dagens skidlöpning, och
om rnornarna vaknar man för att njuta av en
luft som kommer en att vilja hoppa över små hus
och alper och moln och stjärnor.

Detta kan vara nog. Gott nytt år!
</chapter>
<chapter name="Köpenhamn">

<h2><small>KÖPENHAMN.</small></h2>
<table o>
<td c><tab><tab><tab><tab><small>Köpenhamn 17 januari 1910.</small>
</table>
På min väg genom livet mot det slutliga och
efterlängtade lugnet har jag äntligen kommit till
Köpenhamn. Det är dock icke första gången jag är
här. Många gånger har jag passerat staden och
druckit Gamle Carlsbergs Øl. Gamle Carlsbergs
Øl har alltid intresserat mig, icke blott genom
sina utmärkta egenskaper som øl betraktat utan
kanske mest såsom motorn till en stor del av
Köpenhamns andliga framåtskridande. Bryggaren
och filosofie doktorn J. P. Jakobsen är skaparen
av Köpenhamn som konstmetropol i Danmark —
huru skulle t. ex. Aarhus eller Aalborg ha kunnat
bli ens tillnärmelsevis så framstående? För att
icke tala om Rönne (en liten stad på Bornholm).
Jag beundrar verkligen doktor Jakobsens
framsynthet att förlägga sitt Glyptotek till Köpenhamn.

Herr Jakobsen har dessutom gjort sig känd
som framstående diktare. Huru ofta ha icke våra
hjärtan klappat i takt med sådana personager
som Niels Lyhne och Marie Grubbe! Som barn
grät jag över dessa böcker, utan att dock vara
tvungen att läsa dem. En gång (senare) har jag
till och med förlovat mig med tillhjälp av Niels
Lyhne. Det gick som en dans. Hon satt i en
gungstol och jag citerade den bekanta
gungstolsscenen i boken — ja! och så var den saken klar.
Vi voro mycket lyckliga i 1 1/2 månad. Då kom
skilsmässans demon i form av en annan kvinna.

När jag tänker efter närmare, är jag Danmarks
litteratur mycken tack skyldig. En annan gång
förlovade jag mig med stöd och hjälp av Herman
Bangs »Ved vejen» — vilken jag allvarligt sagt
tycker är ett konstverk.
<table o>
<td><poem><small>»Under Gravens Græstorv sover
Stakkels Marianna
Kommer Piger, græder over
Stakkels Marianna!»</small></poem>
</table>
Och så den ensamma människan, det bleka,
förgrämda ansiktet i stationshusfönstret! Jag var
listig på den tiden. Det var en kväll — och jag
gnolade sakta vid Hennes sida på: Det er saa
yndigt at folges ad for to der gærne vil sammen
vaere — och rågen på båda sidor om vägen vajade
sakta för en ljum kvällsbris — och så skedde det.
Jag tackar Herman Bang.

Georg Brändes känner jag mig ofta stå i
tacksamhetsskuld till, fastän jag icke har förlovat
mig en enda gång med tillhjälp av hans
Hovedstrømninger i Litteraturen. Jag var ung och lyriker,
då jag som gymnasist läste den boken för första
gången. Och jag tackar honom. Han har
verkligen <sp>odlat</sp> litteratur och kärlek till konst i
Skandinavien.

Numera skulle jag också kunna förlova mig
med tillhjälp av Brandes, om jag skulle vilja rikta
mina sultanblickar på någon äldre, oförstådd
idkarinna av skaldskap eller skön konst.

Men — jo! det är sant! Jag tycker också
mycket om Willumsens konst och om
Hammershøjs.

Men — förlåt att jag upprepar mig! Den
man som har bland alla danskar skänkt mig den
ädlaste tillfredsställelse och det intelligentaste
tidsfördriv är <sp>Troels Lund</sp>.

Jag stryker under hans namn, därför att jag
räknar honom till de människor, som ha arbetat
mest för sin samtid, för klargörandet av
företeelser, som vi kortsynta, moderna människor icke
ge oss tid att tänka på, för ett storartat arbete
med ett ord. Skulle jag träffa Troels Lund, skulle
jag med all säkerhet trycka hans hand, så att
han skulle skrika.

Det finns nog många flera danskar jag står
i tacksamhetsskuld till, men de äro antagligen
för många för att jag skulle kunna påminna mig
dem alla.

*

Emellertid! Det finns ett aber! Jag förstår
inte danskarnas språk. Jag kan läsa det, men det
talade ordet begriper jag inte (en parentes — jag
vill påpeka, att jag också ganska mycket tycker
om Johannes V. Jensen) — jag vill påpeka, att
jag omsorgsfullt, nästan andlöst, har försökt
uppfatta det danskar och danskor ha varit nog 
älskvärda att vilja upplysa mig om. Men ett språk,
som min gamle vän Hjalle Söderberg i sin sista
bok symboliserar genom att låta danskarna uttala
ordet <sp>Amager</sp> som <sp>Ä-mäh</sp>, vilket är alldeles
riktigt, måste för en nordbo, om han inte är ett
särskilt språkgeni, vara fullkomligt obegripligt.
Jag tycker nämligen, att alla danska ord låta som
ä-mäh, stundom kanske bara som äh. Och när
jag hör en stor, stark karl tala detta språk, så
undrar jag verkligen, om han skulle vara så
särskilt svår att besegra i ett allvarligt slagsmål.
Men kanske detta språk är ett uttryck för
blyghet, blygheten att icke vilja visa sin styrka.

Men, mina damer och herrar!
Köpenhamnskornas språk är förtjusande. Köpenhamnskorna
själva äro änglar i människogestalt. — — — Nej,
jag är oartig — de äro änglar i änglagestalt så
som Gud själv i sina vackraste ögonblick har
menat, just då han var som mest pigg att skapa.

Jag förstår det där själv, fast jag inte är någon
gud.

Jag har gått på Ströget i dag. Och jag sitter
med blå glasögon på just nu för att hämta mig
efter alla eldblickar, allt förtrollande koketteri, all
verklig längtan efter förståelse, som
köpenhamnskorna ha behagat ägna min obetydlighet. Jag
förstår ju delvis, att det berodde på mitt utseende.
Herre Gud, en kvinna kan ju inte springa ifrån
sitt väsen och sin längtan efter skönhet — men
det var överväldigande. Jag rodnade flera gånger.

Ni som äro över 40 år som jag böra förstå
en blyg åldrings känslor.

Plötsligt stod jag icke ut längre. Röda pilar
gledo genom mitt hjärta, röda flammor virvlade
framför mina av skönhetsåskådning dödströtta
ögon — och jag vände mig till närmaste
välklädda äldre herre och sade så tydligt jag kunde:
—	Ä-mäh!

Han svarade: — Ä-mäh! och jag förstod,
att han menade mitt väl. Han förde mig till
närmaste krog, där jag fick en Gamle Carlsberg,
serverad av en av Köpenhamns härligaste
servitöser. Det sätt, på vilket hon under vårt rätt
intelligenta samtal förvred sin rosenmun till ett
förtjusande: — Aa skidt! höll på att locka mig i
fällan igen. Men jag var stark.

Jag begav mig på hemvägen till D’Angleterre,
där jag för tillfället förvarar mina penater. Jag lät
kvinnorna passera förbi mig och tittade bara in
i butikfönstren, där nyårets »Udsalg» i. e.
realisation just presenterades. Plötsligt stannade jag
framför ett modehandelsfönster.

Där stod
<table o>
<td c><poem><i>Et Parti
Underliv
1/2
Pris</i></poem>
</table>
och bredvid
<table o>
<td c><poem><i>18 — 19 & 20 Tommers
Corsetter
sælges uden Hensyn til Værdien
for kun</i> etc. etc.</poem>
</table>

Jag stannade där och tänkte mycket noga över
dessa speciellt danska uttryck. Det första tror
jag på. Det andra tror jag inte på.

Man är väl ingen barnunge heller!
</chapter>
<chapter name="Minnet av en barndomsvän">

<h2><small>MINNET AV EN BARNDOMSVÄN.</small></h2>

Stundom, då man sitter för sig själv på
kvällarna och tänker över sitt fosterlands öden och
möjligheter, kommer man att tänka på, att vi
behöva flera skalder. Vi behöva folk med fantasi,
skaparkraft. Sagorna med hjältebedrifter, som vi
berätta för våra barn, jättesagor om klippblock
som slungas som småsten, ha ju sin rot i
Hedenhös. De äro skapade för så länge sedan att vi
börja tvivla på deras kraft. Varför uppträder just
nu, just nu ingen skald med den gudomliga
fantasin och ger oss sagor att bygga
verklighet på?

Selma Lagerlöf skrev ju en saga som vi levde
på ett par år. Men hon är ju kvinna och har
ingen humor. Det är just felet med hennes själ
—	och det är ju lätt att konstatera — hon saknar
absolut humor. Finns det något att skratta åt i
hennes produktion? Nej, hon ger oss tragiska
figurer, nedtyngda av ödet att leva! Men Gösta
Berling var vacker ändå. Ett skaldestycke, en vid
fantasi, herrgårdsromantik, en kvinnas längtan
efter det levande livet. Jag tycker om Gösta
Berling trots detta minus — bristen på humor.
Gustav Fröding — han, mina damer och herrar,
han har humor. På hans luta fattas inga strängar.
Han förstår en god historia och förstör den icke.
Hans leende åt sig själv och åt världsbyggnaden
är ett palats med granitgrund under. Jag hälsar
Gustav Fröding just nu. Kommer du ihåg då vi
läste Benvenuto Cellinis memoarer tillsammans?
Heidenstam började läsa Goethes översättning och
Acke och Eva och min fru hörde på. Och när
vi gingo genom skogen efteråt på kvällen och
lyssnade på havet. Allt var mörkviolett och våra
själar voro rentvättade. Vi menade bara väl med
all vår tillvaro och du hade nyss skrivit om
gudarnas dans och om deras vita skäggs gungning!

Jag talade nyss om skalder med fantasi. Just
nu minns jag en småländsk yngling som hade
sagan medfödd och kunde berätta. Men han dog
vid unga år. Jag tror att vår herre misslyckades
i sitt skapararbete med den pojken.

Han var son till en brutal, rödhårig och
rödskäggig, religiös lanthandlande. Modern var en
liten mörk människa med de vackraste ögon jag
sett — svarta djup med en mild stjärna på
bottnen och ett mjukt hår, som låg som en
smekning kring pannan.

Jag minns särskilt en dag, då jag och
pojken — han hade fräknar och sin fars röda hår —
plockade hallon tillsammans på en fälla. Långa
magra tallar susade och huggormarna väste mellan
rullstensblocken. Vi plockade bär högst på en ås
och solen stekte. Runt omkring låg milsvid skog
med en och annan kyrka i och molnskuggorna
gingo snabbt för middagsbrisen över skog och
ängar och mörkblå sjöar — och jag tänkte på
Runebergs novellett Fästningsfångarna: — Vet du,
hurudant ett sinne är som älskar? Och så förde
han sin hand över de blå sjöarna och sade:
—	Sådant är det!

Jag vet ingen djävul som har beskrivit vår
naturbeundran så intensivt som Runeberg.

Nå — vi lågo där i ljungen och åto våra
smörgåsar och handlandens pojke började berätta
sagor. Han hette för resten Georg Simon
Evergistus Pettersson. De två sista förnamnen
berodde väl på faderns religiositet.

Alldeles bredvid oss låg en
naturegendomlighet, ett berg kluvet mitt itu. Det heter
Skurugata — jag tror att jag skrivit om det förut.
Det är en halv mils lång rämna i ett berg, från
vilkets topp man ser nio kyrkor i den fattiga
och vida småländska ängden. Nere på bottnen
ligger is kvar året om, bergkristaller glänsa i
väggarna och underbara mossor och ormbunkar
frodas därnere.

Georg Simon Evergistus Pettersson gjorde
en saga om berget och rämnan. Emåns källa
ligger där. Georg fick något skaldiskt över sig
och berättade om en brottning mellan Näcken och
en bergjätte. Näcken ville upp i solskenet och
jätten ville ner och så uppstod rämnan. Georg
berättade detta så bra, där vi lågo i
hallonskogen, att jag med min fantasi befolkade berget
med jättar och såg Näcken stiga upp ur källan.
Vi ryste min bror och jag medan Georg
berättade. Jag ser just nu för mig hans röda hår och
hans fräknar.

Och så slutade han så här: — Den, som tror
det här, han är dum, och den, som inte tror det,
han är mycket dummare! Så slutade han alltid
sina sagor.

Jag tror just att den där pojken hade den stora
skaldiska kraften i sig. Han kunde göra en saga
levande. Att jag minns honom efter så många
år betyder väl också något. Jag inbillar mig att
det är just sådana människor vi behöva just nu.
Vi behöva folk som sysslar med jättar och näckar.
Kärlek skall knappt skrivas om. Det är nog att
den uppleves.
</chapter>
<chapter name="Fisksupen">
<h2><small>FISKSUPEN.</small></h2>

Vi hade lagt kuttern i lä innanför Simpsundet
och jag var uppe i land för att proviantera. Vem
möter jag på skogsstigen, om inte min gamle vän
skeppar Ström, liten och stöddig och tovig och
isgrå. Han hade lämnat skutan förra året, för
röjmatismen satte åt honom ibland, så han skrek.

Nå, jag måste äta middag hos honom. Det
var lake, härlig fisk, brännvin hade han, men inte
öl, den förbannade ölbåten strejkar långa tider
och nu hade det varit oväder till. Men svagis
fanns.

Vi sutto vid hans trevliga långbord framför
fönstret med utsikt över röda kobbar och blått
hav och grå sjöbodar och saftig grönska.

Vi hade just tagit helan, då gubben Ström
knep ihop ögonen och kisade neråt bryggan.

—	Kan du se va dä där ä för en likbjudare? —
där vid Karlssons sjöbod — han kommer hitåt —
å ja som inte har sett nån båt lägga till!

En lång, svartklädd figur började sträva
uppför backen. — Jag tycker han ser ut som en präst,
sade jag.


—	Fy tusan, d’ä nya pastorn, som håller på
att bekanta sej på ön. Du ska få se han styr
hitåt.

Mycket riktigt. Det stod inte länge på förrän
den nyankomne knackade på förstudörren och
steg in.

—	Ursäkta, jag ser jag kommer mitt i
måltiden! Mitt namn är pastor Helvén och jag — —

—	För all del, herr pastor, varsågo — vill
inte pastorn slå sej ner å hjälpa oss ett slag?
Kan smaka efter seglatsen!

—	Tack, men jag åt verkligen så grundligt — —

—	Men efter segling, vafalls? D'ä bara lake,
men den ä ren å <sp>kan</sp> simma — — —

—	Ja, efter kapten är så enträgen, så — —
en smörgås kan man ju alltid försöka.

—	Nå, dä låter höra sej!<sp> Stava! Stava!</sp>

Och Stava kom in, och snart satt pastorn i

vårt lag efter en lång tyst bön, sysselsatt med
att lägga in sikrom och strömming till smörgåsen.

Pastorn hade hajat till, då jag presenterades,
ty han visste av tidningarna, att jag inte tror på
djävulen. Han hade desslikes vägrat att ta supen,
vilket renderade honom en blick av oförställd
förvåning blandad med medlidande ur gubben
Ströms ljusblå havsögon.

—	Pastorn får ursäkta, att jag inte har bier
hemma, men den förbannade ölbåten klickar.
Behagas ett glas svagdricka, så står dä i pytsen
framför näsan, å nu kan vi övergå till affärer.
Ja har nog hört, att pastorn har kommit till ön,
men va ä dä nu som särskilt förskaffar mej den
äran?

Pastorn slog ned sina beslöjade ögon och
såg litet generad ut. Han var en lång, vacker
karl med olivhy och svart hår och skägg. Hans
hår var omsorgsfullt benat.

—	Kapten förstår, att en ny själasörjare måste
göra sig bekant med församlingen. Se, i kyrkan
lär församlingen känna läraren, men läraren måste
gå ut på vägar och stigar, i hemmen för att lära
känna församlingen och dess medlemmars
särskilda behov — — —

—	Hör nu, pastorn, va ja behöver ä bara
ett stort glas öl just nu, å kommer pastorn te
mej för å tala om själen, så har pastorn gått i
fel koj. Dä där talar vi inte om mer. Ja har
varit skeppare i fyrti år å hållit predikan i
passaderna för flera besättningar än pastorn har fått
röster hit till socknen, så nog vet <sp>ja</sp>, va folk
behöver i den vägen. Men vill inte pastorn ha
ett glas svagis?

Pastorn såg med ett nästan hopplöst uttryck
i ögonen på kapten Ström.

—	Nej tack, kapten, men jag vore tacksam
för ett glas mjölk.

—	Mjölk! Nehej, komjölk, dä finns inte. Har
inte fan råd att hålla ko. Å så får en sån
barnsmak i munnen. Å tuberkler, så en ser ut som
en potatissäck. Ja råder pastorn: lägg bort
komjölken! Ta en sup å en halv öl å lev hyggligt
å anständigt för resten. Dä sa min gamle far åt
mej, å ja har aldrig mått illa å dä rådet!

Emellertid hade vi, kaptenen och jag, börjat
med laken, medan pastorn med aptit sväljde
sikrom och strömming till det goda rågbrödet.

—	Ja, hör du bror, eftersom dä lake, så tror
ja nästan att vi ä mogna för —

—	Låt bli det, herr kapten, låt bli det!

Pastorn hade lagt sin hand på kapten Ströms

arm och såg honom rakt in i ögonen med ett
obeskrivligt, apostoliskt, heligt, inspirerat uttryck
i sitt ansikte. — Låt bli det!

Ström satte förvånad den redan med fast och
hårig näve fattade brännvinsflaskan ifrån sig på
duken, gapade på pastorn och sade, i det han
placerade händerna på sina knän med utvikta
armbågar:

—	Vaffaen nu då?!

—	Jag råder bara:	Låt bli det för denna
gången!

Ström tittade ömsom på mig och pastorn.

—	Hör nu, ä pastorn en sådan där blåbandist
eller goodtemplare, eller vad är meningen? Sjung
ut bara!

—	Jag kan förstå, att det är fråga om den
vedervärdiga fisksupen. En gammal osed, som
icke kan nog motarbetas, emedan den sorgligt
nog anses obligatorisk. Förlåt, kapten, låt mig
behålla ordet! Lägg bara bort fisksupen att börja
med, fatta ett fast, manligt beslut att avsäga er
denna, och ni skall få se, hur lätt det så
småningom blir att lägga bort även de andra suparna.
Det behövs bara att göra detta lilla medgivande
till en början — — — låt mig tala, herr kapten, det
är — — —

—	Nej, så förbanne mig! Hör nu, pastorn!
Jag har nog hört talas om å träffat både
goodtemplare å blåbandister å nykterister, men ingen
har vägrat för en fisksup. Att di ä så tokiga,
så di låter bli brännvin ve andra tillfällen, dä mä
vara deras sak å dä lägger ja mej inte i, men
<sp>fisksupen!</sp> Dä va dä mest stolliga ja har
hört i hela min tid! Fisksupen, hör du va han
hostar, pastorn! Lägga bort <sp>fisksupen! När
fisk ä den enda mat en kan få här i
skärgårn!</sp>

Kapten Ström skrattade, så han blev blå i
ansiktet.

—	Dä vill ja råda pastorn, nu har han gett
mej råd å nu råder ja honom: Lägg sej inte
i dieten här ute! Nej, mycke bättre att va
föredöme mä komjölk eller sånt, dä verkar långsamt,
men kanske säkert. D'ä ont om korna här på
kobbarna, så pastorn kanske kan få lida nöd å
törst, men ammor ä dä gott om, om dä skulle
klicka, å mjölk som mjölk! Ja undrar, om inte
pastorn har kommit lite för långt ut i havsbandet!
Dä kan bli ohälsosamt, för här säjs dä ifrån, om
man tar emot en gäst, å gästen ger råd om dieten.
För resten skulle ja ingenting ha emot nykterister,
om di bara inte gjorde så mycket väsen åv att di
inte tål en sup! Skål, Albert!

Pastor Helvén bröt upp omedelbart efter
middagen. Han glömde att läsa från bordet.
</chapter>
<chapter name="Janssons luftslott">
<h2><small>JANSONS LUFTSLOTT.</small></h2>

Kalle Janson hade haft anställning som
boddräng hos Bröderna Enkvist i Norrtälje, och som
han var en kvickställd man med god handstil
och inte så litet full av de dödas ben när det
gällde affärer i mindre skala, fick han ofta hjälpa
till i boden på torgdagarna och stundom skriva
ut räkningar, när det var mer än vanligt bråttom.
Några hundralappar hade han på banken och
väntade dessutom ett arv, när gumman mor hans,
som var änka efter en liten bonde och
sågverksägare uppe i landet, väl gett sig i väg till de
rättrognas paradis.

Kalle Janson tänkte stora tankar och hade
höga vyer. Han hade sörjt för sin framtid och
med sina små medel sökt ställa för sig, ty att
tänka sig livet utfyllt av en boddrängs blygsamma
existens och förhoppningar hade ju varit dumt, när
han bar marskalkstaven i miniatyr bredvid
snusdosan i styrbords byxficka i form av pengar. Han
hade alltså med hjälp av kaffekaskar och god
vägning i boden innästlat sig i förtroendet hos
ganska många skeppare och bönder i trakten och
var ägare till <sp>ax</sp> i flera skutor. Det var
visserligen småsaker, men han hade i alla fall ett finger
med i spelet litet varstans, om han också inte ägde
mer än ett <sp>ax</sp> i varje skuta. Och hans goda
handstil och förmåga att omsätta bondredarnas dunkla
tankar i något litet mindre dunkla ord, när det
gällde assurans och frakter och dylikt, gjorde att
han började betraktas som en man som måste
medräknas. Det var hans stora dagar, då han satt
med kråkpennan i hand och med sitt överlägsna
snille formulerade rospiggarnas längtan att lura
varandra och herrarna på en gång.

Sådant, stadgat och växande, var hans
anseende, då han började märka att Bröderna
Enkvist voro mindre solida och att de närmade sig
den ekonomiska undergången. Utan att förändra
en min gentemot sina principaler så länge de
utbetalade hans månadslön, och inseende att här
måste han sträcka ut tentaklerna för att söka bättre
jordmån, begärde Janson två dagars permission,
dem han också fick. Han hade kommit att litet
allvarligare än förut tänka på en tillfällig kvinnlig
förbindelse från ett kalas ombord på en brigg.

Några mil längre norrut bodde den rikaste
bonden i den socken, där Janson hade sina mesta
<sp>ax</sp> i båtar. Flickan var ju äldre, men hade sina
företräden framför yngre och mera ostadgade.
Fadern ägde sina goda trettiotusen. Flickan var
bra att arbeta och snål och var enda barnet. Med
de pengarna skulle Janson kunna göra storverk.

Alltnog. Janson tar skärgårdsångaren och
uppenbarar sig i Isaksons, svärfaderns in spe gård,
där han bemöttes som den redare han var och som
den pennans man, vars anseende han eftertraktade.
Saken blev klar. Första kvällen hade flickan trots
sin av fadern ärvda ekonomiska läggning skänkt
Janson det som hon aldrig kunde återkräva, och
full av sommarljusa förhoppningar återvände han
till sin egenskap av tjänande broder.

Två månader efteråt kapsejsade Bröderna
Enkvist, och Janson tog ut sina pengar ur banken
samt försvann norröver.

Efter några dagars kaffedrickning och
byggande av luftslott hos gubben Isakson var saken
klar. Janson visade sina värdepapper och sin
bankbok, redogjorde nöjaktigt för guldregnet, som
väntade från moderns håll, och lysningen togs ut.

Aldrig har väl livet lekt för en lyckoriddare
som för Janson de närmaste dagarna efter första
lysningen, särskilt som Johanna meddelat honom
en ljuv hemlighet, vilken förstärkte bandet dem
emellan. Luftslotten stego i höjd och började anta
form av grosshandlarvillor, stora fullriggare gingo
på sjön och förde hem pengar i staplar och buntar
åt den lycklige, naturkrafterna voro honom
underdåniga och han såg sig som kommunalordförande,
riksdagsman, gud!

Så kom det första slaget. Morsgumman dog;
Janson reste ner och undersökte status. Det
befanns att gubbens sågverk gått med jämn och
stadig förlust, gården var intecknad över molnen
och den ädle rospigg, som skött gummans affärer,
hade lagt några tusen välbehövliga riksdaler till
sin förmögenhet. Janson fick inte ett rött öre.
Han begravde sina dagars upphov och reste hem
till den väntande bruden. Han bestormades med
frågor, men var klok. Han sade att allt var gott
och väl och skulle bli ännu bättre efter
utredningen. Det fanns schalanger, plänti mönni!
Gubben svärfar ville se papperen, men de lågo i
stan. Det var så mycket utestående, men säkra
fordringar och inom en månad skulle saken vara
klarerad.

Så kom det andra slaget. Skonaren <sp>Herr
Kules av Gräsö</sp> kom in för att ligga i hamn
över midsommardagen. Den gick in för resten
för storm och för att reparera ett par saker. I
den båten hade Janson två ax och skepparn bjöd
honom och svärfar och fästmön och några andra
som hade del i skutan. Då sitter den
förbannade skepparn på kvällen vid kasken och säger:
—	Ja, hör du, Janson, dä gick åt luften mä dina
sågpengar! Men dä gör ingenting mä så rik flicka
som du har!

Janson hade gärna stoppat en näve drev i
brödhålet på skepparn, men det var för sent.
Man rodde hem i dyster, fast av kaskarna något
uppskruvad stämning.

Det tredje slaget kom bröllopsdagen.

Det var en vacker dag. Allt blommade och
vinden var sydväst. Det doftade från gubben
Isaksons lantliga rikedom av alla slag och Janson
och Johanna gingo och dukade på gårdsplanen,
understödda av byns matkunniga gummor och
Johannas läskamrater och andra tjänstvilliga.

Prästen kom och Janson blev på dåligt humör,
ty Herrans smorde, som hade den särskilda,
ovanliga Nåden, hade vid ett tillfälle förebrått
brudgummen att han gått de himmelska och världsliga
stadgandena i förväg genom att ge efter för den i
sig själv onda naturens pockande krav.

—	Si, man skall döda naturen, som i sig själv
är av ondo!

Emellertid närmade man sig det för vigseln
bestämda klockslaget.

Men just som Janson skulle slå upp ölkaggen,
kommer svärfar och säger: — Hör han, Janson,
följ mä på kammarn, så får ja säja honom ett ord!

Janson anade rävknep och höll på att säga
att han inte hade tid, men han ville inte bråka och
följde.

Uppe på kammaren sutto tolvman och
kyrkvärden och stirrade förbi Janson i väggarna. Så
drar Isakson fram ett papper och säger åt mågen
att han skall läsa. Janson läser och hans hy
förvandlas.

Det innehåller en förbindelse att han skall
avsäga sig alla anspråk på det arv han siktat efter.
Det är ett paktum, en boskillnadshandling. Han
får inte ett öre av gubbens pengar. De tillhöra
Johanna och det embryoniska barnet.

Janson bleknar. Borta äro alla hans stolta
förhoppningar. Hans ståtliga skepp smälta ihop
till små barkbåtar som man täljer åt pojkar. Hans
<sp>ax</sp> bli så små, så små, att han ser sig som dräng
på sin blivande hustrus gård.

Men så rasnar han till.

—	Djävla gubbe! Komma mä dä här en kvart
före vigseln, d'ä svinaktigt! Jag ger faen i alltihop,
behåll käringen, för va åldern anträffar å belangar,
så ä ho inte stort bättre! Ja ger mej i väg! Dä
ska faen gifta sej in iblann skojare!

Men den gamle Isakson, som har trumf på
hand, säger lugnt:

—	Ska han skämma ut sej, fast dä lyst alla
gångerna? Å när han har skämt ut Johanna?
Å när han ä fatti som e lus? Tror han inte jag
har taget reda på va han ä för en
landsvägsstrykare? Eller va säjer vittnena?

Tolvman och kyrkvärden se ut som Guds
sändebud och stirra tigande i väggarna.

—	Där hör Janson själv, säger Isakson. Skriv
unner, han bara! Tror han att en sån där boknodd
har fått huve å lura skärgårdsfolk å sjöfiskare, så
har han bitet sej bak!

Janson darrar med hakan, tiger och gör ett
hastigt överslag inom möjligheternas horisont.

Och säger blek, med hat i ögonen: — Ja
skriver unner! Men ja skriver unner åt en
bonntjyv, å den bonntjyven ska ha igen'et, dä säjer
Janson å ja på en gång! D'ä för prästens skull
å för lysningens skull. Annars kunne I ha fått
behålla eran doter å era bonnpengar för bå mej
å Janson!

Nu klappa de i händerna där nerifrån. Janson
skriver sitt namn med sin goda piktur och slängen
under n-et med två kommatecken och två prickar
efter. Det skall vara ett slags frimurarmärke, och
Janson har tagit det efter en av sina principaler,
som hade trean och skrev något dylikt.

Tolvman och kyrkvärden skriva under med
tecken som skola föreställa bokstäver. Det gör
Janson gott att känna sig överlägsen i skrivning,
han höjer sig litet och de fyra klättra utför
vindstrappan.

Där nere i salen står Johanna i slöja och
myrten. Janson närmar sig henne och viskar:

—	Vet du va ja har skrivit unner på kammarn?

—	Nää, Janson lille!

—	Nu ljuger du, mara!

—	Tösst, för Jössu skull, Janson lille, dä va
väl paktumet.

—	Ja, väser Janson. Visste du inte om’et?

—	Nää, Janson, så visst som — — —

—	Ljuger du, så går ja ifrån er allihop! Visste
du'et, ja eller nej?

—	Ja, kära goa, men tösst, för Jössu namn
—	pastorn är inne! Tösst, lille Janson, vi ska
ändra om’et, tänk inte på’et, tänk på skammen,
söte lille Janson, nu kommer ju allihop in. Tösst,
söta snälla!

Pastorn börjar.

Och Janson står där med sina grusade
förhoppningar. Nu är han i en klämma, i handklovar,
bunden på alla håll. En våg av äckel går genom
hans boddrängssjäl. Hans patrondrömmar blekna
inför den kalla verkligheten, att nu är han dräng,
där han borde varit herre.

—	Vill du, Karl Efraim Janson, taga denna etc.

—	Ja vars!

—	Hur sa? frågar pastorn förvånad med
skandalhunger i de fettinbäddade ögonen.

—	Jaa vars!

—	Säj ja i Jössu namn, viskar Johanna så det
hörs över hela rummet.

—	Dä har ja ju sagt! säger Janson.

Och pastorn fortsätter som om ingenting hade
hänt.

Men Janson är likblek och mumlar hela tiden
något. Käkarna gå som på en som får slag. —

Akten är över och festen börjar. Janson
dricker nubbar och vrider på ölkranen och när
ätningen slutat komma kaskarna. Hans fantasi
kommer i gång och han ser räddningsmöjligheter.

Plötsligt — som en blixt — slår det honom.
Papperet, det ödesdigra, stoppade gubben ner i
skänklådan uppe på kammaren. <sp>Tänk om!</sp>

Och han häller i gubben ett par glas, låtsar
avvika åt annat håll och listar sig upp på rummet.

Men gubben hade varit försiktig. Papperet
var borta, gömt, i säkerhet.

Vild av ilska och festmåltidens agremanger
rusar han ned, hejdar sig, klokheten från
boddrängstiden skymtar för hans själ mellan
kaskångorna, och han beslutar listigt: Nej, Janson,
bara vänta, bara vänta! Låt dom tröttna. Di
ska få veta vem di stungit hava!

Och till synes behärskad går han fram till
stora bordet, där sorlet växer, sätter sig bredvid
svärfadern och börjar tala goda ord medan natten
faller på. Gästerna skrika redan högt. Han häller
i gubbens glas, hycklar vänskap, dricker, vinner
med användande av minnena från tiden då han
skötte kunder och skeppare hos Bröderna 
Enkvist, och snart har han gubben färdig. Han
stoppar en flaska i fickan, tar gubben om halsen
och de gå över gården bort i skuggan, talande
goda ord och glömska. Ingen märker deras
frånvaro.

Om fem minuter är gubben Isakson redlös.
Janson släpar honom till hundkojan, som ligger
vid utgången åt lagårn, löser hunden, knäpper
halsbandet om gubbens hals och placerar honom
på näsan bland nässlorna.

Så återvänder han och fortsätter orgien.

Om en timme vill någon tala vid Isakson.
Men Isakson finnes ej. Det blir liv, det blir
undran. Det kommer lyktor, det blir skallgång.

Och då man äntligen finner den borttappade
i en underbar situation, triumferar Janson.

Den historien skall gå länge man och man
emellan om socknens rikaste bonde, som låg som
ett oskäligt djur, låst med ett hundkoppel.

Hur festen slutade är inte lönt att tala om.
Den slutade som alla liknande i Roslagen.

Men hur Janson fortsatte sin vendetta, blir
ämnet för en annan berättelse, som också kommer
att avhandla hur Isakson hämnades. Den dröja
vi med till något senare, ty saken är inte utklarerad
än. Och konflikterna, som blivit en följd av
Isaksons ödesdigra papper, äro värda flera ark.
</chapter>
<chapter name="Vårvandringar">
<h2><small>VÅRVANDRINGAR.</small></h2>

Nu när våren börjar bli som värst påträngande
—	i april, då det första egentliga vårregnet faller,
går jag ut i mitt hemlands skogar för att söka
påminna mig de gamla stigarna, dem jag kände
som barn. Mycket är förändrat, skogen är till
största delen borta, och det är bara mina
syskonträn, de fyrtioåriga, som nu hålla på att växa sig
mogna. Den skog, som var ungskog då jag var
barn, ruttnar sedan länge i form av pitprops i
Englands kolgruvor. Jag gick och sökte efter en
hänggran i dag. Den såg ut som ett lapptält, då
jag var barn och yngling. Men den är också borta.
Kanske ha de brutalt huggit av de långa sörjande
grenarna till granris framför någon trappa, och
okänsliga sulor ha skrapat av leran på de
sammetsmjuka barren, som jag smekte i min ungdom.

Allt är förändrat. Jag känner icke igen
landskapets konturer. Där skyhöga furor sjöngo för
mig, står landskapet med stubbar upp mot luften.
Det verkar svart och lik och död. Fast lavar
och mossor söka dra sin försonande patina av
grönt även över trädens likrester. Alltså —
skogen är borta. Men stigarna äro kvar. Tänk,
att alla stigarna äro kvar! Mossiga, oskönjbara
för en modern skald, men de finnas, de slingra
sig markerade mellan enar och under unga trän
fram över marker, där jag förr letade mig fram
med hjälp av träden, men där jag nu erfar minne
efter minne av terrängens modellering, som jag
förr tänkte mindre på. Och dessa stigar äro
svåra att plåna ut. Nybyggarstigar, stigar, där
jägare sedan århundraden vant sig att gå till ett
tjäderspel. Jag vill slå vad, att ingen, som icke
är född i skogen, skulle kunna upptäcka dem.
De äro mjuka, och jag vill gå fram som under
sång. Ibland ligger en sten i vägen, och ser man
efter, är den litet modellerad av mjuka pjäxor,
som stött emot den ideligen under århundraden.
Stundom kommer en bäck. Och där har kanske
någon vid något vårflöde kastat en sten mitt i
—	eller kanske till och med fällt ett träd, och
nu ligga svarta stockar, nötta av is och
århundraden, och bilda en spång av mörka, vidunderliga,
nötta alligatorer och ris och stenar med gröna
slamväxter, som dallra och vinka: — ned mot
havet!

Jag går ut strax efter ett häftigt regn. En
ljum, kortvarig dusch, men som väckte de latenta
krafterna i marken. Solen höll just på att torka
allt, och varje träd var en fågelbur, fylld av
sång. Och en vårmatt fjäril slog stigens tunga
doft med trötta, yrvakna vingar. Varför blir man
så underbart sorgsen och glad på en gång?
Fåglarna sjöngo som för livet och luften var tjock av
dofter — och där krälade årets första tordyvel —
och plötsligt börjar en fågel skrika i toppen på en
ek. Det är en hackspett, en gröngöling, en
spillkråka — jag vet ju inte, ty jag är inte ornitolog,
men han skriker och trummar omväxlande. Jag
skulle, gamla karlen, också vilja trumma och skrika
omväxlande, men så kommer jag ihåg, att det inte
är förenligt med min värdighet som familjefar. —

Jag följer en gammal stig, som jag läser av
i min hjärna, mitt minne lika mycket som i
terrängen. Jag går genom hallonfällor, över myrar,
uppför stalp, nå, skogen börjar bli bättre. Och
plötsligt står jag framför en avgrund. Jättefurors
kronor ligga under mig, rullstensblock beklädda
med tjock grön mossa kläda avgrundens brant,
och där nere sorlar en svart bäck.

Jag ger mig utför, hänger i smärta björkar,
som bågnande föra mig nedåt, hasar över is med
invävd mossa, klättrar nedför granar och är nere
vid bäcken. Nu minns jag! Om jag fortsätter åt
väster, skall jag komma till Hässlåsa damm. Och
jag fortsätter.

Hässlåsa damm var min barndoms Eldorado.
Det var det ensammaste och högtidligaste ställe
jag kände. Mellan höga klippor, beväxta med
exotiska mossor, mellan vilka bergkristaller
stundom blixtrade, flyter bäcken. Och dammen ligger
där fjärran från människors boningar. En
jättefura har fallit omkull tvärs över vattnet. Och
änder snattra i vegetationen, som håller på att
överflygla den bruna dammen. Där har för
århundraden sedan varit en skvaltkvarn.
Dammbyggnaden finns kvar, och mörkgröna stockar,
som förhistoriska djur, sträcka fram betar och glo

med kvisthålögon och göra gester med stympade
lemmar i vattnet, som är mörkbrunt med
rödbrungul botten. Där finns kräftor. Ni kan tro,
vad ett torrvedsbloss kan verka där nere. Vi
pojkar ryste, då vi tittade upp mot den smala
remsan himmel över oss och de väldiga träden
sträckte trollfingrar efter oss, och vi halkade över
grönslippriga stockar, där gamla kräftor stannade,
bländade av våra kåddrypande bloss.

Nu låg den där, dammen, som en spegel, och
tystnaden var högtidlig. Det bara droppade från
klippornas mosskägg. Två änder åto och
tjattrade, och jag kröp tills jag kom alldeles fram
till dem. Jag kunde själv inte förstå, att jag
frambragte ett ljud, ty marken var mjuk, och jag
smög som en indian. Men just som jag stod
och njöt av att se dem i frihet, lyfte de med ett
förskrämt kacklande och flögo. I detsamma flögo
två tjädrar upp ur skogen mitt emot, bara på
tjugu meters avstånd, sträckte rakt över mig och
försvunno. Det var som om de rört upp litet
mer av vårdoften åt mig.

Jag går hem, och i kvällningen är våren ännu
mera gripande. Myllan och doften av barr fyller
lungorna som om man skulle sticka huvudet ner i
ett behagligt ångskåp.

Nästa dag går jag en annan väg. Jag går
tvärs igenom skogen upp på höjden vid Boaryd.
Därifrån ser jag en god del av Småland. Blåa
höjder bortom gröna dalar och himlen är skäckig
av vita vårmoln. På landsvägen bredvid gå
bönderna förbi. Det har varit marknad i Eksjö, och
de komma därifrån litet fulla och svärjande över
en stut eller en ko, som de driva hem. Men
de höra väl till i landskapet, fast de svära övef
backarna. En skjuts stannar högst på höjden,
och där jag står dold i aspdungen ser jag en
flaska höjas med bottnen uppåt och gå från mun
till mun på de åkande. Jag ser flaskan röra sig
mot de blåa höjderna och över den av höjder
böljande horisonten.

En annan dag: Sentimental och trött av
aprilvårens all lyrik går jag in i skogen, som förr var
jättars tillhåll. Men så minns jag en väg, som förr
i världen förde upp till Blinda Pojkens stuga.

Blinda Pojken! Jag måste gå till den stugan!
Det är väl minst tjugu år sedan jag var där. Då
bodde en gumma i ett förfallet torp i en äng,
där det växte konvaljer. Gräset var vitt av
konvaljer. Inne i stugan satt gumman och spann, och
hennes kärleks barn, Blinda Pojken, som aldrig
hade sett solen, men ändå inte var blindare än att
han kunde skilja mellan dag och natt, satt dag ut
och dag in utanför på en berghäll och viftade med
ett blanknött ben av något djur framför sina döda
ögon. Han såg med sina döda ögon, att något
rörde sig, då han viftade med benbiten. Det var
hans intryck av det vi kalla ljus och sol. Men då
solen gick ned, smög han in och började med
något annat. Hans mor ledde honom omkring i
socknen och han samlade järnbitar, metallbitar av
alla slag, och på dem satt han och knackade om
kvällarna och lärde att skilja på olika ljud bättre
än människor, som både kunna höra och se. Folk
var vänligt mot honom och skänkte honom gamla
järnpannor, grytringar, all bråte, de icke behövde,
men vänligast voro banvakterna som gåvo honom
rälsbitar. Hans mor ledde honom var söndag till
kyrkan, och där hörde han klockringningen. Med
de där rälsbitarna började han härma klockorna.
Han fick många bitar av olika längd och klang.
Och slutligen började han lista ihop en
sammanringning av två klockor med sina järnbitar, som
alltmer närmade sig idealet. Hans mor dog och
Blinda Pojken kom på fattighuset. Men då hade
han trampat den lilla gångstigen, som ledde till
torpet så många gånger, att han hittade vägen
själv, så länge det var sommar. När vintern kom
med snö och dolde hans millioner märken, måste
han hålla sig hemma. Men första vårdag, då isen
började tunnas av på de våta stigarna letade han
sig hem, där han hade sin skatt av järn. Den hade
växt, så att den belamrade stugans enda rum. Och
där satt han vid fönstret och viftade ömsom med
sin benbit och slog ömsom på sitt järnskrot från
morgonen till kvällen, då han med fötterna
trevade sig tillbaka till fattighuset.

Nå — när jag utan tanke på att Blinda Pojken
möjligen fanns kvar i sinnevärlden arbetade mig
uppför den gamla vanliga skogsbacken och kom
till en glänta i skogen, hörde jag tunna, spröda
ljud som av metall. Jag raskade på. Ljuden blevo
allt klarare — och när jag kom fram till torpet,
satt Blinda Pojken därinne och prövade olika
sorters pannors och skrotbitars välljud.

Jag steg fram till fönstret och tittade in. D. v. s.
där fanns inga fönsterrutor och dörren var också
borta, men Blinda Pojken satt på sin vanliga
plats och viftade ibland med sin benbit mellan
försöken på järnskrotet.

Blinda Pojken hade blivit grå i hår och skägg.
Jag sade — dumt, men jag var rörd djupast inne
i min själ: — Känner Johan igen mig?

—	Nej, vem är det, så här tidigt på året
kommer aldrig något herrskap hit.

—	Jo, det är Albert på stationen.

—	Jaså, å, ja de ä långe sen dä!

Det var det också, det var väl tjugufem år sen.

—	Nå, men varför har Johan det så här i
stugan? Inga fönster och allt är förstört.

—	Jo, si pôjka är så stögga ve mäj. Di
kommer hit om lördaskvälla å på söndaa å slör
sönner alltihop å drar ut mia jarnbita — ja, d’ä fäll
inga pôjka, d’ä sånna där på femtan, tjuje, tjufem
år, men di ä di vassta.

Jag måste undra över den fond av råhet, som
ännu finns kvar hos våra bönder.

—	Vell Albet, att ja sa ringa för'an? Prostinna
Petterson, ho sae, å ändån har ho rest möe, att
dä monga körker som inte har såna klocker som ja.

Johan klev ut genom fönstret medförande två
rälsstycken med vidfästade skinnremmar.

—	D’ä särskilt vacker klang i dom här, sade
han. Å nu för resten kan ja tala om, att ja har
blett orgeltrampare, tilläde han. Di har lôvat mej
tjuge kroner om året, så nu sa en la kunna dra sej
fram!

Johan började slå sina järnstycken mot berget.
Det var verkliga kyrkklockor. Och han var
fullkomlig konstnär i att slå. Genom ett raffinerat,
omväxlande sätt att låta järnet träffa graniten hade
han lyckats alldeles illusoriskt återge de variationer
man kan iakttaga i en ringning med två klockor.
Det verkade malm med all malmens välljud. Jag
studerade hans händer, som genom knappt
märkbara vridningar på fingrarna åstadkommo att det
hela ej blev monotont. Och särskilt var hans
återgivande av avslutningen, då ringarna sakta
hejda klockorna i deras svängningar för att så
småningom tvinga dem att alldeles avstanna, och
kläpparnas sista svaga anslag, det hela, storartat.

Men så hade Johan också använt kanske
trettio år att välja ut dessa båda bitar bland allt
skrot. Nu satt han kanhända därinne i stugan
mellan ringningarna och sysslade med stora
musikaliska problem, där han slog på små järnbitar
och pannor. Och så kommo pojkarna ibland och
gjorde oreda i hans material.

Behöver jag berätta att Johan och jag skildes
åt som vänner? Jag gick hem genom skogen och
undrade över livsöden. Jag har fått se så mycket
och njuta av så mycket — men det kanske Johan
har också. Vem bestämmer värdena?

Men i dag är det så varmt, att jag tror att det
här året hoppar över våren och beger sig direkt
på huvudet in i sommarn.

Johan, som tills han blir en gammal gubbe,
och kanske mycket gammal, skall sitta där uppe
i torpets ruin och vifta med en benbit framför
ögonen och ringa med sina järn, förstår nog lika
mycket som vi av det som sker.

Men våren är farlig.
</chapter>
<chapter name="Träbenet">

<h2><small>TRÄBENET.</small></h2>
<table o>
<td>HUMORESK.
</table>

Ni har naturligtvis inte läst Casanovas
memoarer? Nå, jag vill inte rekommendera dem, om
ni är yngre än fyrtio år, fast de äro nog så
instruktiva. Han fick ett gott råd av en lärare:
Vill du framkalla tårar hos ditt auditorium, så
gråt själv, men vill du kalla fram skratt, så håll
dig absolut allvarlig.

Humorn är allvarlig till sin karaktär och kräver
allvar hos humoristen. Den som skrattar högt åt
sitt eget bon mot förlorar i respekt för varje <sp>ha</sp>
i sitt <sp>hahahaha</sp>.

Jag hade en bekant, som var döv. Han var
professor och iakttog sin värdighet som sådan.
Men han var humorist, och det ensliga själsliv
han som döv måste leva och hade levt en lång
följd av år, hade åstadkommit, att han var likgiltig
för bifall. Detta är ett kännemärke på den sanne
humoristen. Han gläder sig själv i sin enslighet,
även om sällskapet, för vilket han strör ut sina
guldkorn, icke förstår hans humor.

Min döve bekanting berättade gärna vid ett
glas. Ett stort lugn avläste man i hans ögon och
hans ansiktsuttryck förändrade sig icke, även då
han presenterade de vidunderligaste lögner. Hans
blick hade av naturen en mild glans, och han
tycktes skåda in i ett fantasirike av glad
tillfredsställelse. Om man vrålade i hans öra — ty han
var icke absolut döv: — Nu ljuger du!! log han
över sitt höjda glas och sade:

—	Ja, nog duger den!

Jag tror för resten, att han hörde bättre, än
han ville låta påskina.

En dag träffades vi oförmodat på Café
Versailles i Paris. Professorn hade samma dag
kommit från Skottland, där han bott några år. Vi
fingo våra absinter, och jag vrålade i hans öra:

—	Nå, har du målat mycket?

Hans blick var full av godhet, då han svarade:

—	Jag tycker, att det är du som vrålar!

Jag krossade opalen i mitt glas och tömde
en god slurk, ty det hade blivit tyst i lokalen och
allas ögon litade till oss. Jag vrålade åter, men
mera väsande, in i hans öronskägg: — Nå, har du
träffat något trevligt folk??

—	Nej, jag talar engelska som en infödd.

Folk — tolk, aha!

Jag sjönk tillbaka i soffan, krossade på nytt
min opal och började studera de andra gästerna.

I detsamma inträdde en gäst med träben.
Han tycktes endast med svårighet släpa sig fram,
stödd på en käpp. Hans ansikte var blekt och
uttrycket lidande.

Professorn fick plötsligt liv. Han såg på mig
med sin goda blick och sade: — Du skall inte tro
att en sån där är så hjälplös, som han ser ut!
Det kan vara den mest renodlade humbug.

—	Ja, men man ser ju, att han har träben!
vrålade jag.

—	Är <sp>det</sp> något minus? Det <sp>kan</sp> vara det,
men nödvändigt är det icke. Jag minns i
Skottland —

Jag skålade med professorn, ty jag hörde på
tonen, att han höll på att draga upp sig. Jag
väntade en historia.

—	Ser du, jag bodde på landet oppe i
Aberdeen, inte stan utan landskapet, i en liten håla
som heter Inveramsay och i en annan håla, som
heter Pitcaple, bara en liten bit därifrån bodde
en fotograf, som jag använde ibland för mina
landskap. Han hade träben också. Vi blev goda
vänner, och alltid då jag kom till honom, bjöd
han på en drink och gjorde för resten ett gott
arbete. Så ansåg jag mig böra bjuda honom
igen, och jag skaffade hem en massa saker och
mat och whisky, och vi blev bröder, och han
larvade i väg från mig fram på morgonen. Jag
gick och la mig förstås, men på förmiddagen
kommer hans hushållerska hem till mig och gråter
och säger, att mister Mac Nab hade inte kommit
hem än. Det var på vintern och vintrarna i
Skottland kan vara kalla, och jag blev rädd och trodde,
att något hade hänt honom, så jag klädde mig och
rusade i väg utefter vår vanliga stig. Mellan ett
par berg var det en vattenpöl, som det hade frusit
på om natten. Och där fanns Mac Nab. Han hade
kommit på god tro som vanligt och gått mitt i
pölen och stigit igenom isen med träbenet. Men
tror du, att han märkte det? Han stod kvar med
träbenet och gick runt omkring det med det friska
benet. Han tyckte nog, att det tog litet mera tid
än vanligt att komma hem, men han tänkte också
på, att de 16 groggarna hade inkräktat något på
omdömesförmågan, så han fortsatte att gå runt
träbenet med god förtröstan att hinna hem, bara
han gav sig till tåls. Jag tog honom under armen
och hjälpte opp honom, och det enda han sa
var <sp>all right!</sp> Detta kallas flegma av
utlänningar, men jag kallar det uppfattning. Det här
kunde visserligen ha hänt honom efter 16 groggar,
om han också inte haft träben, men då hade han
förkylt sig, så det var träbenet, som räddade
honom. — — Och det räddade honom en annan
gång också. Jag hade varit hos honom i Pitcaple
och ätit middag. Men på middagen var också hans
fästmö och hans blivande svärmor, och han vågade
inte ha någon sprit på bordet. Men så mitt under
middagen reste han sig opp och sa, att det var
något, som han nödvändigt måste framkalla, och
sprang ut i ateljén och dröjde där en evighet. Så
sade jag: — Låt oss se efter, vad han framkallar,
och vi steppade ut i ateljén, och där stod han
bakom den största kameran med det svarta skynket
över nacken. Jag såg, att huvudet rörde sig bakåt
nästan rytmiskt, så gick jag fram och lyfte på ett
hörn av skynket, och stod inte den fan och tog
djupa klunkar ur en whiskybutelj! Jag slog ned
skynket och sa:

—	Låt oss inte störa honom i utövningen av
yrket! Han framkallar.

Nå, han kom in igen röd i ansiktet efter
framkallningen och vi fortsatte och slutade middagen.
Vi följde fästmön och svärmodern hem, och sen
skulle han följa mig en bit på väg hem till
Inveramsay.

Men det var en söndagskväll och några
verkstadsarbetare var ute med sina flickor, och de
hann ifatt oss och började skoja med Mac Nabs
träben. Jag tyckte det var fräckt att skoja med
en lytt människa och jag sa det också och bad
dem go to hell. Men då skulle du ha sett! Mac
Nab skruvade av sig träbenet och begagnade det
som tillhygge. Han hoppade omkring på det
friska som en gräshoppa och slogs som en djävul.

<sp>But I got off with uppercuts and
swings to the jaws and landed
terribles blows to the stomachs and
knocked them out, because Fm a
hard-hitting fellow, you know.</sp>

Emellertid skildes vi åt under stridens hetta,
och det var nedan för resten, så vi såg inte
mycket av varandra. Busarna sprang sin väg och
jag började skrika på min fotograf.

—	<sp>Come here, old chap!</sp> hörde jag ur
mörkret. Jag sprang ditåt och såg honom stå vid
en gärdesgård. Han hade brutit av en
gärdesgårdsstör och stod och mätte med den på det
friska benet för att tälja sig ett nytt träben. Han
hade slagit sönder helgdagsbenet på fiendens
skallar.

Skål för resten!

—	Men hör du, min gubbe, finns det
gärdesgårdar i Skottland? vrålade jag tämligen oskyldigt.

Professorn såg på mig med ett oändligt milt
uttryck i ögonen och sade: — Det finns två ställen
i Europa, där dom har gärdesgårdar som hos oss.
Det ena är Haslidalen i Schweiz, det andra är
Inveramsay i Skottland.

—	Hör du, min käre professor, du är allt en
stor skämtare, du!

—	Ja, naturligtvis ska vi ha en klämtare!

—	Du hör bestämt just så mycket du vill!

—	Jag sa ju, att vi ska ha en till!

Jag (vrålande som en mistlur): — Hände det
inte fotografen något mer?

—	Nej, han gifte sig. Skål!
</chapter>
<chapter name="Landskap">

<h2><small>LANDSKAP.</small></h2>

Åter jagar jag i mitt hemlands, min
hembygds skogar. Jag undrar: Var faller snön så
mjukt, var täcker den granarnas grenverk så
känsligt, var kör yrvädret upp sådana drivor med
så ståtligt sköna profillinjer, som en vackert formad
tanke, en allvarligt oomkullrunkligt juste ritad
kurva. Detta är i skogen, men jag känner icke
längre igen träden. De äro unga, kanske så unga
som jag, och det är icke ens konfirmationsålder för
ett träd. Men ändå är det som om varje ungtall
och unggran skulle säga till mig: — Hej på dej!
Varför gick du din väg just då du var mogen att
stanna hos oss? Varför skriver du dumheter,
varför växer du inte som vi?

Då jag skriver detta, undrar jag verkligen,
varför det inte växer ut barr på fingrarna, gröna
barr runt om, och varför inte kådan sipprar ut
ur mage och ben — som smycken av bärnsten
—	eller varför inte en korsnäbb hackar i min
armhåla.

Jag har varit ute och jagat med ett par goda
vänner, fast tiden är framskriden och de 
kärlekskranka hararna gå milslångt. Men skogen var
vacker och gav mig ersättning nog för
misslyckad jakt. Det är verkligen själva fan, vad en
skog kan vara skön. Ingen linje stör — det är
som om man skulle andas och leva i en atmosfär
av ornament. Ingen brutal linje — allt är plastiskt
ädelt och hänsynslöst vackert modellerat. Man vill
stanna och knäppa händerna och tillbedja detta
felfria, ordnade kaos av vitt och grönt och
milliarder färger och milliarder linjer. Och vad ett
harspår kan berätta! Hur har icke haren tryckt av
sin själ, sin sinnesstämning i varje spår! Det är
verkligen som ville man smeka spåren och gömma
i sitt minne just det typiska för varje avtryck av
det levande intelligenta väsen, som pryder snön
med bevis på tillvaron. Jag stannade plötsligt
mitt i skogen. En bäck sorlade under is och
smärtå björkars skelett vajade för den där kalla
vinden, som inte känns som blåst, utan som en
andning. Enarna stodo som sockertoppar, vita
och utan annat än sin karaktär som byggnad.
Frostkristaller gjorde björkgrenarna fyra gånger
så tjocka som grenen i verkligheten var, och då
en sakta vind andades försiktigt genom skogen,
föllo kristallerna ned med ett frasande ljud, ett
högtidligt, hymnartat, lugnt evoé, en hyllning av
naturen, ägnad åt dess egen storhet och
ostörbara lugn. Jag såg tillbaka på mina spår. De
verkade brutala, okänsliga, dumma. Men hur
vackert stod icke harspåret! Och hur skönt
sorlade inte bäcken. Jag kände nästan hur den
svalkade i min strupe samtidigt med att den sjöng i
min hjärna — som klockor av silver och rastlöst,
som om den skulle vilja springa ifrån en melodi
med hjälp av hastigare rytm. Då man står på isen
över en sådan där liten bäck, förstår man att ordet
<sp>sorl</sp> är ett onomatopoietikon — kanske kunde
s-et vara borta, men orl eller rl målar tillräckligt.

Eller då en tjäder flyger över och in bland
träden — äro inte dess vingslags ljud någon
dignitet av suset i trädtopparna? Det är som om
en koncentrerad del av skogen plötsligt skulle
ha lösgjort sig för att hasta, just hasta till ett
mål, om vilket vi människor inte ha en aning.

Rätt som jag stod där, verkligen gripen av
min egen känsla av att jag höll på att lära mig
<sp>förstå</sp>, att jag fått lyfta på slöjan, att jag fått
kika in genom en springa och beskåda all
härlighet, som döljer sig under det vi se av världen,
kom där en kall vindkåre och susade genom
skogen. Granarna vajade och det var som om varje
gran skulle ha sagt något, yttrat sitt misshag över
att den inte kunde gå, inte förflytta sig. Jag
tänkte att det måste värka som tandvärk i rötterna
hos en gran som vill gå. När den känner ekorrar
kila upp och ned, det måste klia ohyggligt. Och
småfåglar eller kanske en orre, som sätter sig i
toppen, det kan bara väcka längtan. — Men jag
märker, att jag går för långt nu.

Det är bäst att sluta innan det kommer ut i
för vida kretsar, hur sentimental man är innerst.
</chapter>
<chapter name="Isbåten Pilens sista resa">

<h2><small>ISBÅTEN PILENS SISTA RESA.</small></h2>

Personerna äro:

Janne Mattsson, skeppstimmerman, blond jätte
med väldigt helskägg och ett par ögon, så fasta,
att man tycker sig se dödens allvar i dem. Bara
med de ögonen har han en kväll rensat en hel
hamnkneipe i Hamburg, och den blev tom så
hastigt, att båda dörrposterna höllo på att stryka
med.

Matts Holmström, fiskare med tjugu års
erfarenhet av Ålandshavs vintrar och somrar och
ett humör, som ingenting kan slå ned.

Gustav Persson, fiskare, död nu sedan ett
par år. Man riggade av en bark på
Grisslehamnsslipen, rackbandet ramlade ned från märsrån och
klöv hans skalle.

Perssons son, Kalle, pojke på tjugu år.

Summa fyra man, alla väl förtrogna med havet,
rådiga, fatalister, intet kink.

En dag i början av mars 188* fick
Grisslehamn besök av en stör potentat, själve
brännvinskungen i Mariehamn, en man som länge furnerat
hela Ålandsarkipelagen med sprit och var rik som
ett troll. Nu kom han från Bremen, där han köpt
en skuta, och bråttom hem hade han. Isen låg
ända över till Åland, vädret var vackert, och inom
kort hade han gjort upp med ovannämnda fyra
personer, att de för en summa av femton riksdaler
per man skulle frakta honom över till Signildsskär.
Därifrån skulle han klara sig själv.

Man stuvade alltså in mast, segel, proviant
och brännvinskung i isbåten Pilen och begav sig
i väg. De tre milen tillryggalades utan några
uppehåll, och i skymningen var man framme.

På Signildsskär äro Grisslehamnsbor alltid
välkomna sedan kongliga postföringens tider, och där
glammades och dracks kask, tills man sent på
kvällen kojade.

Klockan sex på morgonen voro
Grisslehamnsborna på benen, ty de längtade hem och ville
begagna sig av den utmärkta isen. Några av deras
värdar, som voro spåmän, anade oväder och rådde
dem stanna dagen över, men både Mattsson och
Holmström röstade för hemfärd, och därvid blev
det efter några avskedskoppar kaffe.

Med glatt mod gåvo de sig i väg. Långt i
väster sågs en blå strimma. Isen hade alltså brutit
upp en ränna mitt i havet, men vinden var svagt
västlig och man hade alltså utsikter att få vila sig
med bidevindsegling en stund.

En god mil räckte den fasta isbänken. Men
då de kommit fram till kanten, såg det mindre
trevligt ut, ty därutanför drev ett halvmilsbrett
band av issörja och mindre iskäl snabbt norrut
för en kraftig sydlig ström. Nå, att arbeta i isen

voro de vana, men läsaren kanske icke vet, vad
ett sådant arbete betyder. Att tvinga fram en
båt genom ett kanske meterdjupt band av sörja,
som rör sig med ett par tre knops fart, kräver
sitt folk, synnerligast om det är så brett som
vid detta tillfälle. Man vill icke driva för långt
ur kursen, och man lägger manken till. Mellan
de större isflaken drar man båten, springande
utanför sidan. Man jumpar över rämnor. Man
tar djärva steg på små isbitar, man hoppar
ombord, sedan man givit sista bäriga käl en kraftig
spark. Man får icke släppa relingen. Man måste
akta sig att bli klämd. Man drar sig fram med
båtshakar, pikar sig fram, ror där sörjan tillåter,
man arbetar med ett ord.

Äntligen voro de på öppet vatten, hissade på
och började segla bidevind mot Understens fyr, ty
de hade drivit med issörjan ett gott stycke
norröver. Under tiden hade det hunnit bli afton och
började skymma.

En kvarts mil utanför Understensbergen säger
plötsligt Holmström, som satt till rors: — Titta
åt norden! Vad är det som kommer där?

De andra sågo ditåt och sågo — jag
begagnar Holmströms ord — »som en rök av millioner
ångbåtar».

—	För fanken, det blir väder, vi måste ta ner
seglen!

Knappt hade Mattsson hunnit ta ner klutarna,
förrän orkanen var över dem. Fortare än en
soldat gör vänster om — Mattssons uttryck — vred
båten, akterlastad som den var, näsan mot 
sydväst, och i samma ögonblick voro de inhöljda i
en tjocka av vatten. Skummet rök och förblindade
dem.

Mattsson kröp för över och sökte hissa
stagfocken, men båten lade sig på sidan. Då
knopade han om hälften på den och lät bara en
bit som ett lakan stå uppe, men då han skotade
an, ville lä sud ögonblickligen gå under, varför
han lät fockstumpen stå som en säck.

Med rasande fart började de slöra mot fasta
isbänken på svenska sidan. Snart voro de framme
vid iskanten, drogo upp båten ur den växande
sjön, togo ned masten och andades ut. Nu var
det nästan mörkt, men de voro ju bärgade och
kunde till och med börja tänka litet på en matb—
<table o>
<td><b>Pang!</b>
</table>
Ett fruktansvärt brak, och isen som de stå på,
är en oreda av gungande flak. Sjön har vuxit
för hög och brutit sönder isbänken. De börja
driva söderut.

Nu börjar ett arbete, vilket den, som icke
varit med i havsisen, har svårt att göra sig en
föreställning om. I början äro ju isflaken
tämligen stora, men de brytas i allt mindre bitar. Det
gäller att springande och hoppande bredvid båten
hindra den att komma tvärs för sjöarna, ty då
knäckes den som ett nötskal mellan iskälen.
Stundom möter ett större käl, båten drages upp på det
och karlarna stå två på var sida om båten på det
våldsamt gungande kälet, tills det brister. De
kliva i båt med ena benet, gå och springa med
det andra, och bara en tanke: att icke komma tvärs.
Möter en ränna mellan två käl, springa de bredvid
båten, täpper ett käl rännan, tages fart och de stå
åter på gungande och osäker grund, tills kälet
kanske dyker med ena kanten under ett
påträngande käl, och de åter kliva i båt för att börja
arbeta med båtshakar och pikar. Ni må tro att detta
är livet.

Medan bakom dem i den mörknande natten
sjöarna stå som svarta väggar med isstycken som
vältra, slå kullerbyttor i de hemskt lysande brotten,
dyka och dåna mot varandra. Så möter man en
stockning och måste ut med benen igen. Ett
felsteg, och benet skulle klippas av som mellan ett
par hajkäftar.

Nattkylan tilltar, båt, kläder, allt är nedisat.

Efter bortåt en timmes springande, pikande
och dragande undan de hotande vita kammarna
akter över märkte de, att Pilen började läcka.
Lyckan gjorde att de stötte på ett större iskäl,
där de drogo upp båten. Men det var dock icke
större, än att det sjönk ett par fot genom båtens
och karlarnas tyngd. Det bar dem emellertid
kanske tjugu minuter, innan det bräcktes, vilken
tid de begagnade till att ösa ut det mesta vattnet.

Då de åter voro i sjön, gällde det att arbeta
sig in i isen åt land till för att få mindre sjö.
Pilen började läcka än värre, och nu började ett
dubbelt arbete, för livet. De säga sig icke minnas
mycket av detta arbete, som de beräkna ha varat
åtminstone ett par timmar, under det natten blev
allt mörkare.

Slutligen träffade de ett iskäl, som var litet
större än de andra, och där drogo de upp Pilen
igen. Det kälet bar, ehuru det icke var större, än
att man nätt och jämnt kunde gå runt båten. Sjön
sprutade ju över, men kylan tog till ytterligare,
så att det blev tjockare och säkrare, och Pilen frös
fast, så att de icke behövde stödja honom som
förut på det mindre kälet, där de måst stå i vatten
en aln uppåt sjöstövlarna. Detta sista käl kommo
de upp på mittför skäret Halsaren.

Hungern tog till, men det var omöjligt att
komma åt provianten, ty båten var som en kopp
full med is. Mattsson berättar: — Jag rotade i
mörkret bland grejorna och fick tag i ett stycke
bröd, som en fjärdedels kaka, men det var fruset.
När jag talade om att jag hittat brödbiten, sa
Holmström: — Ack kära, låt mej få en bit! Då sa
Persson: — Det är säkert mitt, för jag hade mjukt
bröd med mig. Då gav jag det åt Persson, och
han sökte knäcka det mot båtsuden, men det gick
inte. Han försökte bita i det, men han fick inte
loss något, och så sa han: — Det här får du försöka
själv med, Mattsson, jag kan inte! Jag började
tugga, och då var det en frusen vante. Jag hade
just tänkt ge det åt Perssons Kalle, för han frös,
så att kroppen drogs ihop som en fällkniv. Han
kunde inte räta ut sig, och vi trodde rakt att han
skulle bli slut.

—	Tror du, att vi nånsin får äta skarpt bröd
mer? sa Holmström. — Det kan du ge dej fan
på! sa jag. Så där pratade vi för att hålla modet
uppe, fast det såg mörkt ut.

Men rätt som det var, började vinden se ut
som om han ville mojna, och det var ju ett gott
tecken. Värst var det med kläderna, för de var
bara is och sprack, när man rörde sig, och det
var ju tvunget för att inte somna, för det hade
varit döden. —

När det blev dager, var det fullt mojt, och då
voro de utanför Simpnäsklubb, strax norr om
Arholma. Så långt hade de drivit på natten. Kölden
hade varit så stark, att blåisen, som frusit mellan
kälen, bar. Det måste alltså ha varit rätt många
grader kallt.

Nu höggo de loss båten och avlägsnade så
mycket som möjligt av isen inombords samt
började draga rätt på land. Men emellan
Simpnäsklubben och land började svagare blåis, båten
gick igenom och började läcka. Således måste
en ösa, medan blott tre kunde arbeta med
framkomsten. Det började se dystert ut igen, då
plötsligt som ett skott vinden sprang över på sydväst.

Detta var räddningen. I tunn blåis går bra
att segla, fast båten skärs sönder av de vassa
kanterna. Den var ju läck förut, så det gjorde
ingenting, om den blev alldeles förstörd, bara
man kunde rädda livhanken. De visste, att för
frisk akterlig skulle blåisen snart ha ätit sig
igenom borden, om de icke stundom ändrade »faret»,
d. v. s. vattnets linje på sidorna under forsen.
De lastade alltså ned båten så mycket som
möjligt i förn, hissade och började segla norr på.
Då de tyckte att isen ätit sig igenom tillräckligt,
lastade de allt i aktern och seglade så en stund,
bytte om igen och krånglade, ända tills de
närmade sig Grisslehamn. Under tiden hade de
huggit loss litet proviant och stillat den värsta
hungern. Och det var inga modlösa karlar, som
stego ur Pilen på den fasta isbänken vid
Grisslehamns Ställudde. Men trötta voro de, och
reaktionen efter spänningen inställde sig våldsamt.

Tullvaktmästarna kommo ut och togo hand
om båten. Den äldste av dem, gubben Eliasson,
sade: — Ni har varit ute i natt, kan jag se på
båten. Jag har levat sjuttio år, men aldrig i min
levnads tid har jag tänkt mej ett sådant väder.

De fyra vacklade var och en till sitt. De
voro isstoder, och vid knän och armveck och
överallt i lederna hade isrustningarna spruckit,
så att kroppen lyste igenom. Det blev kaskar
och dygnslång sömn.

Detta berättade Mattsson för mig, medan han
tjärade sin båt.

—	Det kan Engström gärna skriva om, så
att de får reda på inåt land, att här är inte som
att gå och böka i en åkerlapp. Och vill
Engström rita av Pilen, så står han i skjulet nere vid
sjöbodarna som ett minne, för stort mer duger
han inte till.

Jag gick ner och ritade av Pilen.
</chapter>
<chapter name="Sjöfågeljakt">

<h2><small>SJÖFÅGELJAKT.</small></h2>

Äntligen sutto vi i skärgårdsekan, slörande av
för jämn bris söderut från Sandön. Vi voro sent
ute, men sträcket borde väl inte riktigt vara slut.
Resan gällde Bullerön, där vi förvärvat oss en i
dessa dagar svåråtkommen jakträtt.

När vi passerade Hästskären, upptäckte vi,
att vi glömt ölkorgen. Efter några väl valda
uttryck av missnöje lugnade vi oss i medvetandet
om att ha matlådan och spritlådan i båten för
att inte tala om gevär och ammunition, tobak
och filtar. I brist på öl dricker man grogg. Hur
mången får för resten inte släpa fram en usel
tillvaro till och med utan grogg. Vi kommo
överens om, att vi voro relativt lyckliga.

Det började friska i samtidigt med
skymningens inbrott, och då det väl mörknat, blev det
byigt, alldeles lagom för att vi skulle få det
krångligt bland kobbarna mellan Mellanskär och
Bullerön.

Nu kommer en by, inte en sån där vanlig
bondby,	utan en	som kan ta hatten av den
morskaste karl i världen. Fockefall springer, och
en sjö sätter halvannan fots vatten i båten. Och
mörker runt omkring.

Nu ha vi, Gud vet hur, listat oss fram mellan
skären och grunden och börja närma oss
båthamnen på södra ändan av ön. Sjöarna gå över
båten, och jag pumpar som man pumpar i
ungdomens vår. Rockarna ha vi tagit av, ifall — — —

Äntligen svänga vi in i den lugna viken och
landa vid båtbryggan. Det är midnatt och kallt,
och vi längta efter den livgivande toddyn, ty vi
äro våta som tångruskor. Grejorna skola i land,
och jag langar åt kamraterna.

Den stora matlådan, vårt livsvillkor, lyfter jag
och stöder dess ena ända mot bryggan. Båten
glider undan bryggan, och jag måste hoppa i
sjön, med vänstra handen hållande mig fast i
en planka, medan matlådan vilar tung som ett
magasin mot mitt bröst och i min högra arm.
Fingrarna vitna, och jag börjar fundera på att
ge tappt och låta lådan lyda tyngdlagarna, men
i sista stund får någon tag i den.

Vi äro räddade, men jag kan inte gärna bli
våtare än jag är. Och aprilkylan tränger in i blodet.

Vi väcka de båda gubbarna, de enda manliga
invånarna på ön, och inom kort står jag framför
en brasa. På bordet ryker en tillbringare med
varmt vatten. Det övriga kan ni själv laga till
eller åtminstone tänka er.

Så sjunker man ner i ejderdunsbolstrar och
låter kroppen sköta sig själv, medan den så
kallade själen i drömmen ser vackra gudungar och
ådor i långa rader passera tätt över ens näsa.
Men i drömmen är det alltid krångel med
patroner och gevär. Man trycker och trycker, och
hanen slår inte ner, man springer för livet efter
fåglarna och flyger slutligen. Antagligen snarkar
man också.

Dagen därpå var full storm och på jakt var
ej värt att tänka. Priffe och mariage äro dåliga
ersättningar, men — in der Not frisst der Teufel
Fliegen. Om ändå Falb vore här och om Falb
vore att lita på! Tittar på vädret och ber stilla
böner vid åsynen av en och annan sträckfågel.

Natt med vansinniga jaktdrömmar, patroner
för kaliber 12 till gevär kaliber 16, flykt bland
moln av ejder.

Men medan vi vänta på att gubben Åkerlund
skall komma in och väcka oss och förkunna att
vädret äntligen är lämpligt för skytte, måste jag
tala om en historia apropå patroner, som ej
passa till bössan.

En man var ute på älgjakt. Han var inte
vidare styv jägare men brann av iver att få skjuta
en älg. Han ägde en bössa och lånade patroner
och gick till skogs. Och si, plötsligt står han
ansikte mot ansikte med icke mindre än 5 älgar.
Med darrande fingrar skulle han lägga in
patroner. Men dessa gledo ut genom mynningarna
och trillade i mark, ty de passade inte riktigt. Han
lade in nya med samma resultat. Han höll
bössan så att patronerna inte skulle ramla ur, tog
sikte och klickade som en ursinnig människa.
Han lyftade sina händer mot skyn och läste något
luterskt-evangeliskt, han snurrade runt kring sina
egna axlar och lade in nya patroner, som med
hånfullt metalliskt ljud gledo genom piporna. Han
klickade och svor, allt under det älgarna
stillatigande betraktade hans åtgöranden.

Slutligen lade han ifrån sig bössan, lade sig
ned på alla fyra och ropade till följd av de brustna
illusionerna på Ulrik — för att uttrycka sig
gentilt. Då vände älgarna och gingo sin väg.

Jag förstår honom så väl och tycker att
historien är god.

*

Nu är klockan två, och gubben Åkerlund står
i dörren förkunnande att tiden är inne och vädret
gentilt. På med kläderna, tvätte sig veklingen,
patroner — som verkligen passa, ty sjösjuka lär
vara obehaglig — i pälsfickorna. Snart sitta vi vid
var sin åra och glida genom en stilla dyning ut
mot kobbeif5, där vettarna skola sättas. Allt är blått
och som i en dröm i skymningen. Vi ro oss varma
och äro framme. Skåren av gamla åror och säckar
är snart i ordning. Jag placerar mig bakom de
skyddande trasorna, medan gubben sträcker ut sig
på rygg bakom mig. Han är svår att skilja från
berget, där han ligger. Nu väntar jag på den första
flocken.

Det börjar bli rött i öster. Jag vill inte söka
beskriva en sådan där stämning, ty den är nog
vältaligare själv. Nu börjar det. Högt över våra
huvuden vina ett par skrakar som kors i silhuett.
Trutarna börja vakna och sillmåsarna kretsa
spanande efter en frukostbit.

Tyst, där kommer en flock ejder. Det susar
i luften. De tyckas inte observera vettarna utan
fortsätta. Men så skiljer sig ett par från de övriga,
gör en vacker dubbelsväng och fäller. Gudungen
får ett skott, just då han med utbredda vingar och
sträckta ben skall tangera vattnet. Så ett skott
efter den flyende ådan. Hej! Hon damp också.
Bravo, du börjar ta dig! Detta skall hädanefter
bli min musik!

Och gubben Åkerlund ror ut och hämtar upp
de båda fåglarna.

Har du sett en gudunge? Har du sett, vilken
färg och vilket maskineri i den fågeln? Han är
just en son av havet, en riddare, klädd i havets
färger, dess skuggor och dagrar, skummet och det
gröna vattnet i sol och det förfärande svarta i
skuggan under en vågkam, då det är storm.

Men här har ingen tid att bli sentimental.
Skrak och ejder flyga över. Alfågeln singlar fram
över vattnet och fäller stundom, hälsad med ett
par skott. Ejdern fäller dåligt i åry säger Åkerlund.
Det blir allt sämre och sämre. Fågeln blir skrämd
och sträcker längre ut till havs, ty de skjuta för
ovåligt. Nere på Långviksskär sköt herrarna 400
fåglar i år. Vad ska det tjäna till annat än för
att briljera med vackra skott? Skjuta är ett och
jaga är ett annat.

Och gubben Åkerlund har rätt. Egentligen
bör man väl inte skjuta mer än man behöver,
antingen för sitt uppehälle eller för förtjänstens
skull.

—	Jag skjuter fågeln för att äta upp den, säger
jag till Åkerlund. För jag tycker den är god.
Således skjuter jag för mitt uppehälles skull.

—	Hm! säger Åkerlund.

Pang! Där fick jag ned en ur flocken.
Pang! pang! bom! bom! Ett skott till på den som
ligger på vattnet och så ut med båten.

Nu är det morgon med sol, och brisen
kommer, så vettarna börja gunga. Men än sträcker
fågel.

Här kommer ett band skrak susande. Jag
lyckas få ned den första. Det skottet var vackert.
Jag undrar verkligen, om glädjen över ett vackert
skott är <sp>bara</sp> en exponent av rovdjursnaturen i
människan. Kanhända, och även då är han
berättigad, men nog tycker jag, att man blir liksom
hyggligare i avsikten med sin tillvaro under en
sådan där morgon, då en och annan medgång
sätter krydda på jakten. Jag har prövat det och
hoppas på instämmande av andra som jagat.

—	Nu skulle allt en akvavit smaka oss, säger
Åkerlund. Nu får du nog inga skott mer. Klockan
är 8 och solen bränner genom blåsten.

Vi sätta oss till årorna och ro hem. Där står
frukosten, och vi finna, att mjölken är lika bra som
ölet, vilket drömmer i sina flaskor i Sandhamn.

Kamraten, som haft den andre gubben i
sällskap, har också haft tur, och vi berätta våra
intryck från jakten för varandra, där vi ligga på
sängarna med piporna i munnen och känna en
härlig domning smyga sig in i kroppen.

Jag måtte snarka, påstås det.

På middagen vakna vi och gå ut på berget
framför stugan. I vikarna sjunger alfågeln. Du har
kanske inte hört det där.

A—a—ala, a—a—ala, a—ala a—a—a—ala.

Som en orkester som stämmer sina instrument,
eller kanske som en symfoni. Kärlekssånger är
det och vackert är det. Du vill flytta hitut. Det är
inte alls som spårvagnsklockor eller ångvisslor.

Middag och så ut igen, aftontoddy och
samspråk om livets mening och historier.

Så gå dagarna, och vi måste hem, ty sträcket
är inte evigt, och jakten är inte tillåten i evighet.
Men vi längta inte så synnerligen intensivt hem.
Än åtminstone. Men nästa år ska vi ut igen.

Adjö, farbror Åkerlund, adjö, farbror Sjögren!

Snart ligger Bullerön bakom oss.

*

Man måtte få ganska sunda synpunkter efter
ett nära åttioårigt liv därute i havsbandet. Vi
talade med farbror Åkerlund om litteratur.

—	Jag läste en roman en gång, men det var
en förbaskad lögnhistoria. Lögn alltihop. Det är
alltid en massa hål di har att krypa igenom, innan
di får varandra i såna där böcker.

Alldeles min åsikt.
<table o>
<td><tab><tab><tab><tab>Grisslehamn 1900.
<table>
</chapter>
<chapter name="En kuttergast">
<h2><small>EN KUTTERGAST.</small></h2>

Madam Österberg berättar:

—	Ja, de kutterherrarna, de kutterherrarna!
Jag säger bara det! Inte precis kutterherrarna, för
dom kan en fattig alltid förtjäna en styver på, nien
derases gastar, de är som de stora plågorna i
Egypti land. Fina är de med sina båtsmansmössor
och ylletröjor och smärtingsskor — jag har också
varit ung, skall jag tala om — men åjejamej! Jag
säger bara det!

Aldrig glömmer jag, om jag också skulle bli
såsom tusen år, när grosshandlare Tegel kom hit
för 6 år sen med sin koster och kastade ankar
innanför Måsudden. Det var just en
midsommarafton och ungdomen dansade som bäst och gjorde
lekar. Då kommer grosshandlarn opp till
dansplanen med sina gastar, två stycken
stockholmsglopar. Först stog de och tittade på en stund, men
så säger grosshandlarn:

—	Här har ni ju flickor, pojkar! Dansa nu
bara!

Det var ett olyckligt ord och det skulle han
aldrig ha sagt. För den veckan som började den
kvällen, det var den svåraste vecka vi har haft här
vid Österudd. Det var inte grosshandlarns fel, för
det var väl vår herre som tillstadde det. För
midsommardagen fick grosshandlarn bud efter sig från
Stockholm, att han måste resa in på några dar,
och gastarna fick ligga och vänta med kostern.
På kvällen gav han sig i väg, och då var de herrar
på täppan.

Nog kan våra pojkar dansa, men det var ett
intet mot Tegels gastar, isynnerhet den yngste av
dem. Han var en riktigt vacker pojke, otäckingen
—	ja, jag säger som det är, för jag har också varit
ung — han hade ljust krulligt hår och ögonen
spelte i skallen på honom, och han spelte
handklaver så gammalt folk knappt kunde stå still. Våra
flickor blev som om de varit bortbytta, och våra
pojkar blev ilskna, förstås, men se Tegels gastar
hade akvavit ombord i skansen, och Gud tröste oss
här i Roslagen, men en roslagspojke kan en dra
igenom en ekvägg med en kaffekask — jag säger
som det är, fast jag skäms för’et.

Dagen efter midsommardagen hissade gastarna
flaggspelet på kostern och bjöd flickor och pojkar
ombord, så många som ville. Där stod som en
ström av folk hela dagen, och Herran vet, varifrån
de fick allt kaffet och allt brännvinet ombord.
Det var då som Mats Jans Johannas Janne
drunknade — vill säja drunknade gjorde han inte, men
nog var han så död en stund som en människa kan
bli. Jag tror, att många som är begravda, inte är så
döda som han var då. Det var då inte gastarnas
fel, om en skall vara rättvis, för han kom från 
Östhammar och var full och fick höra kalaset på
kostern och ville ombord och skrek båt ohoj. Och
när ingen kom ut gav han sig till att simma, och
rätt som det var blev han blå i synen och gick till
bottnen. Då hoppade yngste gasten, Ossian hette
han för resten, i sjön och dök efter Janne och fick
opp honom och rullade honom och blåste ande i
honom igen — ja, det var ju bra gjort, men det
kunde ha varit ogjort om de hade släppt honom
ombord först som sist.

Ja, där kalasade de ombord och Ossian spelte
dragspel och sjöng visor våt som han var och
flickorna tyckte förstås, att han var som en hjälte,
otäckingen. Och rätt som det var gick han rakt
fram till våran Hulda som satt på rufftaket och
kysste henne mitt på mun, flickstackarn. Det fick
jag veta av de andra jäntorna efteråt. Se Hulda
skulle vara liksom förlovad med Sjöbergs Viktor,
som är vaktmästare i Sandhamn. Och inte nog
med det utan han kysste de andra flickorna med,
det fick jag veta av Hulda sedan. För pojkarna
visste ingenting. De drack kask och skrek så det
ekade mellan tullhuset och sjöbodarna. Och till
slut så somnade de som de satt eller låg. Och
så blev det kväller och tyst ombord, men varken
flickor eller pojkar kom hem, utan gubben min
och tullroddarn gav sig ut i skötekan till kostern
och där satt flickorna, fem stycken, nere i salongen
och Ossian satt i knäet på Bodéns Alma, just när
gubben kom in. De varken hörde eller såg, och
pojkarna låg på däck och i sittrummet och
snarkade så det gick stora vågor omkring båten. 

Gubben blev arg, förstås, och började skälla och lovade
gastarna smörj, men Ossian, otäckingen, han hade
frestaren i kroppen, och har en sett på maken,
lurade han inte både gubben och tullroddarn kvar
ombord ända till det blev ljust på morgonen.
Jag blev orolig, förstås, och gick och hämtade
Roddar-Malena och gick ut på bryggan för att
se efter våra gubbar. Vi skrek och hojtade, och
båt fanns inte, för alla båtar som fanns låg
förtöjda vid kostern. Men när vi hade stått där och
skrikit en halvtimme och solen skulle till att gå
upp, då blev det rörelse ombord. De började
skrika och sjunga och väsnas, och till slut
ramlade gubben och tullroddarn ner i skötbåten och
fick flickorna till årorna. Pojkarna stannade kvar
för de skulle ha morgonkask, förstås. Men
gubben fick när han kom i land, så sant jag heter
Fia. Och tullroddarn med och flickorna också.
Gubbarna kunde knappt stå på bena och det
gurglade i dom. Men så var det sista gången de kom
ombord i den kostern, det svarade jag för. Och
Roddar-Malena med.

Men jäntorna var som bortkollrade här i
Österudd efteråt. Ögona stod på skaft på dom
och när de hade någon stund smög de sig ut
och spankulerade med Ossian. De svarade tokigt
när en frågade dem om någonting och så blev
de osams allihop. De gick och lurade på
varandra hela dagarna, men när kvällen kom och
det skulle bli dans — för det dansades mest var
kväll då omkring stången — måste de ju träffa
Ossian och hålla öga på varandra. Att inte
pojkarna slog ihjäl Ossian förstår jag inte än i
dag, men då hade de ju inte fått någon kask.
Det var väl orsaken.

Men en kväll fick tullroddarn se dottern sin,
Beda, stå bakom Larssons båthus och kyssa
Ossian. Han började skälla, förstås, och fick tag
i en åra för att basa opp gasten, men Ossian
ryckte åran ifrån honom och fick roddarn i kragen
och satt opp honom emot väggen och sa: — Valsa
inte med Djurgårdspojkar för de ä hårdvalsade,
sa han.

Roddarn blev arg och så fort telefon blev
öppen dagen därpå telefonerade han till
grosshandlarn, att Ossian hade överfallit honom. Och
Ossian blev hämtad till telefon och hade väl fått
sej en oppsträckning, för när han kom därifrån
hade han varit vit i ansiktet och talat för sig
själv.

Det var då det började bli oroligt i Österudd.

Samma kväll mitt på natten väcktes vi
allihop av en smäll som ruskade varenda ruta i hela
byn. Någon hade skjutit av ett skott ur den gamla
signalkanonen, som inte har skjutits med på hundra
år. Och tullroddarn, dummer, gick och
telefonerade igen till Tegel, fast han inte kunde
bevisa att det var Ossian som gjortet. Ossian fick
sig en ny oppsträckning och när han kom ut från
telefonstation, stod roddarn och hångrinade och sa,
att nu blev Ossian nog inte gammal varken på
kostern eller i Österudd, det hade han styrt om.
Ossian svarade, att vem som än hade skjutit av det
där skottet så skulle det nog vara liksom en
varning, särskilt för snokar.

—	Vore du inte över 50 år, skulle jag ge
dej stut, sa han, men nu får du gå fri för Bedas
skull. Hälsa henne och säj att hon kommer ned
på bryggan i kväll. Adjöken på dej!

Tullroddarn fräste som en orm, men han var
liksom litet försiktig med att ta i gasten den här
gången.

Nu var det så, att handlande Lundgren hade
tre famnar ekved av vrakbjälkar från tysken som
stötte på 79 härutanför. De vedfamnarna låg
strax bredvid båthuset nere vid hamnen. Och
folk sa men inte vet jag, att tullroddarn — han
är död nu och inte vill jag säga något ont om
honom — inte brukade vara så noga om mitt
och ditt — men som jag sa, jag vet ingenting.
Men jag såg ju själv hur det minskade i
famnarna, och nog brände tullroddarn ekved ibland,
det såg jag också. Se, den ena famnen hade
ramlat omkull och det var ju lätt att ta av bitarna
som låg på sanden.

Nå, ett par dar efter Ossians sista bråk med
tullroddarn, hade Malena satt på en potatisgryta
till middagen. Rätt som det var small det till
och grytan gav sig i väg ur spisen och ville ut
genom ett fönster men stannade mot
fönsterposten. Och kol och aska och potatis yrde
omkring, så att allt som var vitt blev svart i stugan.
Det var rent en Guds lycka, att ingen var inne
när det hände. Dom sa, att det var Ossian som
hade narrat pojkarna att borra in krut i några
vedträn och plugga till sen. Det är rent
märkvärdigt vad krut har för en kraft, för efteråt var
ingen som tog något av veden. Och Lundgren
själv tordes inte bränna den, utan han sålde den
till kyrkoherde Åsenlund.

Ja, de gastarna, de gastarna! Dagen innan
Tegel skulle komma, så kom fabrikör Enbom från
Norrtälje, för han skulle med på kostern. Dom
skulle över till Mariehamn. Enbommen var en
toker som gick omkring med bössa för jämnan och
sköt och knallade på allt han fick se. Han tog
Ossian med sig och de gick utefter bergena
och tittade efter fågel. Nu var det så, att
handlande Lundgren brukade bada, tokstollen, och
hoppade i från Österudden mest var dag och gav sig
ut att simma. Just när Enbommen och Ossian kom
fram till signalkanonen, skrek Enbommen till:

—	Där är en säl!

Och så sköt han. Och en Guds lycka var
det att han inte sköt bättre, för det började vifta i
vattnet och skrika:

—	Skjut inte, jag är ingen säl, jag är
specerihandlande Lundgren!

Men Ossian han bara skrattade och sa:

—	Tro honom inte, han ljuger, skjut ni bara!

Är det nu ord av en kristen människa?

Ja, och så kom då äntligen grosshandlande
Tegel. Och det märkvärdigaste var, att han bara
flinade åt alltihop som Ossian hade ställt till, fast
det hade gått på livet för flera människor. Han
gav tullroddarn en tia till litet ved, som han sa,
och för att han hade hållit reda på hans gast,
sa han.

Och när de seglade, var hela byn nere och
såg på. Jäntorna stog med ögona på skaft, för
jag tror, Gud tröste mej, att de inte förstod eller
ville förstå vilken luver Ossian var. Jaja, jag
har varit ung jag med. Men det blev ingen
ordning med dem på många veckor. Och det fastän det
kom brev från Mariehamn till två av dem, att han
ville gifta sig med dem, bara de inte spred ut det
i otid. Men en vet väl, hur det är med jäntor att de
prata lite med varandra, och nu är de på det klara
med att Ossian var inte att lita på mer än andra
karar. För de ä gifta de flesta var på sitt håll, de
som var med då. Och Ossian är gift också — i
Furusund, har vi hört.

—	Så nu har han fått för sina synder, menar
madam Österberg.

—	Ja, inte hoppar han väl tokig längre
åtminstone.
</chapter>

<h2>﻿<small>INNEHÅLL.</small></h2>
<table o>
<td>En brusten illusion <td r> 9
<td>Gårdvaren <td r> 14
<td>Gamla papper <td r> 21
<td>Talare <td r> 28
<td>Kornelius senior och junior <td r> 32
<td>Lycka <td r> 38
<td>En journalistbragd <td r> 45
<td>På resande fot <td r> 51
<td>Flyga <td r> 55
<td>Bon Marché <td r> 70
<td>Efter en utställning <td r> 75
<td>Wonderland <td r> 80
<td>Brev från Paris <td r> 91
<td>Jultankar i München <td r> 96
<td>Vid årsskiftet <td r> 101
<td>Köpenhamn <td r> 103
<td>Minnet av en barndomsvän <td r> 109
<td>Fisksupen <td r> 113
<td>Jansons luftslott <td r> 118
<td>Vårvandringar <td r> 127
<td>Träbenet <td r> 135
<td>Landskap <td r> 141
<td>Isbåten Pilens sista resa <td r> 144
<td>Sjöfågeljakt <td r> 152
<td>En kuttergast <td r> 159
</table>



