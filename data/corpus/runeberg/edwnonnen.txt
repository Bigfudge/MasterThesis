J. F. Hallenborg



EDWARD NONNEN

Levnadsteckning



Stockholm. P. A. Norstedt
& Söners Förlag


J. F. Hallenborg

EDWARD NONNEN

Edward Nonnen

EDWARD NONNEN
LEVNADSTECKNING
av
J. F. Hallenborg
Under medverkan av Nonnens dotterEmily E. Nonnen
Med 18 illustrationer i texten
Detta arbete utgives medunderstöd från under Kungl. Lantbruksakademiensförvaltning stående fonder

Stockholm.  P. A. Norstedt
& Söners Förlag


STOCKHOLM 1925KUNGL. BOKTRYCKERIET. P. A. NORSTEDT & SÖNER253082




FÖRORD.


Vi svenskar sakna så gott som fullständigt mera utförliga
levnadsteckningar av lantbrukets föregångsmän. Vi känna dem som
namn, förbundna med vissa betydelsefulla framsteg i vår
modernärings utveckling, men i de allra flesta fall ha de yngre
släktleden så gott som ingen uppfattning av deras personligheter och
de åskådningar, som voro grundvalen för deras gärning. Och
dock ha många av dem jämväl i detta hänseende mycket att
lära också den nuvarande generationen.

Detta gäller icke minst den man, som är föremål för
föreliggande levnadsteckning. Edward Nonnen var vid mitten av det
senast gångna århundradet en av våra ledande personligheter på
lantbruksområdet. Han icke blott grundade vårt första
lantbruksinstitut, vid vilket han fostrade en hel rad av de män, som
senare blevo lantbrukets föregångsmän var på sitt område, utan
därjämte var han i många fall den tändande gnistan, den alltid
vakne initiativtagaren till åtgärder, som kunde föra vårt lantbruk
framåt. Hans oegennyttiga verksamhet bars av en idealitet, som
gick sin väg fram i känslan av en högre kallelse. Utan mycket
ordande härom förstod han att genom sin personlighet påverka
andra, hos dem tändande lusten att bära vidare det
framstegsarbete, vars främste målsman han i sin tid var.

Därför förtjänar hans personlighet att bli närmare känd också
av den nuvarande generationen. Minnestecknaren har genom sina
förbindelser med Nonnens familj satts i tillfälle att giva sin
skildring av mannen, hans utbildning och hans gärning en ganska
intim karaktär, och ofta märker man, att han haft synnerligen 
goda förutsättningar att förstå de bärande principerna i Nonnens
åskådning och personlighet. Därför blir också skildringen — trots
sin enkla dräkt — verkligt gripande, och vi se mannen med den
brinnande hänförelsen och den sega viljan övervinna de mötande
svårigheterna, förande sina idéer till seger. Så blir minnesteckningen 
icke blott ett historiskt dokument, som kan bidraga att
lyfta den slöja, vilken håller på att skymma en viktig tidsperiod
i vårt lantbruks utvecklingshistoria, utan därjämte en eggande
sporre för den ungdom, som vill välja arbetet i modernäringens
tjänst som sin livsuppgift.

Måtte den få bidraga att hos nya släkten väcka Nonnens tro
på den svenska jordens alstringskraft, då den brukas av kunniga
och energiska släkten.

Experimentalfältet den 20 januari 1925.

Nils Hansson.




FÖRFATTARENS FÖRORD.


Hösten 1923 blev undertecknad av fröken Emily E. Nonnen
anmodad att utarbeta en levnadsteckning över hennes far Edward
Nonnen. För detta ändamål ställde hon ett rikhaltigt källmaterial 
till mitt förfogande, delvis bestående av Edward Nonnens
innehållsrika brev till sin far, vilka hon översatt från engelska
språket. Under arbetets fortgång har hon dessutom lämnat mig
många värdefulla upplysningar och råd. För allt detta frambär
jag härmed mitt vördsamnia tack.

Med dessa inledande och förklarande erinringar överlämnas
Edward Nonnens levnadsteckning uti den jordbruksintresserade
allmänhetens händer. Måtte den för nutiden och kommande
släkten få visa, vart en entusiastisk tro på livsuppgiften kan föra.

Motala den 19 december 1924.

J. F. Hallenborg.

*

Då rektor Hallenborg avled, innan han medhann göra sitt
manuskript fullt tryckfärdigt, har detta före sättningen genomgåtts
och korrigerats av museiintendenten Sanfrid Welin, Skara.





KÄLLSKRIFTER.


Ambrosiani, Sune och Roland, Anders: Storegården i Rackeby.

Arrhenius, J.: Berättelse öfver förhandlingarne vid det första allmänna
svenska landtbruksmötet i Stockholm år 1846.

Bååth-Holmberg, Cecilia: Orter och människor.

Eneroth, Olof: Ett bidrag till den svenska odlingens historia.
Aftonbladet den 20 Mars 1861.

Hallenborg, J. F.: Grunddragen af svenska jordbrukets historia.

Historiskt, Geografiskt och Statistiskt lexikon öfver Sverige.

Kjellén, Rudolf: Skaraborgs läns Kungl. Hushållningssällskap 1807—1907.

Lantbruksakademiens handlingar och tidskrift.

Lovén, Kristian: Edvard Nonnen, minnesteckning föredragen vid
Kongl. Vetenskapsakademiens högtidssammankomst den 31 Mars
1898.

Möller, P. von: Edvard Nonnen.

Nonnen, Edward: Självbiografi samt berättelser om institutet.

Nonnen, Emily E.: Systrarna på Liseberg samt ett omfattande
konceptmanuskript, bestående av från engelska språket översatta brev,
som hennes far skrivit till sin fader, m. m.

Ridderskapets och Adelns protokoll 1834—35:1—2. Protokoll från
Bondeståndets förhandlingar vid samma riksdag.

Underdånigt betänkande angående organisationen af Rikets
landtbruksläroverk, afgifvet den 29 Mars 1884 af den härför af Kungl.
Maj:t i nåder tillsatta kommittén.

m. m.


INNEHÅLLSFÖRTECKNING.

I. NONNENS BARNDOM OCH UNGDOM.
Första kapitlet.
Åren 1804—1819.
Edward Nonnens härstamning och tidigaste barndom (3). —
Familjens resa till Italien och flyttning till England (5). — Edward
Nonnens uppfostran t. o. m. hans konfirmation (7).
Andra kapitlet.
Åren 1819—1823.
Familjens flyttning till Göteborg och första tiden där (11). —
Fortsatta studier i Stockholm (13). — Resa i Uppland (16). — Resa i
Dalarna (18). — Sista vintern i Stockholm (21). — Brevväxling med
professor M. Faraday (21).
Tredje kapitlet.
Åren 1823—1827.
Elev vid Engeltofta (23). — Elev vid Möglin i Tyskland (25).
— Resa i Tyskland och Österrike (27). — Resa i England och
Skottland (30).
II. NONNEN UPPRÄTTAR LANTBRUKSINSTITUT
PÅ DEGEBERG.
Fjärde kapitlet.
Åren 1827—1828.
Resa i Sverige för köp av lantegendom (35). — Köp av


Degeberg (39). — Några uppgifter om Degebergs f. d. ägare (41). —
Degebergs beskaffenhet då Nonnen blev ägare därav (42). —
Västergötland, en gammal kulturbygd (44).
Femte kapitlet.
Åren 1828—1829.
Jordbruksförhållandena i Sverige vid denna tid (45). — Nonnens
första åtgärder vid Degeberg (47). — Nonnen antager hushållerska
och inspektor (50). — En förnöjd köpares skyldigheter för hundra
år sedan (54).
Sjätte kapitlet.
Åren 1829—1831.
Nonnen fortsätter med att införa förbättrade jordbrukssystem (56).
— Lantbruket på Degeberg börjar att uppmärksammas i orten (59).
— Hungersnöd i Skaraborgs län (61). — Nonnen gör en resa i
Skåne och upprättar kontrakt med sina bönder (62). — Medverkar
vid bildandet av Lidköpings nykterhetsförbund (63).
Sjunde kapitlet.
Åren 1831—1834.
Nödtillståndet fortfar i länet. Nonnen erhåller allt fler uppdrag (66).
— Besök på ullmarknaden i Norrköping (67). — Förlovning (68). —
Sammanträffande med konungen (68). — John Nonnen gör konkurs,
och förlovningen brytes (69). — Rådplägning med Nathorst om
upprättande av ett lantbruksinstitut (70). — Åtgärder för institutets
upprättande (72).
Åttonde kapitlet.
Åren 1834—1835.
Koleraepidemi i Västergötland (76). — Tidigare åtgärder för

lantbruksundervisningen i Sverige (77). — Det första statsanslaget till
Degebergs lantbruksinstitut (78). — Institutets organisation (82). — Resa
till Stockholm (84).
III. DEGEBERGSINSTITUTETS VERKSAMHET UNDER
NONNENS LEDNING.
Nionde kapitlet.
Åren 1835—1839.
Institutet inspekteras och enskiftet fullbordas (89). — Resa till
Tyskland och besök av många ledande män (90). — Förtroendet för Nonnen
sprides i allt vidare kretsar (91). — Resa till Skottland och England
(92). — Omorganisation av länets hushållningssällskap (93). —
Tävlingsplöjning i Värmland och audiens hos konungen (96). — Utdrag
från institutets första 5-års berättelse (98).
Tionde kapitlet.
Åren 1839—1844.
Besvärligheter med lärare (99). — Redskapstillverkningen på
Degeberg (101). — Riksdagen beviljar Nonnen ökat statsanslag (101). —
Statsanslag beviljas till nya lantbruksläroverk (103). —
Tävlingsplöjningar i Skaraborgs län (104). — Konungen och kronprinsen besöka
Degeberg (105).
Elvte kapitlet.
Åren 1844—1850.
Rikdagen ökar anslagen till lantbruksundervisningen (108). — John
Nonnens död (108). — Edward Nonnen ingår äktenskap (109). —
Det första allmänna lantbruksmötet (111). — Det första
lantbruksmötet i Skaraborgs län (113). — Det femte allmänna lantbruksmötet.
(115). — Nonnen verkar för bättre ångbåtsförbindelser med England
(116).
Tolvte kapitlet.
Åren 1851—1853.
Skinners död och den gamla hushållerskans flyttning (117). —


Lantbruksmöte på Gammalstorp och Såtenäs (118). — Elevkursen på
Degeberg upphör (119). — Det sjätte allmänna lantbruksmötet (122).
— Lantbruksmötets deltagare besöka Degeberg (123). — Samma
ögonvittne skildrar Degebergs tillstånd 1828 och 1853 (124). —
Degeberg är fortfarande mötesplats för lantbruksintresserade (126).
IV. NONNENS SISTA LEVNADSÅR, HANS PERSONLIGHET
OCH BETYDELSE FÖR SVERIGES JORDBRUK.
Trettonde kapitlet.
Åren 1854—1860.
Grundsatsen för lärlingarnas utbildning och fostran (131). — Nonnens
mening om nyttan av frihandel (132). — Några tankar om Sveriges
jordbruk och dess framtid (133). — Poppius’ verksamhet för
lantbruksundervisningen (135). — Nonnen antager ny inspektor och utgiver en
bok om växelbruk (136). — Audiens hos konung Karl XV (137). —
Uttalande om behovet av ett jordbruksdepartement (138).
Fjortonde kapitlet.
Åren 1860—1862.
Det nionde allmänna lantbruksmötet och Eneroths beskrivning av
Degeberg (140). — Nonnens sista sjukdom och död (145). —
Begravningen (147). — Länets hushållningssällskap hedrar Nonnens
minne (149).
Femtonde kapitlet.
Edward Nonnens stipendiefond (151). — Grunddragen av Edward
Nonnens karaktär (152). — Nonnens betydelse för det svenska
jordbruket (154). — Degebergs lantbruksskolas sista examen (155). —
Grunddragen av jordbrukets utveckling på Degeberg (157). —
Minnesvård på Edward Nonnens grav (160.)


ILLUSTRATIONER.

1.Edward Nonnen vid omkring 50 års ålder. Efter litografi.
(Framför titelbladet.)
2.John Nonnen vid omkring 60 års ålder (4).
3.Edward Nonnen vid 17 års ålder, innan han började sina studier
i Stockholm (14).
4.Mamsell Comstedt, hushållerska vid Degeberg 1828—1851 (52).
5.Alexander Skinner, inspektor vid Degeberg 1829—1851 (53).
6.Degeberg 1829, sett från väster (57).
7.Degeberg 1835, med nya manbyggnaden, sett från väster (90).
8.Edward Nonnen med lantbrukseleverna på Järna udde (Järnehus)
troligen 1844 (106).
9.Degeberg 1847, sett från öster. Edward Nonnen och elever på
gården (114).
10.Lilla byggnaden på Stensholmen år 1847 (118).
11.Degeberg 1853 från väster med trädgården och parken omkring (125).
12.Fru Margaret Nonnen vid omkring 25 års ålder, med yngsta
dottern Emily, som vid 75 års ålder lämnat bidrag till faderns
biografi (127).
13.Degeberg i slutet av 1850-talet, sett från norr och omgivet av
ekonomibyggnaderna (135).
14.Examen med rättarelärlingarna hösten 1860, varvid Nonnen
examinerar (139).
15.Trädgårdsmästarens bostad vid Degeberg (142).
16.Utsikt åt Vänern från manbyggnaden vid Degeberg (143).
17.Smedegården, tagen under eget bruk i början av 1850-talet (158).
18.Minnesvård över Edward Nonnen på Rackeby kyrkogård. Efter
fotografi (161).


Samtliga bilder, utom 1, 3 och 18, äro utförda efter teckningar
eller målningar av Edward Nonnens syster Emily Nonnen.



I.

NONNENS BARNDOM OCH UNGDOM




FÖRSTA KAPITLET.
Åren 1804—1819.






Edward Nonnens härstamning och tidigaste barndom.


Edward Nonnen härstammade från en gammal aktad släkt
i Bremen. Redan 1693 omtalades det i familjehävderna, att
en senator Johann Nonnen, köpman i Bremen, företog en resa
med eget fartyg till Sverige för att inköpa tjära. I
Söderköping insjuknade kaptenen och en del av besättningen i någon
smittsam sjukdom. Då det dröjde, innan de blevo bättre, tog
Johann Nonnen själv befälet på fartyget och förde dem
lyckligt åter till Bremen.

Detta drag ur den Nonnenska släktens krönika bevisar, att
energi och företagsamhet varit utmärkande
karaktärsegenskaper inom denna familj sedan långt tillbaka i tiden.

Edward Nonnens farfar, Egbert Nonnen, flyttade år 1763
över till England, där han förvärvade medborgarrätt och gifte
sig med en begåvad, älskvärd kvinna, Ann Osborne. Egbert
Nonnen dog i unga år och lämnade ingen förmögenhet efter
sig, varför det blev svårt för änkan att uppfostra deras 2
barn, John (fig. 2) och Elisabet. Det var därför av
ekonomiska skäl hon med tacksamhet antog en svågers erbjudande,
att om hon sände sin son John till honom i Bremen, så skulle
han taga vård om ynglingen och hjälpa honom fram i livet.

År 1785, då John Nonnen var 15 år, lyckades det för
farbrodern att få plats för honom såsom elev på firman L. F.
Lorent am Endes ansedda kontor i Hamburg. Emedan John
var särdeles arbetsam och duglig samt hade en god karaktär,
blev han redan vid 25 års ålder upptagen såsom delägare i
firman. Han vann dessutom sin principals dotter Anna
Mathilda Lorent till hustru. Deras bröllop firades år 1798.

Fig. 2. John Nonnen vid omkring 60 års ålder.

Makarna Nonnen fingo 9 barn, 5 döttrar och 4 söner, av
vilka senare blott en överlevde barnaåldern. Denne var
Edward Nonnen, född i Hamburg den 30 juni 1804.

Edward visade tidigt ett livligt och lättretligt sinne. Därom
vittnar följande händelse, som hans sköterska bevarade i
minnet. En gång hörde hon högljudda skrik från barnkammaren,
och då hon skyndade dit, fann hon gossen stå i ett moln av
fjäder, som han plockat ur sina kuddar, stampande av ilska
därför att hans gunghäst ej ville äta den fjäder, han sökte stoppa
i hans mun. Detta var Edward Nonnens första praktiska
försök uti kreaturs utfodring.

Nämnda trotjänarinna, som dog vid 88 års ålder, sedan hon
i 53 år delat familjens öden, brukade skryta av, att det var hon,
som genom sina skildringar av det rika hannoveranska
bondlandet, där hon blivit uppfödd, först hos gossen Edward väckt
hågen för lantbruksyrket, vilken sedan antog en bestämd
prägel hos ynglingen.

Familjen Nonnens fridfulla liv i Hamburg stördes snart
genom underrättelsen om, att franska trupper voro i antågande
mot staden, kommenderade av fältmarskalk Bernadotte,
sedermera Sveriges konung. Trupperna kommo, och en del såväl
officerare som soldater blevo inkvarterade i det Nonnenska
hemmet. Emedan de önskade att stadens befolkning skulle
anse, att de kommo såsom vänner, uppförde de sig hövligt till
en början.

Marskalk Bernadotte skyddade Hamburg för de
ytterligheter, som det franska systemet annars föranledde. Trots detta
förlamades den fria hansestadens handel genom det franska
oket och kontinentalsystemets tvång.Kontinentalsystemet = Napoleons plan att utestänga England från all
handelsförbindelse med Europas fastland. På grund härav fann
John Nonnen sin ekonomiska ställning särdeles vansklig,
isynnerhet som han var engelsman. Han beslöt därför att snarast
möjligt draga sin ansenliga förmögenhet från Hamburg och
återvända till England, sitt fädernesland.

Under då rådande förhållanden kunde detta ej ske
omedelbart. Han beslöt därför att i avvaktan på bättre tider först
med sin familj företaga en längre resa genom Tyskland och
Schweiz till Italien.




Familjens resa till Italien och flyttning till England.


Denna resa anträddes tidigt våren 1808. Ur en beskrivning
härom återge vi följande.

Far och mor, en moster, 3 barn och deras sköterska funno
plats uti den rymliga resvagnen. Den var inredd så bekvämt
som möjligt med en lampa i taket och bokhyllor vid sidorna.
Vagnen drogs av 4 hästar och ibland av oxar genom de
snöbetäckta bergpassen. På de svåra vägarna genom
Apenninerna blev resan särdeles rik på äventyr och skiftande bilder,
som gjorde ett outplånligt intryck på den 4-årige Edwards
livliga sinne. Vid äldre år brukade Edward Nonnen berätta,
huru han burits uppför Vesuvius, huru den heta lavan brände
skorna på hans bärare, och huru vid en mässa i Peterskyrkan
i Rom en kardinal tagit honom på armen för att desto bättre
låta honom se påven i all sin härlighet o. s. v.

Under återresan från Italien erhöll John Nonnen
meddelande om, att hans svärfader avlidit. Vid återkomsten till
Hamburg fann den Nonnenska familjen, att tillståndet där
försämrats högst betydligt under deras bortovaro. John Nonnen
beslöt därför att omedelbart flytta till England, men att komma
dit var ej lätt, då alla direkta förbindelser med Storbritannien
voro förbjudna av Napoleon. Enda sättet för Nonnen och
hans familj att nu komma till England var att först resa till
Sverige. Där hade Nonnens svåger och förre bolagsman
Robert Lorent nyligen börjat anlägga sockerbruk och
porterbryggeri invid Göteborg.

Denna flyttning blev en äventyrlig flykt. Hela familjen
reste först till Rostock i hopp att där finna ett fartyg, som
kunde föra dem över till Sverige, men förgäves, ty t. o. m.
postförande båtar hade måst inställa sina turer. Familjen måste
fortsätta till Stralsund, men även där var det omöjligt att få
båtlägenhet till Sverige. De återvände då till Rostock, emedan
de hört, att den sista svenska konvojfregatten ännu låg utanför
dess redd. Det lyckades verkligen Nonnen att övertala
vederbörande befälhavare att taga honom och hans familj ombord
och lova att ej överlämna dem till någon fransk myndighet.

Uti nattens mörker och i ösregn roddes familjen ut till
fregatten, som låg ett stycke ut till sjöss. Efter många
svårigheter kommo de äntligen fram till Malmö. Härifrån fortsattes
resan med gästgivareskjutsar till Göteborg.

Det var ett utarmat Sverige, familjen Nonnen reste igenom.
Åkerfälten lågo flerstädes obrukade.

Vid framkomsten till Göteborg blev familjen mycket
vänligt mottagen av Robert Lorent och hans fru. Lorent
övertalade nu John Nonnen att sätta in hela sin rätt betydande
förmögenhet i de Lorentska fabrikerna. Detta ansågs då, när
Napoleon hade makten i Europa, som det säkraste sättet att
placera penningar.

Efter några veckors vila i Göteborg fortsatte familjen
Nonnen resan till England. De reste med ett postförande fartyg
från Göteborg till Harwich. Till följd av motvind drevs
fartyget så långt norrut som till närheten av Newcastle. Ett
konungens ombud, som var ombord, förklarade då, att han
måste sättas i land. lian vågade ej dröja ombord de 10 dagar,
som kapten sade det skulle taga för fartyget att hinna fram till
Harwich. Uti detta yrkande om landsättning instämde
Nonnen, emedan hans familj lidit mycket av sjösjuka.

Från Newcastle reste familjen landvägen till London. Här
hyrde de ett trevligt hus vid James Street, där de bodde i 10
år. I detta hem föddes Edwards systrar Emily 1812,
Charlotta 1813 och Anna 1815.





Edward Nonnens uppfostran t. o. m. hans konfirmation.


Edward Nonnen erhöll sin första uppfostran i London
t. o. m. konfirmationen år 1819. Denna fostran erhöll han
dels i Westminsters skola och dels genom privata lärare av
erkänd skicklighet.

Mycket tidigt hade föräldrarna hos honom inskärpt hågen
för gagnande verksamhet. Till hans tidigaste minnen hör
deras framställningar, att man aldrig vinner tillfredsställande
glädje i världen annat än genom medvetandet att under ett
rent och flärdfritt leverne hava gagnat andra. Detta
inskärptes såsom ett religionens påbud: »Genom arbete skall du
förtjäna ditt bröd, och här är din kallelse och plikt att ej endast
själv njuta utan att medverka till medmänniskors välgång och
framsteg.»

Redan tidigt hade Edwards fader ett varmt intresse för
lantbruket, inseende att mycket återstod att göra för dess
utveckling. Under sin vistelse 1815 vid Forest Hill, där
Kristallpalatset nu reser sina höga tinnar, meddelade John Nonnen
sonen Edward sin länge hysta önskan, att han skulle ägna sig
åt lantbruket. Denna önskan betonades med
uppmuntringsorden: »Den därtill erforderliga uppfostran skall jag giva
dig; den är det bästa arvet. Om jag kan lämna mera, kan jag
ej nu säga, men har du något lärt, kan du emottaga andra till
undervisning och såmedelst reda dig själv.»

Dessa under ett 3-timmars samtal framställda tankar
omfattades livligt av den 11-årige Edward. Faderns
förutsägelse gick i uppfyllelse fullständigare, än han då själv anade.
Detta samtal var dock ej oförberett, ty så snart Edward
kunde läsa rent, hade fadern med honom genomgått den tidens
lättfattliga lantbruksskrifter. Genom dessa skrifter och den
lilla trädgården vid hemmet hade hågen för trädgårdsskötsel
och plantering av skog blivit väckt hos Edward före hans
12:e år.

De äldre av John Nonnens 5 barn fingo tillsammans
studera lättare arbeten i botanik, entomologi och kemi. I
matematik fanns då ej någon passande lärobok för barn. Denna brist
fick i möjligaste mån avhjälpas genom den ihärdighet, varmed
Euklides repeterades.

För att giva en fast vetenskaplig grund åt Edwards
praktiska sinne lät fadern redan 1817 inskriva sig själv och
Edward såsom medlemmar i stadens »The Royal Institution»
eller kungl. läroverket, där de tillsammans åhörde utmärkta
vetenskapsmäns föreläsningar i kemi och botanik m. m. Där
blev Edward bekant med den sedan så berömde professor
Mikael Faraday,Faraday var en mycket framstående vetenskapsman. som även gav honom enskilda lektioner i
kemi och behandlade honom mera som vän än lärjunge.
Tillsammans med den framstående botanisten Thomas Forster
gjorde Edward botaniska utflykter, då ej sällan lantbruk i
Londons närhet besöktes. I hemmet fick han även tillfälle
att deltaga uti förädlande samtal med framstående män, som
där voro kärkomna gäster.

Mellan professor Faraday och Edward Nonnen uppstod,
såsom ovan är nämnt, ett förtroligt förhållande. Härom skrev
Edward:	»Desto mer jag blir bekant med Faraday, desto
mera tycker jag om honom. Han stiger alltid upp kl. 4 på
morgonen, och jag försöker efterfölja honom i denna goda
vana. För att göra det lättare för mig att vakna har jag
lyckats förfärdiga en apparat, som jag fäst vid min lilla
träklocka.» Denna goda vana att stiga upp tidigt bibehöll Nonnen
hela livet igenom.

Under Edward Nonnens barndoms- och ungdomstid var
det ganska vanligt i England, att de förmögnas söner skulle
lära ett hantverk. Därför fick Edward såsom ganska ung
tillbringa 2—3 förmiddagar i veckan hos en skicklig snickare för
att lära sig sköta en del till snickeriyrket hörande verktyg.
Hans framsteg voro ej stora i detta yrke, men fadern lät dock
för Edwards räkning insätta en hyvelbänk i sin
studerkammare, ty även när sonen arbetade, ville han hava
honom nära sig. Detta vittnar om ett idealiskt förhållande
mellan far och son.

Efter familjens flyttning till London led Edward mycket av
huvudvärk, möjligen förorsakad av den alltför trägna
läsningen. Allt, som försöktes av läkare för att hindra
huvudvärken, var förgäves; den blev endast värre. Hans far
rådfrågade härför även en bekant svensk läkare, doktor von Huss,
bosatt i Paris. Denne svarade: »Sänd gossen till mig, så blir
han snart bra.» Detta skedde också 1816. Edward sändes då
till Frankrike för att där undergå »druvkuren». Efter några
månaders vistelse därstädes återvände han till London
fullkomligt frisk.

Den tid Edward tillbringade i Paris var för honom i
dubbelt hänseende lycklig, dels genom hälsans återvinnande och
dels såsom ett minnesvärt skede i hans uppfostran. Han skrev
därunder hem till sin far bland annat följande:	»Du kan ej
tänka, hur god d:r von Huss är mot mig; han tager mig med
överallt, så att jag skall få se allt, som är sevärt här.»

Uti den dagbok, den 12-årige Edward troget förde, då han
var borta från hemmet, förekomma en del karakteristiska
anteckningar, som förtjäna att återgivas. För den 9 september
1816 skrev han t. ex. sålunda: »Under det vi promenerade
utefter Boulevarden, åkte konung Louis XVIII förbi i full
karriär åtföljd av ett 50-tal ryttare. Då konungen alltid åker
mycket fort, anses det nödvändigt såsom försiktighetsmått, att en
tom vagn följer tätt efter. Ifall någon olycka skulle inträffa,
vore således denna vagn i beredskap att taga emot konungen.
Jag tycker det vore förståndigare, om Hans Majestät åkte
långsammare, isynnerhet då han ej har bråttom.»

När Edward återkom från Paris, fick han fortsätta sin
uppfostran genom erhållande av privatlektioner.

Fastän Edward var ende sonen, så behandlade hans fader
honom ganska strängt. Breven, som fadern under en tids
vistelse i Göteborg skrev till honom våren 1819, innehålla nästan
uteslutande förmaningar. Här ett utdrag ur ett sådant brev:

»Göteborg den 2 april 1819.

Min käre gosse! Nu har du under min bortovaro många
tillfällen att bevisa, att de goda beslut och löften du gjort ej varit
tanklösa. Om jag får goda vitsord om dig vid min hemkomst
angående ditt uppförande, uthållighet och stadga vid ditt
arbete, blir du än dyrbarare för mitt hjärta. Men om jag får
höra, att du är lat, stridslysten och ohövlig, vad skall jag då
kunna vänta av dig.

Om några dagar kommer du att konfirmeras. Efter detta
bör du känna dig förpliktad att uppfylla alla de skyldigheter,
som då fordras av en rättänkande ung man mot sin skapare
och sina medmänniskor. Du bör från denna stund aldrig
förgäta dina plikter mot dina föräldrar, systrar och vänner. Till
att ännu mer stadfästa denna pliktkänsla hos dig önskar jag,
att du läser Zollekoffer samt 2—3 gånger i veckan en kort
predikan ur den bok, jag gav dig. Läs den högt för din mor
och dina systrar Fanny och Mary! — — — — — — — —

Uppskjut aldrig till kvällen något, som du har tid att göra
på morgonen! Koncentrera dina tankar på det du har för
handen, och högakta alla dina lärare! Farväl, min älskade!
Gud välsigne dig! Jag hoppas snart få återse dig. Din sanne
vän och fader

John Nonnen.»

Den 5 april 1819 skrev Edward till sin far:

»I går var min konfirmation, då jag avlade det högtidliga
löftet att bliva den kristna religionen trogen hela mitt liv och
att i hela mitt umgänge med människor söka följa min
Frälsares exempel. Jag bad Gud om nåd och kraft att hålla detta
löfte. Ceremonien var, som jag väntade, högtidlig. Biskopen
höll ett långt tal om konfirmationslöftets betydelse och om
nödvändigheten av att hata det onda.»

Den 14 april 1819 skrev Edward åter till sin far:

»Det arbete jag utfört under din bortovaro tror jag skall
glädja dig. Mina lärare äro väl belåtna därmed. På
måndagen åhörde jag Millingtons föredrag om lantbruk, som jag
tyckte mycket om. Han hade med sig en mängd modeller,
som han lånat från The Society of Arts’.Sällskap för befrämjande av olika slags yrken och konst. I sin första
föreläsning beskrev han, hur man bearbetar jorden i en trakt, där
den ej förr varit odlad, samt hur man hugger träd. Nästa
gång kommer han att tala om sådd och huru säden skördas och
bärgas.»





ANDRA KAPITLET.
Åren 1819—1823.





Familjens flyttning till Göteborg och första tiden där.


Under den tid John Nonnen vistades i Göteborg våren 1819,
lyckades han ej på ett tillfredsställande sätt ordna sin svåger
Lorents tilltrasslade affärer. Han fann det därför vara sin
plikt att med hela sin familj flytta över till Sverige för att
biträda och stödja Robert Lorent och hans broder Paul, som nu
även ingått i företaget, bruken vid Klippan utanför Göteborg.
John Nonnen fann sig tyvärr även tvungen att gå i borgen
för bröderna Lorent, på det att företaget skulle vinna mera
förtroende.

Det var med stor ledsnad familjen Nonnen lämnade sina
vänner och det behagliga liv de fört i London. Överresan till
Göteborg företogs från Harwich och tog 13 dagar. Den 5
augusti 1819 lade det för familjens räkning hyrda fartyget till
vid Klippan. De resande åkte genast ut till Lerjeholm och
stannade där till den 1 oktober, då de flyttade in till staden.
Följande vår hyrdes Liseberg, som sedan köptes av J. Nonnen.

Göteborg vid denna tidpunkt skilde sig naturligtvis högst
betydligt från nutidens stolta stad, som mer och mer utbreder
sig åt alla håll. I början av 1820-talet begränsades staden på
den ena sidan av älven och på den andra av vallgraven med
dess stillastående vatten samt lämningarna av de gamla
fästningsmurarna.

Inom de högre samhällsklasserna märktes ännu spår efter
de franska seder, som införts under konung Gustav III:s tid.
Detta andefattiga liv gjorde ett pinsamt intryck på den unge
Edward Nonnen efter det i intellektuellt hänseende rika liv
han hittills fört. Han förföll uti en sorts trånsjuka, varom
han senare sade: »Jag hade säkert dött av ledsnad, om jag
ej blivit bekant med den skicklige farmaceuten M. Kylander.»Kylander flyttade sedan till Linköping. Såsom gammal vän till Edward
Nonnen understödde han företagen på Degeberg.

Angående de ändrade förhållanden, varuti han blivit
försatt genom flyttningen, skriver Edward Nonnen i sin
självbiografi följande: »Har det lyckats att giva en yngling
förkärlek för det nyttiga och verkligt bildande i sina
sysselsättningar, så kan den väl avbrytas genom mötande hinder, men
den återtager dock snart sin riktning igen, så snart de yttre
omständigheterna icke längre äro hindrande.»

Så var det för Edward vid flyttningen till Göteborg vid
nyss fyllda 15 år, då hans lyckliga levnadsförhållanden blivit
tvärt avbrutna. I Göteborg fanns ej då något tillfälle för
en ung mans praktiska utbildning, och obekantskapen med
landets språk vållade till en början endast otrevnad.

Under första tiden i Göteborg hjälpte Edward sin fader
på kontoret. Härigenom förvärvade han sig litet mera vana
vid kontorsarbete, som sedan blev honom till stor nytta.

Omsider lyckades det för Edward att förskaffa sig några
unga vänner, som delade hans intressen. En bland hans bästa
vänner vid denna tid var Robert von Rosen, son till dåvarande
landshövdingen i Göteborgs och Bohus län. Den unge v.
Rosen satte stort värde på Edward och gav uttryck för denna
känsla vid flera tillfällen. Uti ett brev till honom år 1821
skildrar v. Rosen först det nöjesliv, han deltagit uti, och
avslutar skildringen sålunda: »Men vad äro alla dessa nöjen mot
ett samtal med dig.»




Fortsatta studier i Stockholm.


Edward Nonnens vistelse i Göteborg blev ej långvarig,
emedan där saknades tillfällen till utbildning i den riktning
han önskade. Hösten 1821 flyttade han (fig. 3) därför till
Stockholm för att där få åhöra föreläsningar av Jakob
BerseliusBerzelius, den nyare kemiens fader, född 1779, död 1848. jämte dem vid Teknologiska institutet och
Veterinärinstitutet. Något tillfälle för egentlig utbildning i lantbruket
förberedande vetenskaper saknade Sverige då alldeles.

När Edward flyttade till Stockholm, fick han med sig från
sin far sex tätskrivna sidor med råd och förmaningar, som
han ombads noga läsa igenom varje söndag. Edward var en
särdeles exemplarisk son, men det efterlämnade rena
oskrynklade papperet, på vilket förmaningarna skrivits, vittnar om,
att han funnit denna promemoria vara en alltför tråkig
söndagslektyr. Troligen ansåg han det vara lika bra att behålla de
goda råden i minnet.

Ifrågavarande promemoria innehöll följande grundsatser:
»Min älskade gosse, ett nytt arbetsfält öppnar sig nu för dig.
Fig. 3. Edward Nonnen vid 17 års ålder, innan han började sina studier i Stockholm.
Allt hitintills har du varit till glädje och tröst för dina
föräldrar. Vi vänta av ditt goda hjärta och förstånd, att du
allt framgent kommer att vara det, att du kommer att vara
en hugsvalelse för oss på gamla dagar samt ett stöd och
en vän för dina systrar. Det är Guds vilja, att dessa rader
skola skrivas i Sverige, och att din uppfostran skall fullbordas
i detta lands huvudstad.

Religionens lärdomar, varmed ditt hjärta har värmts, skall
du vårda som de största välsignelser. Låt dem alltid stå för
dina ögon. Glöm ej att varje söndag åhöra en predikan. Låt
det vara metod i allt vad du gör. Utan metod och
sparsamhet kan du ej vänta att genom lantbruk förtjäna ditt
levebröd. Uppskjut aldrig till i morgon, vad du kan göra i dag.

Om du ägnar lantbruket det intresse, som är nödvändigt,
är jag övertygad om, att du skall bidraga till dess
framåtskridande. Jag vet ej, om det före dig funnits en ung man,
som fått en så väl förberedd uppfostran för att börja studera
lantbruk.»

Såsom Edwards studieledare eller informator i Stockholm
valde John Nonnen doktor Johan Hedenborg.Hedenborg var naturforskare, född 1787, död 1865. Tillsammans
med honom fick Edward välja de ämnen han skulle studera.

Att en yngling, en rik mans son, kom till Stockholm för
att på vetenskaplig väg söka utbilda sig för lantmannayrket,
var då något enastående, ja, rentav oerhört. Det väckte
förundran hos dem, vilka enligt då allmänt och ännu delvis
rådande tänkesätt förbisågo, att teorien och praktiken även i
detta hänseende stå i samma oskiljaktiga förhållande till
varandra som hävstången till stödet.

Men Edwards lärare, professorerna J. Berzelius, Anders
Retzius,Anders Retzius, först professor vid Veterinärinstitutet, sedan vid Karolinska
institutet, född 1796, död 1860. Sven NorlingSven Norling, sedan 1810 chef för Veterinärinrättningen i Skara samt
1821—1855 chef och förste professor vid Veterinärinstitutet i Stockholm, född 1785,
död 1858. och adjunkten Karl Retzius m. fl.,
förstodo att rätt uppskatta ynglingens strävanden och
omfattade honom, den första svenska lantbrukseleven, med
synnerlig välvilja. De vänskapsband, som knötos mellan dessa
lärare och Edward, förblevo oupplösta, tills döden löste dem.

Professor Berzelius ägnade Edward särskild
uppmärksamhet och lät honom stundom arbeta i sitt laboratorium. Ja,
Berzelius gick t. o. m. så långt i erkännande av den unge
Nonnens intresse och begåvning för studier i kemi, att han
föreslog fadern att låta honom bliva kemist. Då detta förslag
väcktes av en så framstående fackman, tog John Nonnen
detsamma i allvarligt övervägande och rådplägning med
sonen. Efter en ingående överläggning mellan far och son i
denna sak beslöts det dock, att Edward skulle fortsätta på den
bana han börjat.

Professor Berzelius hyste även sedan stort förtroende för
Nonnen och bevisade detta därmed, att han sände en nära
anhörig som elev till Degeberg och själv avlade ett kort besök
där.

Angående sitt lynne under den första tiden i Stockholm
omtalar Edward själv långt efteråt, att han lätt blev nedslagen,
om någon motgång mötte honom. Men den gamla frun, som
han bodde hos, och som annars var mycket vänlig mot honom,
läxade upp honom härför sägande: »På det sättet går det ej
att gå igenom livet. Herrn måste taga allt lättare och vara
glad trots motgångarna.» Detta råd förstod han vara
beaktansvärt och sökte efterleva detsamma. Han lyckades
särdeles väl därmed, när verkligen svåra bekymmer hopade sig
över honom vid äldre år.




Resa i Uppland.


Under julferierna 13 december 1821—2 januari 1822
medföljde Edward sin informator doktor Hedenborg på en resa
i Uppland. Härunder besökte de Uppsala och trakten
däromkring samt gästade några av Hedenborgs vänner i
närheten av Uppsala. I den dagbok, han förde under denna resa,
förekomma några för den tiden karakteristiska skildringar,
som förtjäna att återgivas med hans egna ord:

»Den 13 december 1821. Vi lämnade Stockholm, när det
började dagas. Åtta dagar av snö och regn hade gjort
vägarna mycket besvärliga. Vi körde mycket långsamt. Vid
den första skjutsstationen fingo vi vänta 2—3 timmar på
hästar, ty det var ovanligt många resande ute vid denna tid.
Till andra skjutsstation kommo vi just som det började att
bliva mörkt eller kl. 3 e. m. Här fingo vi ej hästar förrän
kl. 6. Natten var kolmörk; vinden tjöt och regnet öste ned;
hästarna ville ej flytta sig och skjutsbonden var full. Vi
hade gärna stannat över natten i en av gästgivaregårdarna,
men de voro sådana bedrövliga ruckel, att det var omöjligt.
Äntligen lyckades vi komma fram, till Uppsala vid midnatt
och fingo tillbringa natten på en ganska dålig gästgivaregård,
där en del av hästarnas seldon blev bortstulen.»

»Den 23. Jag har besökt några av mina bekanta här och
tillsammans med dem besett den nya botaniska trädgården.»
Om Uppsala vid denna tid säger han senare i sin dagbok:
»Det behöves ej lång tid för att se, att staden på det hela taget
är regelbundet byggd, fastän de flesta husen äro små och en
tredjedel av dem hava torvtak. Om man står mitt på torget,
så kan man se alla stadens fyra portar mitt emot varandra.»

Uti sina anteckningar för den 23 december berättar
Edward, att han och doktor Hedenborg fortsatte resan kl. 12
på dagen och kommo fram till Gränsmo egendom kl. 4. Denna
gård ägdes då av en lantbrukare Zettersten, en gammal
bekant till Hedenborg. Om färden till Gränsmo skriver
Nonnen:

»På vägen sågo vi en varg, som långsamt nalkades oss på
andra sidan gärdesgården, över vilken han lätt hoppade. Han
passerade förbi oss ej långt från våra hästar och vandrade
ostörd framåt utan att tyckas observera dem. Doktorn
hoppade ur vagnen, laddade hastigt sin bössa och sprang efter
honom, men innan han kom så nära, att han kunde skjuta, tog
vargen till benen.

När vi kommo till Gränsmo gård, mottogos vi mycket
hjärtligt. Det första jag observerade, när jag inträdde i det stora
rummet, var, att golvet var övertäckt med halm. Det sades
mig, att det var vanligt hos bönderna, att halm spreds ut
på golvet vid jul till åminnelse av att Jesus lades i en krubba
fylld med halm, när han föddes.»

»Dec. 31. Denna morgon avreste vi till Uppsala. Sista
dagen av året 1821 tillbringade jag i sällskap med bekanta
från Göteborg och åt kväll tillsammans med G. Ekman och
Wahlberg samt slutade det gamla året med ett filosofiskt
samtal.»

»Jan. 1. 1822. Denna förmiddag avlade jag och
Hedenborg besök hos åtskilliga professorer men träffade endast
professor Thunberg, som nyss fyllt 80 år. Han är för sin
lärdom känd som en av Sveriges märkligaste män och är medlem
av de mest framstående filosofiska sällskapen i Europa.»

»Jan. 2. I dag anträdde vi vår återresa till Stockholm. Vår
gamla vagn gick sönder och måste nödtorftigt lagas under
resan. Det blev sent, innan vi finga lämna den sista
gästgivaregården på vägen, så vi voro mycket glada, då vi kommo i
sikte av Stockholms portar.»




Resa i Dalarna.


Under ferierna sommaren 1822 företog Edward en
studieresa genom Dalarna tillsammans med doktor Hedenborg.
Vägen togs över Dannemora och Gävle till Falun, Mora och
Älvdalen.

Dannemora intresserade honom mycket. Till sin förvåning
fann han, att gruvornas omgivning icke var svart och förbränd
utan bördig. Han skrev härom: »I sanning en underbar plats,
där jorden ur sitt innandöme lämnar det bästa järn, som finnes
i världen.» Då han aldrig sett någon gruva, var han mycket
ivrig att få stiga ned i en av dessa. Alla anordningar vid
gruvdriften voro givetvis då mycket primitiva. Vid
mynningarna av gruvorna var en framskjutande plattform utbyggd.
På denna stod en kran, varmed malmen hissades upp. Denna
kran drevs av två hästar, utom vid en gruva, där den drevs
av en ångmaskin. Maskineriet för pumpning, helt och hållet
av trä, drevs av ett vattenfall långt därifrån.

Emedan varken Edward eller hans ressällskap vågade stiga
ned i gruvorna i den tunna, vari malmen upphissades och
arbetarna nedfirades, klevo de ned på stegarna. Denna
nedstigning var till en början ganska besvärlig men gick sedan
allt bättre och bättre. Vad som mest förvånade Nonnen var,
att de under nedstigandet gingo över små »isberg» av ända
till 18 meters genomskärning.

Under det de stodo och betraktade gruvarbetarna, som voro
sysselsatta med borrning i bergen, hördes ett dån, liknande
en hård åskknall. Denna ekade kraftigt från klippa till
klippa över klyftorna emellan dem. Dånet förorsakades
av en sprängning, som verkställdes helt nära, där
resenärerna stodo.

Omgivningen var storartad: över dem stora framskjutande
klippavsatser, däremellan väldiga klyftor eller grottor omgivna
av gigantiska pelare, under åskådarna djupa avgrunder av
klippor och is. Mörkret och skuggorna gjorde, att allt såg
hemlighetsfullt ut, framkallande en underbar stämningsbild.

Kölden i gruvan var ganska avsevärd, varför besöket där
blev av kort varaktighet. Den återstående delen av dagen
använde Edward för att söka efter och samla mineralier. Med
detta samlande fortsatte han ivrigt under hela sin resa och
hopbringade sålunda en hel mängd mera ovanliga mineralier.
Dessa och många andra förvarades sedan i två stora skåp
i lektionssalen på Degerberg och kommo till nytta såsom
åskådningsmateriel, när lantbruksinstitutet och lantbruksskolan
inrättades därstädes.

I Gävle gjordes endast ett kort uppehåll, varefter resan
fortsattes till Falun. Denna stad besöktes två gånger, nämligen
även vid återfärden från Mora och Älvdalen. Det senare
besöket i Falun varade i tre dagar, varunder stadens fabriker
och gruvor närmare studerades. Angående resenärernas
nedstigande i »Stora kopparbergsgruvan» säger Nonnen, att de
gingo ned på trappor, som voro så litet sluttande, att t. o. m.
hästar kunde gå ned på dem. De vandrade genom trånga
gångar, där luften kändes tryckande instängd. Så kommo de
till stora grottor med välvda tak så höga, att de knappast vid
fackelskenet kunde se, var de slutade. Ställvis var det så
varmt i gruvan, att arbetarna där måste gå halvnakna eller i
nästan full »paradisdräkt». Även i Falun fortsatte Edward
ivrigt med sin insamling av mineralier, bland dessa många
rara exemplar »Falu stenar». Natten innan de lämnade Falun
använde han för att inpacka alla mineralier, han samlat i
Dalarna. De fyllde tre fjärdingar, som vid lägligt tillfälle skulle
sändas till Stockholm.

Resan från Falun till Mora förbi Rättvik utefter den vackra
Siljan måste göras under regnväder, men ändå var Edward
förtjust i vad han såg av denna natursköna och historiskt
märkliga bygd. Hans reskamrater sovo under en del av
resan. Härom säger han: »Att kunna sova, när man reser
igenom en så vacker trakt, och att vara så litet berörd av det
sköna i naturen, är enligt min tanke oförlåtligt.»

Omedelbart efter framkomsten till Mora besöktes den s. k.
»Klockgropen» eller »Klockgropsbacken», där Gustav Vasa
julen 1520 talade till de församlade Moramännen, vilka den
tiden utgjordes icke blott av dem, som bodde i Mora, utan
även av dem, som voro från Älvdalen, Våmhus, Sollerön,
Venjan, Lima och Transtrand.

Sedan fortsattes resan till Älvdalens porfyrverk. Detta
synes hava särskilt intresserat Edward, ty han skriver rätt
mycket därom i sin resedagbok. Ur dessa anteckningar må här
blott några uppgifter återgivas:

»Att hugga och forma blocken är ett mycket långsamt arbete
och är ett utmärkt exempel på dalkarlarnas tålamod och
uthållighet. Alla arbeten verkställas av dalkarlar från socknen eller
kringliggande bygd, och hava de uppnått en förvånande
skicklighet. De forma vaser och andra prydnadsföremål så
skickligt, som om de hade formats av en artists hand.
Såsom bevis för, hur tålamodsprövande detta arbete är, kan
nämnas, att en van arbetare har göra en hel månad att forma
en vas c:a 0.3 meter hög. Slipning och polering m. m.
verkställes med tillhjälp av maskiner.» Vid besöket höll man på
att slipa en stor porfyrvas. Detta arbete hade pågått i sex
månader, och ännu var vasen ej färdigslipad.

Hemresan togs över Falun, Säter, Heclemora och Sala.
Resenärerna återkommo till Stockholm den 15 juli.




Sista vintern i Stockholm.


Strax efter återkomsten från resan i Dalarna gjorde
Edward ett besök hos sina föräldrar i Göteborg. Han återvände
till Stockholm i oktober. Vid denna tidpunkt hade doktor
Hedenborg lämnat sin befattning såsom Edwards studieledare
och doktor Nerman trätt i hans ställe. Nerman var då läkare
vid livgardet till häst samt docent vid Karolinska institutet.
Doktor Nerman tyckes bättre hava förstått sig på sin unge
elevs livsintressen än doktor Hedenborg. Härom skriver
fadern till sonen Edward: »Det fägnar mig mycket, att du hyser
en så kärleksfull vördnad för doktor Nerman.»

Under vintern 1822—1823 åhörde Edward de föreläsningar
i mineralogi, som professor N. V. AlmrothNils Vilhelm Almroth var då adjunkt vid Karolinska institutet samt lärare i
kemi och mineralogi m. m. vid Marieberg. Utnämndes 1835 till överdirektör för
mynt- och kontrollverken i riket. Född 1797, död 1852. höll å läroverket
vid Marieberg, samt övervar ibland även riksdagens
förhandlingar.

Det var en relativt lycklig tid, under vilken den unge
Nonnen kom till Stockholm. Det tryckta tillstånd, varunder
Sverige lidit till följd av de finska krigen och Gustav IV Adolfs
svaga regering, var nu ett minne blott. Under Karl XIV
Johan hade »känslan av upplivad nationell kraft höjts och man
hoppades på en ärorik tid under den nye konungen, som
redan väckt fosterländsk hugstorhet». Det var en tid, då
begåvade, målmedvetna unga män arbetade för sitt fosterlands
framåtskridande, sättande sin stämpel på sin tid. Sådana män
hade Nonnen lyckan räkna såsom sina lärare och vänner.




Brevväxling med professor M. Faraday.


Den brevväxling, som fördes mellan professor Faraday i
London och Edward Nonnen efter dennes flyttning till
Sverige, är anmärkningsvärd. Det är förvånande, att en så lärd
man gav sig tid att skriva långa brev till en femtonåring.

Uti ett brev av den 19 december 1819 skriver Faraday:
»Jag är mycket belåten med det metodiska sätt, varpå du
beskriver dina resor. Detta visar den förmåga du äger att
observera allt och fästa din uppmärksamhet på det, som är
omkring dig. Jag är ej mindre glad över, att du trives gott
i det land du flyttat till, de nya omständigheter du kommit
uti, och med dina nya vänner. När du får tid, så blir jag
tacksam att få en beskrivning om de seder och bruk, som
äro olika våra, deras förtjänster och lämpligheten av dessa
bruk för deras omständigheter. Du känner mig så väl, att du
kan förstå, att jag helst hör om sådana plägseder, som äro
bättre än våra.

Du är nu mycket nära ett centrum för kemisk vetenskap.
Jag hoppas därför, att du kommer att hopsamla för mig allt
som är nytt. Här hava vi för närvarande just intet nytt att
berätta.»

Den 6 mars 1820 skriver Faraday åter: »Jag är glad, att du
fått tillfälle att se litet av världen (jag menar dess yta). Då
du på din sista resa drog nytta av vad du såg, är jag övertygad
om, att du gjort detsamma nu. Du ser jag talar till dig ännu
som en lärare, men saken är den, att du uppförde dig så väl
som elev, att det ej är underligt, om minnet av den tid vi voro
tillsammans är starkt hos mig. — — — Du talar om Aurora
Borealis,Norrskenet. som du såg i oktober. Då jag vet, att du är
pålitlig i dina meddelanden, så skali jag nämna härom uti min
tidskrift ’Missilanian’.»

Sistnämnda tidskrift utgavs av »The Royal Institution» i
London. Att Faraday i denna vetenskapliga tidskrift intog
vad Edward Nonnen skrivit vid 16 års ålder, är ju även ett
högst anmärkningsvärt sakförhållande, vittnande om gossens
stora begåvning och skarpa iakttagelseförmåga.

Det sista brev, som Faraday tyckes hava fått tid att skriva
till Edward N., är från januari 1822. I detta brev säger han
bland annat: »Jag har nu för tiden nästan intet ögonblick,
som jag kan kalla mitt eget, men jag är mycket glad att höra,
hur ivrig du är att förvärva dig kunskaper. Fullfölj dina
studier ivrigt och djärvt men på samma gång försiktigt, så
skall det gå dig väl. — — — Jag är, min käre Edward, en
som alltid är intresserad i din framgång och din vän

M. Faraday.»

Då Edward Nonnens syster Emily var i London 1842,
besökte hon enligt sin broders önskan professor Faraday, vilken
då stod på höjden av sitt rykte såsom upptäckare på
elektricitetens område. Han talade då ännu med värme om sin forne
oförgätlige elev och berättade även, att det var för Edwards
skull han anordnade sin tidiga morgonföreläsningskurs för
skolgossar. Dessa föreläsningar höllos från kl. 6 till 8 på
morgonen.





TREDJE KAPITLET.
Åren 1823—1827.





Elev vid Engeltofta.


För att vinna praktik och skaffa sig kunskap om Sveriges
jordbruksförhållanden vistades Nonnen på Engeltofta i
Skåne från juli 1823 till hösten 1824. Denna egendom stod då
ännu i gott rykte för sitt jordbruk sedan den i det skånska
lantbrukets historia berömde majoren C. G. Stjernsvärds
verksamhet där. Denna verksamhet var så betydande, att en kort
skildring därav bör beredas plats i detta sammanhang.

Carl Gustaf Stjernsvärd, född 1767, död 1825, mottog
Engeltofta 1794 med stor skuld. Han insåg snart, att det då i
Skåne brukliga sättet att sköta jorden aldrig skulle kunna
bereda honom tillräcklig vinst. Han begärde därför av sin
vän, lorden av Kellie, förut engelsk konsul i Göteborg, några
dugliga jordbrukare från Skottland. I april månad 1803 fick
han från Kellie ett »helt ekonomiskt batteri» bestående av 1
lantbrukare, 1 uppsyningsman, 2 smeder, 3 mekaniker och 2
plogkarlar. Stjernsvärd anlade genast på Engeltofta en fabrik
för tillverkning av åkerbruksredskap efter engelskt mönster,
vilka snart spriddes i Skåne. Samtidigt börjades odlingar
efter skotska metoder. Vid denna tid utfärdades
enskiftesstadgan för Skåne. På grund härav sammanförde
Stjernsvärd de spridda jordstyckena till ett sammanhängande helt,
som han indelade i 19 gårdslotter. Dessa bebyggdes och
utarrenderades utom 3, nämligen Engeltofta, Kelliehus och
Nådala, vilka sköttes under eget bruk.

HoverietHoveri kallades det arbete, som den s. k. fästebonden hade att utföra till
brukande av godsägarens jord. avskaffades, foderväxter odlades, förädlade
boskapsraser infördes, mejeri anlades, skog planterades, och ett
stort tegelbruk byggdes. Genom allt detta uppdrev
Stjernsvärd på 20 år gårdens avkastning från 700 till 7,000 tunnor
säd, oberäknat 1,000 tunnor rotfrukter. Dessutom hade han
på samma tid försett Engeltofta med allt, som erfordrades för
dess skötsel och vidmakthållande, däribland uppfört 110 större
och mindre byggnader.

Till följd av många tillstötande missöden måste Stjernsvärd
år 1819 sälja Engeltofta till konung Karl XIV Johan, som
förut ofta understött honom med lån. Detta olyckliga slut
på Stjernsvärds reformatoriska företag gav naturligtvis fritt
lopp åt det klander, som redan förut låtit höra sig om
honom. Eftervärlden har dock gjort honom rättvisa. Det år
1849 hållna allmänna svenska lantbruksmötet i Malmö erkände
offentligen hans förtjänster, och vid skånska lantbruksmötet
år 1856 upprestes på en kulle vid Nådala en genom
subskription åstadkommen minnesvård över honom. Minnesvården
består av en stympad obelisk på en hög piedestal, å vars ena
sida läses: »Åt majoren och riddaren C. G. Stjernsvärd, död
1825. En erkänsam eftervärld reste minnesvården 1856. Hans
minne skall beständigt fortleva genom de efterdömen han
lämnat.» På andra sidan står: »Med omdöme före sin tid och
klar blick i framtiden tillämpade han ny lanthushållning i så
allmänt gagnelig riktning, att han förvärvat sig ett välförtjänt
rum bland utmärkta medborgare.»

Nonnen mottogs å Engeltofta av den av konungen till
förvaltare utsedde översten de Mattoni. Om sin flyttning hit
säger Nonnen: »Denna flyttning var lycklig, ty min hälsa hade
något lidit men återvanns av havsbaden vid Engeltofta.»
Nonnen betonar samtidigt, att gården genom vanskötsel efter
Stjernsvärds frånträdande var stadd i förfall. Av vad
Engeltofta varit syntes nu endast ruinerna. Då Nonnen hade en
så sorglig anblick för ögonen, trivdes han ej där, detta fastän
tillfälle till praktisk övning förefanns och av honom flitigt
begagnades.




Elev vid Möglin i Tyskland.


År 1824 i oktober begav sig Nonnen till ThaersAlbrecht Thaer, tysk agronom, det rationella lantbrukets skapare. Öppnade
1804 på godset Möglin nära Potsdam ett lantbruksinstitut, som blev ett mönster
för dylika i andra länder.
lantbruksinstitut Möglin i Tyskland. Resan dit togs över Ystad och
Stralsund. I Pommern gjordes ett kort uppehåll hos en
godsägare Hofmeijer, vilken sommaren 1823 hade gästat John
Nonnen i Göteborg. Vid detta tillfälle hade Hofmeijer
tillstyrkt, att Edward skulle gå igenom en kurs på Möglin, där
han själv varit elev.

Nonnen gjorde detta uppehåll på resan för att av H.
erhålla goda råd angående den förestående kursen på Möglin
och således något på förhand sätta sig in uti förhållandena
därstädes. Han framkom till institutet före kursens början och
blev då Thaers 500:e elev.

På Möglin kände sig Nonnen genast hemmastadd. Tiden
flydde raskt under ständigt arbete. Eleverna voro under
föreläsningarna väl upptagna med att göra anteckningar. Fastän
doktor Thaer var 72 år gammal, voro hans föreläsningar
»de mest utmärkta man kan höra», säger Nonnen. Umgänget
med lärarna på de få lediga stunder, som förekommo, var av
intresse för och verkade i bästa mening uppfostrande på eleverna.

Nonnen var den yngsta bland de 12 elever, som då
vistades på Möglin. Det oaktat vann han snart sina kamraters
förtroende i särdeles hög grad. Såsom bevis härför må
nämnas, att när han för dem omtalade sin plan att stanna på
Möglin ännu en vinterkurs (1825—1826), beslöto genast 5 av
dem att även kvarstanna och anmälde denna sin önskan
följande dag till doktor Thaer. Nonnens gamla idé att själv
en gång inrätta ett lantbruksinstitut började vinna stadga och
klarhet under hans första vinterkurs vid Möglin. Härom
vittnar följande »bordsamtal». Under pågående måltid blev
Nonnen en dag tillspord, huru han, som nu var van vid talrikt
sällskap, skulle kunna finna sig i att vistas mera ensam på
en gård i Sveriges skogar. Han svarade med hänförelse: »O,
då samlar jag omkring mig lika många som här nu finnas!»

Doktor Thaer var närvarande vid detta tillfälle och var
sedan så artig mot Nonnen, att han med anledning av detta
samtal höll en serie föreläsningar »Om lantbruksskolors
inrättande och ledning».

Vid Möglin kände sig Nonnen mycket lycklig. Han hade här
funnit, vad han längtat efter, nämligen lanthushållningen
behandlad som en aktad vetenskap och bildade unga män av
goda familjer, som med intresse ägnade sig åt dess studium.

Från hans vistelse där finnas endast få brev. Dock skriver
han hem ibland angående arbetet på institutet, t. ex. en gång
sålunda: »Professor Korté håller nu på med föreläsningar om
redskapsslöjd, ett ämne som mycket intresserar mig.»

Under sommarferierna 1825 gjorde Nonnen en studieresa
till mera bemärkta lantegendomar och andra ställen i trakten
av Magdeburg. Hans egentliga studieresor för sin utbildning
till agronom företogos följande år.

Vintern 1825—1826 fortgick under flitiga studier vid
Möglin. Om lärotiden där säger Nonnen själv, att den var den
lyckligaste i hans liv.

Den 10 april 1826 tager han avsked av »Fader Thaer»,
såsom eleverna kallade honom. Angående detta avsked skriver
Nonnen till sin far: »Du kan förstå, huru rörd jag var, när
jag tog avsked av denne vördnadsbjudande gamle man. Han
visade mig ock all vänlighet genom att giva mig ett
rekommendationsbrev, vari han rekommenderade mig på ett sätt,
som jag icke är värd, till sina vänner och gynnare, ett brev,
som kommer att vara mig till allra största nytta, då det ger
mig tillträde till alla de lantbrukare, vilkas bekantskap jag
önskar göra.  Jag fruktar, att jag icke skall återse denne
aktade vän, ty han är mycket klen och har nyligen legat sjuk
i två månader.»  Det blev dock förunnat Nonnen att ännu en
gång, innan han ett år därefter lämnade Tyskland, träffa
Thaer och tillbringa en dag hos honom.

Ovan nämnda rekommendationsbrev hade följande lydelse:
»Förevisaren av detta, herr Edward Nonnen, tillhör ett
engelskt, nu i Göteborg etablerat köpmanshus.  Han har
uppehållit sig på härvarande lantbruksinstitut i ett och ett halvt
år och vill nu för att förkovra sig i lantbruk, teknik och
naturvetenskap göra en resa genom en del av Tyskland.  Det gläder
mig särskilt mycket att kunna rekommendera honom för mina
vänner och gynnare såsom varande en talangfull, kunskapsrik
och mycket solid ung man, vars bekantskap och umgänge ni
säkert skall finna intressant och tillfredsställande.»

Att doktor Thaer ej delade sin elevs mening, då han ansåg
sig okunnig, framgår av ovan citerade brev.  Nonnen hade
nämligen alltid mycket små tankar om sig och sin förmåga.  
Det var därför, som han sökte råd och stöd av sina vänner.  
Härigenom vann också hans arbete i stadga.




Resa i Tyskland och Österrike.


Våren 1826 började Nonnen sin längsta studieresa.  Den
varade 8 månader, och under denna tid färdades han genom
Sachsen, Schlesien, Mähren och Rhenprovinsen.

Till att börja med företogs resan till fots, och som bevis
på sin vänskap följde tre av hans kamrater med honom ett
par mil på vägen.  Hans far fruktade, att om sonen kom till
fots, så skulle han ej röna ett så vänligt mottagande på de
stora godsen, som om han kom åkande.  Denna farhåga
visade sig dock vara obefogad, ty Nonnen mottogs överallt med
stor vänlighet.

I hertigdömet Anhalt-Dessau besökte Nonnen ej mindre än
8 större och mindre lantegendomar. Här behövde han ej ens
visa Thaers rekommendationsbrev. Alla voro så
tillmötesgående, att han fann det rätt svårt att skiljas från dem, när
tiden fordrade detta. De mindre jordbrukarna voro särdeles
stolta över, att någon kom från Sverige för att se deras fält.
Alla voro glada över att få besök av en f. d. elev hos Thaer.

I Leipzig stannade Nonnen en hel månad för att »studera
ull», ty vid denna tid omfattades fårskötseln med stort
intresse i Sverige. I ett brev till sin far i mitten av maj 1826
skriver han: »Du behöver ej, käre fader, frukta, att jag
vandrar kring landet som en pilgrim i forntiden utan att se
respektabel ut. I Leipzig köpte jag nämligen ett vackert medelstort
sto, som mycket rekommenderats till mig.» I köpet ingick
även sadel och betsel. Nonnen förklarar sig nöjd med affären,
»ty stoet (Rosinanta) har alla egenskaper, som fordras för en
lång resa, springer fort utan att stöta och är stillsamt».

Packningen på hästryggen hade Nonnen anordnat sålunda:
Vid sadeln voro 2 stora fickor fästade, en på vardera sidan,
och i dessa hade han sitt »gepäck». Bakom sadeln var hans
oljedukskappa fastsurrad. Linder regnväder höll denna kappa
såväl ryttaren som halva hans häst torra. Angående denna
utrustnings praktiska nytta säger Nonnen: »Jag har det så väl
ordnat, att jag t. o. m. skulle kunna utsträcka min resa ganska
långt in på hösten.»

Under augusti månad stannade Nonnen 12 dagar hos en
framstående lantbrukare BlockBlock blev Amtsrat år 1835. på hans lilla mönstergård
Schierau i Schlesien. Block var en god vän till Thaer.
Redan första dagen, som Nonnen vistades på Schierau, visade
Block honom manuskriptet till ett arbete i lanthushållning, som
han ämnade utgiva om några år. Vid första genomögnande
av detta manuskript fann Nonnen, att ett utdrag ur detsamma
skulle bliva till stor nytta för honom i framtiden. Han bad
därför Block att få stanna hos honom några dagar mot
erläggande av samma avgift som de övriga eleverna på Schierau.
Block svarade, att Nonnen kostnadsfritt fick stanna hos honom
så länge det var möjligt utan att allför mycket rubba den
uppgjorda resplanen.

För studerande av nämnda manuskript och för antecknande
av utdrag ur detsamma steg Nonnen upp kl. 4 varje
arbetsdag under denna sin första vistelse på Schierau. Block ägnade
1—2 timmar varje morgon åt sina elever. Han föreläste ej
för dem utan samtalade med dem eller gav dem frågor, som
de skulle besvara skriftligen. Ibland gav han dem uppgifter
för ekonomiska beräkningar inom lanthushållningen.

I brev hem karakteriserar Nonnen Block såsom »en av de
mest outtröttliga och klassiska lantbrukare han sammanträffat
med på sin resa och tillika en av de mest kända i Tyskland».

Från Schierau fortsattes resan genom Schlesien och Mähren
till Wien. Därifrån skrev han den 7 september, att han
besökt många intressanta egendomar i Mähren. Från Wien
anträddes återfärden norrut med Schlesien och egendomen
Schierau som mål. Block hade nämligen i brev hälsat
Nonnen välkommen åter till Schierau samt meddelat, att rum stod
i ordning till hans förfogande. Under denna sin färd norrut
sålde Nonnen sin häst, som varit en trogen hjälp och
reskamrat för honom under mer än 6 månader. Om denna
försäljning säger han vemodigt: »Från det ögonblick jag sålde
min häst har min resa varit mycket obehaglig, och jag har
blivit fördröjd av olika omständigheter.»

Den 22 november 1826 återkom Nonnen till Schierau, och
följande dag skrev han hem till sin far: »De första rader jag
skriver härifrån adresserar jag till dig för att låta dig veta,
att jag ankom hit i går kväll välbärgad och vid god hälsa
efter att hava fullbordat min långa rundresa. Det blir min
uppgift att använda all min arbetsförmåga för att vinna mera
kunskap uti lantbruksvetenskap, innan jag åter anträder en
resa till våren. Jag är glad att nu vara välbehållen i
vinterkvarter.»

I Schierau stannade Nonnen över vintern till den 18 mars
1827, då han fortsatte resan över Möglin, Magdeburg,
Frankfurt, Köln, Düsseldorf, Aachen, Bryssel, Antwerpen, Gent och
Ostende. Under den färden gjordes endast kortare uppehåll
här och där. På Möglin stannade han denna gång ej mer än
över en dag, men i närheten av Gent stannade han i 8 dagar.

Från Ostende fortsattes resan med segelfartyg till
England.




Resa i England och Skottland.


Omedelbart efter sin ankomst till England och London
uppsökte Nonnen sin syster Fanny och hennes man, engelska
pastorn i Göteborg, Rev. M. Morgan. De voro nu på besök
i England och hade överenskommit att sammanträffa med
Edward i London. De första intrycken vid detta
sammanträffande skildrar fru Morgan rätt humoristiskt i brev hem
sålunda: »Vi voro bjudna att tillbringa några dagar hos vänner
på Stamford Hill men hade sagt till vår värdinna, att om
Edward kom, skulle hon omtala för honom, var vi voro.
Ungefär vid 6-tiden på eftermiddagen, då jag stod och blickade
ut genom fönstret, såg jag ett åkdon stanna och en herre klädd
i reskappa och mössa överhöljd av damm stiga ut och hastigt
springa uppför trädgårdsgången. Jag ropade genast: ’Där
är Edward!’ Morgan och jag skyndade nedför trappan att
möta honom men kunde knappast känna igen honom. Han
hade förändrats mycket och till sin fördel. Han var
kraftigare än förut men ännu samma enkla naturens barn som
alltid. Följande morgon träffade vi honom i trädgården. Efter
en hjärtlig hälsning började vi undersöka hans beklädnad.
Resmössan blev genast kasserad, och hatten, som han köpt
i Berlin för 5 kr., var sliten i kanten, så vi ansågo det
nödvändigt, att han skaffade sig en ny. Hans svarta rock hade
under 3 år använts som bäst och nu senast som resrock; västen
var av för grovt tyg, varför dessa persedlar fingo ersättas
med andra. Resten av kläderna voro däremot nya. Vi
ansågo det även rådligt, att han uppsökte en barberare, ty massan
av hår, som krönte hans huvud, gav utseendet av en moppe.
Han sändes därför in till staden för att ombesörja allt detta.
När Edward återkom från staden, var han alldeles renoverad
och förändrad till sin fördel.»

Av denna skildring framgår, att Nonnen redan i sin
ungdom var flärdfri och tänkte litet på sig själv och sitt utseende,
ett karaktärsdrag, som han bibehöll under hela sitt liv.

Alla hans gamla vänner i London ville nu gärna se honom
hos sig, varför den ena bjudningen följde på den andra. Både
han och hans syster Fanny påmindes härunder på ett
angenämt sätt om den tid, då familjen Nonnen hade sitt hem i
London. Edward fann umgängeslivet bland gamla vänner
både behagligt och intressant men var dock ej nöjd därmed.
Han tyckte, att den dyrbara korta tid, han hade disponibel
för lantbruksstudier i England, på detta sätt delvis blev
förspilld. Så snart han fick sina rekommendationsbrev i ordning,
begav han sig därför ut till landet.

Under senare delen av maj månad började Nonnen sina
lantbruksstudier i England hos mr Hughes, bosatt i Kent.Kent, grevskap i sydöstligaste England. Här
sammanträffade han med en mycket intelligent lantbrukare,
mr Foster, som i officiellt uppdrag genomrest vartenda
grevskap i England och Skottland. Foster gav Nonnen mycket
goda råd ifråga om resplan inom öriket. Överallt i Kent blev
han mycket väl emottagen och kände sig som hemma.
Värdarna gjorde sig mycket besvär med att visa honom allt av
intresse inom sina lantbruk.

Bland alla de egendomar, Nonnen besökte, var Holkam Hall
en, som mycket översteg hans förväntningar. Dess 75 år
gamle ägare, mr Coke, tog emot honom mycket kyligt till att
börja med, men »jag lyckades snart tina upp honom», säger
Nonnen i sina anteckningar om besöket på Holkam.

Från Kent fortsattes resan till NorfolkNorfolk, grevskap i östra England. och SuffolkSuffolk, östligaste grevskapet i England. samt
därifrån till Skottland. Uti Skottlands jordbruk var Nonnen
mycket förtjust. Om detta säger han i brev till Thaer: »I
sydligare delen av detta land, i synnerhet i närheten av
Edinburgh i östra och mellersta delen av Lothian,Lothian, landskap i östra Skottland, delat i flera grevskap. som med full rätt
kallas ’Britanniens trädgård’, kan endast kulturen i en del
av Norfolk jämföras. Uti den härliga dalgång, som sträcker
sig mellan städerna Perth och Dundee är bördigheten ännu
yppigare än i den sydliga delen av Skottland.»

Från södra och östra delen av Skottland fortsattes resan
norrut till Perthshire o. s. v. och därifrån till Glasgow. I
brev hem därifrån berättar Nonnen, att han i norra
Skottland såg klippor som i Sverige, men att bergen där äro
långsluttande samt bevuxna med gräs och ljung. Detta
förhållande är av stort värde för de högländska jordbrukarna, ty
dessa bergssluttningar erbjuda ett utmärkt bete för får, fastän
de ej lämpa sig för sädesodling. Fårskötseln är därför den
viktigaste näringsgrenen inom lanthushållningen i norra
Skottland. En lantbrukare här kan äga många tusen får.

Efter besök på några lantegendomar söder om Glasgow
reste Nonnen åter till Edinburgh, ty tiden var nu inne att med
allvar tänka på återresa till Göteborg.

Angående beskaffenheten av den yrkesutbildning han
vunnit dels under sin vistelse vid Möglins lantbruksinstitut och
dels under sina studieresor i Tyskland, Österrike, England och
Skottland gör Nonnen följande jämförelse:

»Vistelsen vid Möglin erbjöd tillfälle att inhämta klarare
inblick över lantbrukslärans olika delar och de för dess studium
erforderliga vetenskapsgrenarna, som endast kan vinnas vid
ett lantbruksinstitut, där allt föredrages i sammanhang.
Vistelsen i Norfolk och Skottland erbjöd tillfälle att få närmare
kunskap om den praktiska åkerbearbetningen med fullkomnade
redskap och dessas korrektmässiga förande, något som man
den tiden ej kunde få se annorstädes.» Nonnen slutar denna
jämförelse med att säga: »Det synes skäl att ångra att hava
ägnat en hel sommar åt resor i Tyskland och nu ej kunna
kvarstanna i Skottland och där få själv någon tid deltaga uti
jordbruksarbetena.»

I de brev, Nonnen skrev hem under sin resa i England och
Skottland, talar han ej mycket om lantbruket i dessa länder.
Men därom skriver han mycket utförligt till Thaer för hans
tidskrift: »Möglinsche Annalen.»

I september 1827 återvände Nonnen till Göteborg.



II.

NONNEN UPPRÄTTAR
LANTBRUKSINSTITUT PÅ DEGEBERG




FJÄRDE KAPITLET.
Åren 1827—1828.





Resa i Sverige för köp av lantegendom.


Efter trenne väl använda läroår i Tyskland, Österrike,
England och Skottland stod Nonnen hösten 1827 väl rustad för
det mödosamma värv, som väntade honom i hans nya fosterland.  
Det gällde nu närmast för honom att välja plats och
skaffa sig en lantegendom, där han i praktisk verksamhet
kunde omsätta de grundliga insikter i lanthushållning, han
förvärvat.

Hans morbroder Robert Lorent föreslog, att han skulle
arrendera Lerjeholm.  Lorents avsikt med detta förslag var, att
Edward då, samtidigt med jordbruksyrkets utövande, kunde
sätta sig in uti affärsförhållandena vid Klippans sockerbruk,
vara sin far till hjälp och kanske fortsätta driften efter
Lorents och John Nonnens död.  Att detta varit fördelaktigt för
den Nonnenska familjens framtid visas i fortsättningen, men
det hade mer eller mindre brutit Edward Nonnens bana som
lantbrukare.

Lorents förslag tilltalade varken Edward eller hans fader.  
Denne ansåg, att om hans son bleve arrendator hos en släkting, 
så skulle han ej hava samma handlingsfrihet eller kunna
utveckla sig så fritt, som om han brukade en egen gård.

Efter återkomsten från England stannade Nonnen ej länge
i sitt hem Liseberg utan begav sig snart åter ut på resor för
att före vinterns inbrott lära känna Sveriges lantbruksförhållanden 
så mycket som möjligt.

Resan inåt landet företogs uppför Göta älvs dalgång. Han
förvånades över, huru illa jordbruket sköttes i denna del av
landet. Det fanns ej någon ordnad avdikning, varigenom yt-
och grundvattnet kunde avledas från åkrarna.  Dessa lågo
härs och tvärs utan någon plan eller beräkning med hänsyn
till växtföljd och brukning.

Det första längre uppehållet, han gjorde under denna resa,
var å Frugården på Vänersnäs i Skaraborgs län.  Om denna
gårds dåvarande innehavare säger Nonnen, att han var »en
ärlig och erfaren man, fastän han, liksom alla hans svenska
bröder som styra plog, ännu ser allt såsom i en spegel på ett
dunkelt sätt».

Från Frugården fortsattes resan till Lidköping och
Degeberg. Denna egendom tilltalade honom särskilt. I Lidköping
tillbringade Nonnen några timmar hos sin vän apotekare
Kylander. Det var kanske hans närhet, som var en orsak
till, att Nonnen kände sig dragen till Degeberg. Från
Lidköping fortsattes resan till Mariestad. Hit ankom Nonnen
den 8 november och besökte genast landshövdingen greve
Arvid Posse. Denne mottog honom med stor vänlighet och
förståelse för hans förslag att möjligen kunna ordna en
lantbruksskola på en lämplig egendom i Skaraborgs län.

Landshövding Posse var besjälad av den allvarligaste
föresats att, i den mån det var honom möjligt, medverka till
genomförande av åtgärder för höjande av länets jordbruk, som
vid denna tid delvis låg i lägervall. Greve Posse hade tänkt
sig, att förbättringen delvis och så småningom skulle kunna
genomföras sålunda:

En lämplig person åtoge sig att på en gård med ungefär
300—400 tunnland åker, delvis god och delvis dålig jord,
anordna en lantbruksskola för bondpojkar. Dessa skulle
stanna där i 2—3 år, varefter nya skulle antagas i deras
ställe. Detta förslag tilltalade Nonnen, varför han till
följande morgon uppgjorde en plan för dess realiserande. Då
förslaget upplästes för landshövdingen, förklarade han sig
belåten därmed och ännu mer därmed, att Nonnen sade sig
vara villig att medverka vid dess utförande. Från 
Mariestad reste Nonnen till Jönköping och därifrån till egendomen
Näs i Småland.  Här stannade han några dagar hos gårdens
ägare, Johan Theofil Nathorst. Detta besök ledde till en varm
vänskapsförbindelse mellan dessa båda var och en i sin
gärning framstående befrämjare av det svenska jordbrukets
utveckling. Bekantskapen med Nathorst blev av stor betydelse
för Nonnens senare verksamhet.

Angående J. F. Nathorsts verksamhet, enskilt och
offentligt, må här nämnas några ord. Han var född 1794, gifte sig
1817 och bosatte sig på Näs. Här bedrev han ett ganska
omfattande jordbruk, nyodlade och blev så småningom
allmogens rådgivare och hjälpare.  Detta även vid sjukdomsfall,
emedan han var något kunnig i medicin.Hans fader var assessorn och medicine doktorn Johan Theofil Nathorst, som
köpte Näs 1798 och dog samma år.

År 1823 flyttades Flyinge schäferi till Näs med villkor, att
innehavaren årligen såsom arrende skulle avlämna ett visst
antal avelsdjur. Dessa stamschäferier, liksom senare inrättade
s. k. stamhålländerier, motsvarade vår tids avelscentra.  
Efter en resa i Sachsen och Preussen år 1826 för att studera
dessa länders fårskötsel och genomgå en kurs på Möglin, utgav
Nathorst sin »Handbok i ullkännedom och fårskötsel».
Härför erhöll han Patriotiska sällskapets guldmedalj.

Från utgivandet av detta arbete torde den svenska
ullkulturen efter vetenskapliga grunder tagit sin början. Nathorst
inköpte för statens räkning 60 elektoralfår från det i hela
Europa väl kända schäferiet på Möglin. På hösten 1831
inrättade han en fårskötareskola på Näs med understöd av
statsmedel. Från denna skola, som upphörde 1839, utgingo en
mängd skickliga fårherdar eller s. k. »schäfrer», varför man
ej vidare behövde införskriva sådana från Tyskland. År 1840
flyttades schäferiet från Näs till Årup i Kristianstads län.

Åren 1841—1861 var Nathorst sekreterare i
Lantbruksakademien, av vilken han blev hedersledamot 1862. Han
avled i september samma år.

Från Näs fortsatte Nonnen sin resa över Halmstad till
Skåne. I detta landskap besökte han flera större egendomar, 
däribland Örtofta, Bälteberga, Björnstorp, Årup och (för
andra gången) Engeltofta.

I brev hem skildrar Nonnen livligt sina intryck särskilt
från besöket å Björnstorp.  Han fann dess ägare baron Axel
Gustaf Gyllenkrok vara en synnerligen angenäm, intressant
och märklig man, som t. o. m. skänkte honom 100 »rara
mineralier». Baron Gyllenkrok var en ovanlig man i många
hänseenden. Redan såsom ung började han att på Björnstorp
samla en mängd utländska levande djur, vilken anläggning så
småningom utvecklade sig till ett dyrbart museum för alla
slags naturalster. För dessas insamlande fingo unga
hoppingivande vetenskapsmän på hans bekostnad företaga till och
med ganska långa resor. Dessutom anlade han en slags
botanisk trädgård, bestående av såväl inhemska som utländska
sällsynta trädslag. En särskild stiftelse, som helt och hållet
har honom att tacka för sin tillkomst, är räddningshemmet på
Råby för värnlösa och vanvårdade gossar, beläget nära Lund.

Sina stora naturaliesamlingar skänkte Gyllenkrok sedan till
Lunds zoologiska museum, där de under namn av
Gyllenkrokska museet upptaga 3 stora rum.  Gyllenkrok var en ädel
människovän, vars minne sent kommer att utplånas ur
Skånes och fosterlandets annaler. I sina bemödanden för
medmänniskors bästa understöddes han av sin likasinnade maka,
friherrinnan Malin Fock.

Från Engeltofta skriver Nonnen sitt sista brev hem under
denna resa. Det är daterat den 20 december, och dess
viktigaste meddelande är, att han beräknar komma hem
julafton på förmiddagen. Till stor glädje för alla i hemmet
ankom också deras kära Edward till Liseberg på själva
julaftonen 1827.

En lycklig julhelg tillbringade nu Edward Nonnen hos de
sina, från vilka han varit skild under många jular. Han
stannade sedan hemma över vintern, sysselsatt med studerandet
av de böcker, han skaffat sig under sina resor.

På försommaren 1828 begiver sig Nonnen åter ut på resa
för att bese egendomar i Skaraborgs län. Det första brev han
sände hem från denna färd är daterat Lidköping den 1 juli 
1828.  Däri omnämnes underhandling med greve A. L.
Hamilton på Kålltorp angående köp av Degeberg, som Nonnen
besökte även under denna resa.  Underhandlingen ledde dock
ej till något resultat.

Resan fortsattes genom Västergötland till Uddevalla,
varunder uppehåll gjordes för att bese egendomar, som voro till
salu.  Under uppehållet i Uddevalla besökte Nonnen den i
stadens närhet vackert belägna egendomen Kasen, som ägdes
av den år 1823 från Skottland inflyttade William Thorburn.  
Om sitt besök på Kasen säger Nonnen blott i brev hem, »att
han fått många goda råd av herr Thorburn».

Ej anade Edward Nonnen då, att herrskapet Thorburns
lilla 3-åriga dotter Margareta, som då lekte med sina syskon
under lindarna utanför det trevna hemmet, en gång skulle
bliva hans hustru.  Hans tankar vid denna tid angående val
av maka gingo åt ett helt annat håll.

Från Uddevalla reste Nonnen till Rånnum i Älvsborgs
län, ty denna egendom var även till salu.  Att så många
egendomar då voro till salu i Västergötland bekräftar vad som
redan är nämnt, nämligen att ett bedrövligt tillstånd var
rådande i detta landskap.  Många av godsägarna i dessa
bygder voro färdiga att göra konkurs, och många av gårdarna
där kunde knappast finna köpare.

Rånnum hade ej heller de egenskaper Nonnen önskade.  
Han ställde därför åter sin färd mot Kålltorp för att
upptaga underhandlingarna med greve A. L. Hamilton om köp
av Degeberg.  Nonnen synes nu hava kommit till full klarhet 
om, att bland det 40-tal egendomar, han besökt i olika
delar av landet, kände han sig mest dragen till Degeberg.

Hans nästa brev till sin far är daterat den 13 augusti 1828
och innehåller en del uppgifter om det ifrågasatta köpet av
Degeberg med det därtill hörande säteriet Stensholmen.




Köp av Degeberg.


Underhandlingarna om detta köp blevo ganska omständliga
genom säljarens vacklande hållning under det de pågingo.  
Detta gjorde, att Nonnen vid ett tillfälle var betänkt på att
helt och för alltid avbryta dem.

I samråd med sin vän apotekaren Kylander i Lidköping
avgav Nonnen den 19 augusti 1828 ett sista skriftligt
anbud på egendomarna och deras inventarier samt sände det
till säljaren, greve Hamilton på Kålltorp.  Greven fordrade
först, att kreatur och alla döda inventarier skulle lösas efter
värdering av särskilt utsedda värderingsmän och föreslog
t. o. m. att apotekare Kylander skulle tjänstgöra såsom en
värderingsman.  Om detta förslag säger Nonnen humoristiskt:
»Greven föreslog, att Kylander skulle värdera oxarna, men
jag vet ej, om han förstår sig på de fyrbenta herrarna så väl
som på sina flaskor.»

Efter åtskilliga meningsutbyten brevledes, särskilt i fråga
om inventariernas värdering och lösen, fick Nonnen den 30
augusti greve Hamiltons muntliga svar, att han skulle få
köpa Degeberg och underlydande gårdar, Stensholmen,
Smedegården och Glömstorp Backa, på de villkor, han själv
uppställt, med gröda, inventarier och allt.  Greven önskade blott
en tillökning av 366 r:dr och 32 skilling i köpeanbudet, så att
hela köpeskillingen uppgick till en avrundad summa av 59,000
r:dr, vari inberäknades 1,000 r:dr, som gårdens bönder voro
skyldiga ägaren.  Priset för samtliga fastigheter var 5,000
r:dr.  Då Nonnens anbud för övrigt antagits av säljaren,
gjorde han ingen anmärkning angående den lilla summan,
som tillökats, och förklarade sig villig öka sitt anbud med
detta belopp.

Den 1 september 1828 avslutades köpet med tillträde samma
dag.  Efter nutidsförhållanden synes priset vara lågt, men så
var icke fallet.  Egendomarna i fråga utgjordes nämligen
delvis av oskiftade andelar i var sitt byalag.  Utom en liten
del säteri, som hade en någorlunda regelbunden ägofigur,
utgjordes själva huvudgården Degeberg av andelar i 4 olika
byalag.  Såsom ett ytterligare bevis för, att det ovan nämnda
inköpspriset var fullt tillräckligt, må även nämnas, att i den
annons, efter vilken affären kom till stånd, lästes bland
annat, att Degeberg med utgåraar »avses böra föda 30 

nötkreatur».  Då Edward Nonnens arvingar år 1896 sålde
Degeberg med dithörande utgårdar, så föddes ett 90-tal nötkreatur 
endast på huvudgården.




Några uppgifter om Degebergs f. d. ägare.


Då Nonnen köpte Degeberg, sköttes egendomen av en
rättare vid namn Anders Nilsson.  Han hade åtskilligt att
berätta om de personer, som under närmast föregående tider ägt
Degeberg.

Omkring 1680 var Stensholmen huvudgården och ägdes av
medlemmar tillhörande den friherrliga släkten Bonde.  Vid
samma tidpunkt ägdes Degeberg av tvenne bröder Deffenfelt 
och efter dem av ryttmästare Carl Magnus Lilliehöök.

I mitten av 1700-talet bodde en baron Natt och Dag på
Degeberg.  Efter honom blev en lagman Hummelhielm ägare
till båda gårdarna.  Han avled 1785 och hans änka, född
Posse, bodde flera år på Stensholmen.  Hon hade en fosterdotter, 
som blev gift med greve A. F. Frölich och bodde på
Degeberg.  Efter fru Hummelhielms död köpte överstelöjtnant 
C. H. Ramsay egendomarna för endast 14,000 riksdaler.  
Efter hans död brukade änkan båda gårdarna med biträde av
en rättare på vardera gården, till dess hennes måg
häradshövding B. J. Silfverschiöld övertog dem på arrende för 400
tunnor spannmål per år.

Efter fru Ramsays död såldes gårdarna till baron C. Bonde.  
Han utarrenderade dem till överstelöjtnant Ehrengranat
år 1825 mot ett arrende av 500 tunnor spannmål per år.  
Första arrendeåret, d. v. s. 1826, blev det missväxt, så att
Ehrengranat skördade endast 480 tunnor säd på båda gårdarna
tillsammans, varför baron Bonde av godhet mot arrendatorn tog
gårdarna under eget bruk i slutet av 1826.

I början av 1827 sålde baron Bonde både Degeberg och
Stensholmen till greve A. L. Hamilton.  Ingen av de tre
sistnämnda herrarna bodde på gårdarna, utan dessa sköttes av
rättare.  Dels på grund härav och dels emedan gårdarna ofta
bytt ägare under de senaste åren, voro de nästan i vanhävd,
då Edward Nonnen tillträdde dem.

Till en början tyckte gårdsfolket och de underlydande
bönderna, att de fått »en underlig herre» till husbonde.  Detta
omdöme grundades dels därpå, att Nonnen var utlänning, och
dels därpå, att han vid sina besök såsom spekulant på
Degeberg och därtill hörande utgårdar ej endast besåg
egendomarna utan hade med sig en »spadkäpp», med vilken han
grävde här och där på åkrarna och tog jordprov.  Vad han
skulle göra med dessa jordklimpar kunde folket ej förstå.  
Nonnen hade givetvis praktiska skäl för sitt tillvägagående.  
Genom att kemiskt undersöka dessa jordprov blev han övertygad 
om, att den åkerjord, från vilka proven voro tagna, var
till sin natur av särdeles god beskaffenhet, fastän för
tillfället utsugen och nästan i vanhävd.




Degebergs beskaffenhet, då Nonnen blev ägare därav.


Degeberg och Stensholmen äro belägna i Rackeby socken,
Kållands härad, Skaraborgs län, vid Vänern, omkring 1 1/4
mil från Lidköping.  Med underlydande hemman utgöra dessa 
gårdar tillsammans 8 5/8 mantal.  Arealen åker på
gårdarna var vid Nonnens tillträde av desamma 250—260
tunnland, huvudsakligen bestående av lera och lermylla.  
Skogsarealen utgjorde omkring 200 tunnland barr- och lövskog,
därav en del vacker ekskog.

Med avseende på huvudgården Degebergs utseende vid
denna tid upplyser ändelsen »berg» i namnet något därom.  
Själva tomten utgjordes av en kal bergbacke.  På densamma
voro några hus och logar uppförda, liksom kastade om
varandra i spridd ordning.  Ägorna voro enligt det gamla bruket
överkorsade i alla riktningar av pittoreska gärdesgårdar.  
En stor del av gärdena lågo i träde.  Vägarna voro usla och
gingo i möjligast fula krökningar.  Byggnaderna voro i ett
bedrövligt skick.  Om manbyggnadens beskaffenhet skriver
Nonnen: »Greve Hamilton har låtit taga utav taket, höjt 
väggarna med några stockar och lagt på ett nytt tak men ännu
ej hunnit sätta upp skorstenarna, som tagits ned ända till
golvet på vinden.  Dessa skorstenar voro på sin tid försedda
med rökrör från 7 rum, vilka därför nu ej kunde eldas.»  
Denna omständighet var särskilt bekymmersam för Nonnen, som
tillträdde gården blott ett par månader före vinterns inbrott.

Gården framför manbyggnaden och den på norra sidan
därom belägna flygeln voro inhägnade med en stengärdsgård.  
Själva gårdsplanen var så lerig och söndertrampad av
kreatur, att det vid regnväder var nästan omöjligt att taga sig
fram över densamma.  Här och där stucko stenar och
berghällar fram över markytan på gården.

Av det ovan sagda framgår, att Degeberg var i ett
mycket bedrövligt skick, då Edward Nonnen tillträdde egendomen.  
Härom vittnar även hans trofaste vän J. Th. Nathorst
på grund av egna iakttagelser sålunda:

»Föreställom oss en stor öppen slätt, i väster begränsad av
Vänern och endast några få fot höjd över dess yta.  
Jordmånen huvudsakligen lera, ej i sig själv dålig, men så
utsugen, att den vägrade giva några grödor, dock med så
mycken rikare flora av ogräs, särdeles de annuella (= ettåriga).  
På mitten av denna slätt med nära död nivå (= vattenjämn
yta), saknande all avdikning, som kunde förtjäna att så
benämnas, och över vilken stormvindarna från Vänern
obehindrat ströko, utpinande både växter och djur, höjde sig
en större naken skoglös kulle, överströdd med rullstenar,
mellan vilka förfallna hus lågo spridda.»  Så långt Nathorsts
vittnesbörd om Degebergs utseende år 1828.  Det var kalt
och fult, då Nonnen flyttade dit, men det var också »något att
göra något av».

Med sin skarpa uppövade iakttagelseförmåga insåg Nonnen
klart, att det kunde göras mycket av Degeberg.  Därom
vittna följande hans egna ord: »Ortens jordmån, av skördar
utmattad, i saknad av verksam dikning och av de kulturförbättringar, 
vilka genom kunskap och kapital åvägabringas, är
dock av naturen bördig.»  Dessa ord antydde, att Nonnen
var övertygad om möjligheten av en då oanad ökad 
produktion på Degeberg, ja, t. o. m. möjligheten av att där skapa
ett mönsterjordbruk och ett lantbruksinstitut.

Men det fordrades verkligen det friska mod, den okuvliga
energi och de grundliga kunskaper, av vilka Nonnen var i
besittning, för att våga det svåra företaget under då rådande
förhållanden.




Västergötland en gammal kulturbygd.


Innan jag övergår till skildringar av Nonnens livsgärning
på Degeberg, torde det vara lämpligt att först återgiva några
drag av bygdens kulturhistoria.

Västergötland är som bekant en bygd av gammal odling.  
Kristendomen blev där lagligen kyrkfäst tidigare än på
något annat ställe i Sverige.  Det var vid foten av Kinnekulle
Olov Skötkonung lät döpa sig.  Det var från Husaby kyrka
den lagfästa kristendomen för första gången ringde in frid
över landet och dess odling.  Oroliga och krigiska, som
tiderna då voro och länge måste förbliva, byggdes väl kyrkorna
till en början på de små rödjorna i de ännu stora och täta
skogarna såsom små fästen, vari friden måste försvara sig
med svärd och båge.  Men friden segrade slutligen över
vildheten.

Varnhems härliga kyrka restes i sinom tid över de gamla
krigiska konungarnas multnade ben.  Så drog odling och
konst fram, röjande och byggande århundradena igenom.

Västergötland kan sålunda kallas en kulturens vagga uppe
i Norden.  Kulturen kunde knappast välja en bättre jordmån.  
Det är väl bekant, att odlingen under de senare tiderna
visat sig mera livskraftig i Västergötland än i de flesta andra
svenska bygder.  Män sådana som bröderna Torsten och Karl
Rudenschöld, Johan Gabriel Richert, Lars Wilhelm Kylberg,
Edward Nonnen, ättlingar av Västgötasläkten Hamilton i
flera led, Sigge Flach m. fl. hava där haft sin verksamhet och
deras verk utgör i vår senare kulturs historia ett av de
vackraste bladen.  Skaraborgs läns hushållningssällskap går i 
spetsen för den odling, som känner med sig själv, att
människan ej lever endast av bröd.

Det är en märklig tillfällighet eller rättare en Guds skickelse, 
att det var just i dessa bygder som Nonnen bosatte sig.  
Det nya tidsskede av lugn, som efter revolutionskrigen
uppgick över Europa och Sverige, skulle naturligtvis giva sig
uttryck i en ny odling.  Den hade med Maclean uppträtt i
Skåne och kom med Nonnen till Västergötland.  
Anmärkningsvärt är, att båda dessa män voro engelsmän. Båda kommo 
de liksom för att hävda Englands gamla rykte såsom det
land, varifrån både kristendomens och odlingens välsignelser
utbrett sig över många andra länder.





FEMTE KAPITLET.
Åren 1828—1829.





Jordbruksförhållandena i Sverige vid denna tid.


För att kunna bilda sig en föreställning om de många och
stora svårigheter Nonnen hade att bekämpa och övervinna för
att nå det mål han föresatt sig på Degeberg, är det nödvändigt
att taga någon kännedom om jordbruksförhållandena i Sverige
och Skaraborgs län isynnerhet vid denna tid.

Från och med statsvälvningen 1809 och det förändrade
statsskick den medförde hade ett nytt skede inträtt i Sveriges
ekonomiska utveckling.  Den politiska pånyttfödelsen och den
trygghet freden skänkte väckte förhoppningar och framkallade 
strävanden att genom tidsenliga reformer i lagstiftningen 
samt ökad företagsamhet råda bot för det svenska
jordbrukets bekymmersamma läge vid denna tid.  Men det dröjde 
givetvis ganska länge innan lagreformerna hunno göra
sig gällande, d. v. s. visa sig verksamma i det praktiska livet.  
Dessa reformers »fruktbärande samverkan» försvårades
ytterligare genom den bland jordbrukarna rådande 
okunnigheten, som var en följd av den totala bristen på
lantbruksläroverk.

Framåtskridandet hämmades också i hög grad genom den
prohibitiva lagstiftningen eller prohibitivsystemet.  De ofta
inträffade in- och utförselförbuden m. m. omöjliggjorde en
ordnad spannmålshandel och hindrade införandet av bättre
utländska jordbruksmaskiner och redskap.  I förening med
bristen på kommunikationer utgjorde dessa förhållanden de
svåraste hindren för avsättningen av jordbrukets alster, vilka
därför vanligen, då ej missväxt var rådande, betingade så
låga pris, att de knappast täckte produktionskostnaderna.

Så kom den stora kraschen år 1817, då Malmö-diskontens
och i följd därav de övriga diskonternas fall vållade en
finansiell kris.  En urtima riksdag sammankallades till slutet
av året, och i »berättelsen om vad sig i riket tilldragit»
yttras: »Malmö diskont hade genom sitt förvaltningssätt
råkat i obestånd, vilket hade den påföljd, att Göteborgs och
Göta kanalbolags diskonter nödgades inställa sina utbetalningar.  
Misstroendet, oredan och penningebristen ökades nu
genom flera millioners hastiga indragning ur allmänna
rörelsen.»  På grund härav måste regeringen vidtaga
utomordentliga åtgärder och sammankalla urtima riksdag.

Verkningarna av denna förödande kris voro kännbara i
många år och även vid den tidpunkt, då Nonnen började sitt
banbrytade arbete på Degeberg.

Bland de landskap, som hårdast drabbades och längst blevo
lidande av denna kris, var Västergötland, isynnerhet den del
därav, som tillhör Skaraborgs län.  Nästan hela denna i vår
tid så blomstrande landsdel låg då försänkt i ytterlig
fattigdom.  Hela Skaraslätten låg i lägervall.  Djup fattigdom
präglade de förfallna gårdarna och stugorna.  Likgiltighet
och okunnighet rådde överallt.  Det fanns blott ett enda
intresse: brännvinsbränning.  År 1827 funnos ej mindre än
12,516 brännvinspannor av tillsammans över 240,000 kannors
(= 624,000 liter) rymd i Skaraborgs län. Det var således
brännvinsfloden, som också i Västergötland hjälpte till att
dränka både välstånd och arbetslust m. m.

Skaraborgs läns jordbruk låg vid denna tid i nästan
fullkomlig vanhävd.  Åkerjorden var alls icke eller ytterst
bristfälligt avdikad samt utarmad genom överdrivet sädesbruk
med försummad foderväxtodling och boskapsskötsel.  Den
närmaste följden av detta missförhållande var den, att det
ofta blev missväxt, vilket nödvändiggjorde statens ingripande 
med direkt undsättning till lindrande av nöd eller anslag
till åkerjordens avdikning.

Det var under dessa svåra tider, som en talare på Riddarhuset 
vid 1823 års riksdag föreslog, »att kronan borde skänka 
bort Västergötland», emedan detta landskap frätte som en
kräfta på staten.  »Skaraborgs län Sveriges fattighus» var
ett ordspråk på den tiden.  Man läste då ej sällan i de
allmänna tidningarna annonser rörande önskat köp av lantegendomar 
i södra eller mellersta Sverige med det för länet föga
smickrande förbehållet: »Skaraborgs län likväl undantaget.»




Nonnens första åtgärder vid Degeberg.


De första uppgifterna Nonnen hade att lösa efter sin
ankomst till Degeberg voro att skaffa sig nödiga möbler och
husgeråd, att ordna de föreliggande jordbruksarbetena på
lämpligaste sätt, att taga reda på huru mycket bönderna voro
skyldiga till huvudgården, att vidtaga åtgärder för åstadkommande 
av en bättre gödselvård, att söka utbyta en del
jordområden med grannarna, att uppgöra plan till en rationell
växtföljd och avdikning, att verkställa förberedande arbeten
för anläggning av trädgård och park samt att ordna med
kreaturens utfodring och vård på ett lämpligare sätt än som
förut varit förhållandet.  Här förelågo sålunda omedelbart
många och krävande arbetsuppgifter för den unge, energiske,
förhoppningsfulle och kunskapsrike ägaren av Degeberg.

Vi skola nu litet närmare redogöra för, huru han gick
till väga vid lösandet av de viktigaste föreliggande
uppgifterna i den ordning de ovan omnämnts.

Angående ordnandet av de på hösten 1828 föreliggande 
jordbruksarbetena berättar Nonnen för sin far, att folket på
godset villigt verkställde de arbeten, som blevo dem
anbefallda, samt att han börjat plöja med hästar. Detta var
någonting nytt, ty all plöjning hade förut där i orten verkställts
med oxar.

För att under närmast kommande år vinna bästa möjliga
skördar var det nödvändigt att på ett bättre sätt taga vara på
den gödsel, som redan fanns, och den, som kom att
produceras under närmast följande vinter.  Om denna sak skrev
Nonnen den 4 oktober 1828 till sin far: »Min första omsorg har
varit att noga undersöka ladugårdar, stallar och andra
ekonomibyggnader eller rättare därvid befintliga gödselhögar.  
På Stensholmen fann jag en massa gödsel, som legat
begraven under ladugårdens golv i många år, och som till våren
kommer att bliva till stor nytta. På Degeberg fanns ej
något dylikt gödselförlag, emedan golven i ladugården och
oxhuset där voro stenlagda. På båda ställena fann jag
gödselstäderna mycket illa belägna, så att de rent av genomspolades
av nederbördsvatten. Jag vill ej en enda dag hava mitt
dyrbara gödningsämne i ett sådant tillstånd. Därför skall jag
om några dagar flytta ovan nämnda gödselförlag till en torr
plats på gården utanför, tills jag får tid ändra
gödselstädernas läge. Denna gödseltransport skall göras med en häst och
en låg släde, varigenom mycket arbete besparas. Mitt folk
finner detta förfaringssätt rationellt och giver noga akt på
mina önskningar.»

Bland de första åtgärder, Nonnen hade att vidtaga för
att kunna införa ett mera rationellt jordbruk på Degeberg 
och dess utgårdar, var att i möjligaste mån sammanföra
dit hörande jordlotter till större fält. Dessa åtgärder
lyckades mot förmodan både fort och lätt. Redan den 29
september 1828 skrev Nonnen till sin far: »Jag har lyckats byta
landområden med 8 bönder, som äro mina grannar, så att
jag kunnat förena 50 tunnland jord med 38, som förr lågo
kringspridda.» Uti samma brev tillägger han: »Jag kan
gratulera mig själv att ha så fullkomligt vunnit framgång och
fått mina önskningar i detta hänseende tillmötesgångna.  
Detta av bönder, för vilka jag är en fullkomlig främling. En
rådman Fernström från Skara var lantmätaren, som jag
använde.»

Allmänt inom orten odlades sedan långt tillbaka vete, råg,
korn och blandsäd på de åkrar, som voro belägna närmast
ekonomibyggnaderna, ty den jorden ansågs vara bäst. Havre
odlades på de åkrar, som voro belägna långt bort från
gården, intill skogen eller betesmarken, och som aldrig
gödslades. De bönder, som vid skiftet erhållit sådan jord, måste
flytta ur byarna och fingo i gengäld större jordarealer än de,
som fingo behålla sina gamla bostäder. Att de utflyttande
ansågo sig orättvist behandlade, var ganska vanligt och ej så
underligt. Sorgen över den förmenta olycka, som träffat
dem, mildrades dock så småningom, då havren steg i pris
och blev av stort värde såsom kreatursfoder.

Nonnen planlade och genomförde snarast möjligt en
rationell växtföljd: blandat växelbruk med klöver och
foderrotfrukter jämte säd.

Redan första hösten plöjde han igen många onödiga diken
och lät gräva nya på mera lämpliga ställen.

Tack vare den milda hösten 1828 fick han då även tillfälle
att verkställa ett ganska omfattande förberedande arbete för
anläggning av trädgård och park invid och kring
manbyggnaden vid Degeberg. Nonnen hade ett stort intresse även för
trädgårdsskötsel, och det är troligt, att han ärvt detta intresse
av sin far. Från faderns trädgårdsanläggningar vid
Liseberg erhöll han samma höst ej mindre än 3,000 träd och
buskar, som då utplanterades.

Det är med synnerlig glädje och stort intresse Edward
Nonnen delgiver sin far planen för och genomförandet av
dessa nya anläggningar. Den 4 november 1828 skriver han
härom bland annat: »I går hade vi verkligt vårväder.
Dagen förut voro alle man från Stensholmen här, så att
tillsammans 22 man voro sysselsatta med plantering av träd. Jag
finner, att det utan stora kostnader skall gå för sig att
förändra ett stycke nästan obrukbart jordområde, som ligger
bakom huset, till en prydlig park. Jag har därför låtit innesluta
detta med en hagtornshäck, som nu är färdig.  Stengärdsgården, 
som innesluter andra delen av området, har jag skymt
bort med planteringar.  Jag låter även plantera grupper här
och där för att verka såsom skyddskappor mot stormen eller
för att skyla mindre bergplattor eller steniga platser.  Till
vänster om huset, mellan två grupper träd som planterats,
är en gräsplan, och nedanför denna är en mindre, ganska
romantisk bergavsats, ovanför vilken karaktärsbyggnaden står
ståtlig.

Vägar och jordpåkörning för buskager kunna lätt ordnas,
när några milda vinterdagar inträffa.  Ett grustag finnes i
närheten, som kommer att vara mig till stor hjälp.  Innan
nästa sommar kommer stället att ha genomgått en sådan
förvandling, att det knappast kan igenkännas, då jag hoppas få
se far och hela familjen här.»

Det ovan citerade visar, huru Edward Nonnen i detalj hade
planlagt sina åtgöranden för platsens försköning.

Nonnen hade liksom engelsmännen i allmänhet ett
natursinne, som ej blott giver sig luft i naturpoesi utan även
är verksamt i handling och sålunda, enligt skönhetssinnets
inneboende lagar, ombildar den yttre naturens för
konstbehandling tillgängliga partier.  Därför ingick det även i
Nonnens framtidsplan i fråga om Degebergs iordningställande
att anlägga en trädgård och park omkring ekonomihusen.

Utom de föreliggande jordbruksarbetena samt trädgårds- och 
parkanläggningarna hösten 1828 hade Nonnen även att
då i detalj ordna med kreaturens utfodring och vård, ty såväl
de gamla som de nykomna tjänarna måste undervisas härom.  
Dessutom måste han se till, att hemmet blev något så när
ordnat, hushållerska anskaffad o. s. v.




Nonnen antager hushållerska och inspektor.


I medlet av november fick Nonnen besök av sin morbroder
Robert Lorent, som då kom resande i sin egen vagn från
Stockholm till Göteborg och tog vägen över Lidköping.  Hans
första hälsning lydde sålunda:  »Välsigne dig gosse, vad för 
ett ställe du har köpt, det är ju ett riktigt Sibirien.»  Vid sin
återkomst till Göteborg sade han till Edwards far: »Bland
alla egendomar Edward sett har han valt en, som ligger i
’Sibirien’.»  Dessa omdömen visa, att Lorent ej beundrade
det ställe, hans systerson köpt.

Vid ovan nämnda tidpunkt fick Nonnen meddelande om,
att landshövdingen greve Posse önskade träffa honom, innan
han i slutet av månaden reste upp till Stockholm.  Nonnen
reste därför till Mariestad och blev mycket vänligt mottagen på
länsresidenset.  Om detta besök skrev han: »Jag visade greve
Posse listan på vad jag önskade få tullfritt infört till Sverige
i tanke att endast begära hans råd, men han bad mig genast
giva honom papperet och erbjöd sig att själv uppgöra med
statssekreterare Skogman.  Jag hade upptecknat därpå
lantbruksredskap, får, nötkreatur och säd till utsäde. Detta
sistnämnda hör jag blir svårast att få tillåtelse att införa.»

Under detta sitt besök i Mariestad deltog Nonnen uti ej
mindre än tre familjefester, därav en hos greve Posse.
Härom skriver han: »Grevinnan Posse var så vänlig att vid dessa
bjudningar göra förfrågningar hos de närvarande damerna
angående en hushållerska för mig. Hon lyckades härvid över
förväntan.» Den rekommenderade skulle hava 50 kronor om
året i lön och de vanliga presenterna.

I slutet av november blev Nonnen sängliggande sjuk.  
Under tiden han ligger avbrytes enformigheten därav, att den
av honom antagna hushållerskan, »mamsell» Comstedt (fig.
4), åker upp på gården. Hon medförde vävstol, spinnrock och
alla redskap, som behövdes för vävning, i överensstämmelse
med vad Nonnen bett henne göra.  Med den lilla trinda
»mamsellen» trädde även ordning och trevnad in i hemmet. Härom
skrev Nonnen hem, att han i henne ej allenast fått en bra
hushållerska utan även en god vårdarinna under sin sjukdom.

Under julen 1828 besökte Nonnen sitt föräldrahem
Liseberg.  Vintern 1828—1829 lät han verkställa en del
rensnings- och gallringshyggen i sina skogar. Under
eftervintern och våren fingo bönderna köra 1,600 lass grus på
gårdens väghållningslotter. Dessa voro nämligen vid denna tid 
i så uselt skick, att de voro nästan ofarbara.  En del av nämnda 
gruskörning fingo bönderna verkställa i stället för de förut
brukliga resorna med spannmål till Göteborg, som de voro
mycket emot.

Fig. 4. Mamsell Comstedt, hushållerska vid Degeberg 1828—1851.
Fig. 5. Alexander Skinner, inspektor vid Degeberg 1829—1851.

Redan från sin första tid såsom arbetsgivare och sedan
alltjämt intill sin död sökte Nonnen tillmötesgå sina
underlydandes rimliga önskningar samt behandla dem med
vänlighet men ock med bestämdhet.  Härigenom vann han snart
såväl deras som grannarnas förtroende och tillgivenhet,
varpå jag senare får lämna flera exempel och bevis.

För att öka djurbesättningen på Degeberg fick Nonnen
av sin morbror 20 st. får från hans egendom Lerjeholm invid
Göteborg.  Där tillverkades även under inspektor Skinners
ledning flera slags redskap för Edward Nonnens räkning.  
Lerjeholm utarrenderades våren 1829, och då fick Nonnen
övertaga dess f. d. inspektor Alexander Skinner (fig. 5), skotte
till börden.  Han var en ovanligt skicklig jordbrukare och blev
till stor hjälp och ett kraftigt stöd för Nonnen, vid vilken han
blev mycket fästad, och hos vilken han stannade till sin död
år 1851.

Våren 1829 blev mycket sen.  Vårflödena började i slutet
av april.  Ännu den 5 maj var jorden olämplig för brukning,
varför 40 man åter voro sysselsatta med trädplantering under
Skinners ledning.

En del redskap, som skulle användas vid det stundande
vårbruket, voro ännu ej fullt färdiga, varför Skinner även måste
tillbringa en stor del av sin tid i slöjdverkstaden och smedjan
för att tillse arbetena därstädes.  Trots den sena våren hade
Nonnen dock avslutat sådden före maj månads utgång.
Såningsarbetet hade i avsevärd grad underlättats genom
användning av nya arbetsbesparande engelska redskap.  Med
förtjusning berättade även Nonnen för sin fader om detta
sakförhållande.

I början av maj blev Nonnen uppvaktad av en deputation
bönder från granngårdarna.  De kommo för att bedja honom
skaffa dem 82 skålpund klöverfrö.  Det var svårt att
uppfylla denna begäran, men han lyckades dock göra det, tack
vare sina förbindelser med en del affärsmän i Göteborg.  
Uppdraget i fråga utfördes gärna för att uppmuntra de bönder,
som voro villiga börja införa förbättringar vid sina jordbruk.




En förnöjd köpares skyldigheter för hundra år sedan.


Här tillåter jag mig skildra en händelse, som till tiden men
ej till arten hör samman med Nonnens övriga uppgifter och
plikter i egenskap av nybliven godsägare.  Händelsen är
karakteristisk för de affärsregler, som för hundra år sedan
tillämpades inom vissa orter i Sverige.

Nonnen blev från flera håll upplyst om, att det var vanligt
inom orten, att om någon köpt en större egendom och var 
belåten med affären, så borde han såsom ett erkännande härav
giva säljarens maka en present. Emedan Nonnen verkligen
var nöjd med de egendomar, han köpt av greve Hamilton,
så ville han gärna efterkomma denna sed. Vid valet av en
lämplig present var det ganska svårt att hitta på något, som
kunde vara till både glädje och nytta. Först hade Nonnen
tänkt på en s. k. äkta schal, som han kunnat anskaffa från
Skottland, men när greve Lagerberg tillfrågades om saken,
så förklarade han, att gåvan måste vara av guld eller silver,
värd cirka 200 riksdaler. Troligen föreslog han ett guldur
såsom en lämplig present. Ett sådant blev också köpt i Paris
av Robert Lorent för Nonnens räkning.

I början av juni översändes presenten till grevinnan
Hamilton på Kålltorp åtföljd av ett brev, så lydande:

»Högvälborna Fru Grevinna!

Det fägnar mig mycket, att handeln av Degeberg och
Stensholmen tillåter mig friheten att bedja Fru Grevinnan om
godheten att av mig emottaga innehållet uti medföljande paket.  
Jag beder Fru Grevinnan om detta såsom ett bevis av min
verkliga högaktning.

Jag hade själv önskat att vid detta tillfälle få uppvakta
herrskapet på Kålltorp, men omständigheterna hindra mig att
vara så länge hemifrån.

Med utmärkt högaktning har jag äran teckna
Högvälborna Fru Grevinnans
ödmjukaste tjänare

 Edward Nonnen.

Degeberg Juni 1829.»

På detta brev erhöll Nonnen följande svar:

»Min Herre.

Med mycken tacksamhet har jag emottagit Herr Nonnens
vackra present. Det skall verkligen fägna mig, om Herr
Nonnen funnit sin handel av Degeberg och Stensholmen så
förmånlig, att den motsvarar denna gåva.

Jag beklagar, att omständigheterna hindrat oss från det
nöjet att få se Herr Nonnen här. Hoppas att det framdeles
sker. Jag får då tillfälle tacka muntligt och tillika försäkra
om den högaktning, varmed jag har den äran vara

Min Herres
ödmjuka tjänarinna
Christina Hamilton.

Kålltorp den 13 Juni 1829.»

Under sommaren 1829 hade Nonnen besök av sina
föräldrar och 3 systrar. Modern var klen till hälsan och resan
till Degeberg var för henne ganska ansträngande, men hon
ville naturligtvis gärna se, huru sonen hade det ställt, särskilt
i fråga om hushållet. Att granskningen här ej utföll till
hennes belåtenhet framgår därav, att Edward i ett senare brev
lovar, att det skall vara bättre nästa gång hon kommer till
Degeberg.





SJÄTTE KAPITLET.
Åren 1829—1831.





Nonnen fortsätter med att införa förbättrade
jordbrukssystem.


Under de närmast följande åren fortsatte Nonnen med att
på Degeberg (fig. 6) målmedvetet genomföra sitt för ortens
befolkning okända jordbruksprogram. Hans mål var att av
den förut så vanskötta egendomen skapa en mönstergård, på
vilken han kunde förverkliga sin älsklingsidé att mottaga
lantbrukselever.

Det var under den tidens förhållanden ganska naturligt, att
de unge främlingens djärva företag skulle väcka stort
uppseende bland flertalet av de svenska lantmännen, ja, betraktas
nästan såsom en yttring av vanvett.
Fig. 6. Degeberg 1829, sett från väster.
Grannarna betraktade främlingens arbete med både
nyfikenhet och misstro. Goda råd saknades icke. Vid denna tid
skrev t. ex. en av hans grannar, en mycket ansedd man, att
det första, Nonnen nu hade att göra, vore att uppföra ett
bränneri, ty det förutan kunde ingen egendom bära sig i
Sverige. Nonnen svarade: »Därmed må det gå huru som
helst, men aldrig skall jag bygga min välfärd på mina
medmänniskors fördärv.» I trots av alla uppmaningar förblev
han vid sitt beslut och fortsatte på den väg han förut utstakat
för sin lanthushållnings organisation.

Det var ej blott Nonnens grannar utan även en stor del av
dåtidens riksdagsmän, som ansågo att lantmännens välstånd
»ensamt var beroende av bränvinsbränning och sädespriser».
Denna åsikt uttalades t. o. m. på Riddarhuset under
1828—1829 års riksdag.

Men lyckligtvis var uppfattningen hos de intelligentare och
mera inflytelserika målsmännen för det svenska jordbruket
den tiden en annan. Såsom bevis härför torde förtjäna
anföras, att redan den 28 januari 1830 vid Lantbruksakademiens
högtidssammankomst dess direktör i sin berättelse ansåg sig
böra bland händelser under det förflutna året, »vilka för vårt
jordbruk kunna i framtiden bereda verkliga framsteg»,
framhålla Nonnens företag på Degeberg. Då han därvid tillika
nämner, att den unge engelsmannen »begärt och erhållit
tillstånd att få till riket införa vissa mindre partier spannmål
till utsäde, förbättrade åkerbruksredskap samt några gödfår
och andra mindre kreatur av engelska raser», så giver han
oss även inblick uti en del för den tiden karakteristiska
svårigheter, som voro förknippade med sådana företag som
Nonnens.

Angående förfaringssättet vid odlingen av rotfrukter fick
Nonnen uppbära ett slags tillrättavisning vid ett besök av en
bland ortens mest driftiga godsägare, greve Hugo Hamilton
på Hönsäter. Härom skriver han: »Grevens besök var
mycket angenämt. Han är en av de mest driftiga och
intelligenta godsägare jag känner. Han föreföll förvånad över
min dränering och växtligheten på mina fält men kunde ej
försona sig med mitt sätt att odla rovor på drillar eller att
plantera kål i rader, 3 fot från varandra. På hans
anmärkningar svarade jag blott, att om han lever 10 år till, så
kommer han att göra detsamma, ty genom de besök han
framdeles gör på Degeberg hoppas jag han skall bliva övertygad
om fördelarna av detta förfaringssätt.»

Inom husdjursskötseln började Nonnen redan 1830 att
speciellt arbeta för åstadkommande av en förbättrad nötboskaps-
och fåravel inom Skaraborgs län. För sin egen
kreatursbesättnings förbättrande inköpte han våren 1830 »en utmärkt
präktig strimmig tjur, Walter Skott», troligen av
korthornsras, å Främmestad i Skaraborgs län för det enligt den tidens
penningvärde oerhört höga priset av 150 riksdaler. Han
var dock mycket belåten med affären och skrev därom:
»Effekten av att hava en förstklassig tjur kan ej nog
uppskattas.»

Vid samma tid började Nonnen arbeta för att få ett
stamschäferi förlagt inom Skaraborgs län för höjande av länets
fåravel i allmänhet och ullproduktion isynnerhet. Denna
produktion omfattades då med stort intresse av statsmakterna.
Exempel härpå är redan angivet vid omnämnandet av
Nonnens gode vän J. Th. Nathorsts verksamhet på Näs i
Småland, där staten anordnat stamschäferi och fårskötareskola.

Dessutom må erinras om, att konung Karl XIV Johans
nitälskan för Sveriges dåvarande enda fabriksstad
Norrköping samt den utveckling, det finulliga merinofåret (spanska
fåret) vunnit i Tyskland, hade till följd, att riksdagen 1830
anslog 200,000 riksdaler till en ulldiskont (lånefond), från
vilken lån mot pant av inhemsk ull kunde erhållas mot 4 %
ränta till fåravelns främjande. Även anvisades medel till
ullkulturens främjande. För sistnämnda ändamål inkallades
sakkunniga utlänningar såsom undervisare och ullsorterare.

Ett ullkontor med erforderliga magasin uppfördes även i
Norrköping, och årliga ullmarknader anordnades därstädes
f. o. m. år 1831. Under de första åren betalades här sorterad
ull med 10,50—11,70 kronor per kg. efter nutida beräkning.
Dessa höga priser för den fina sorterade ullen sjönko redan
1834 till den grad, att hågen för en utsträckt avel av finulliga
får snart avtog.

Den 3 april 1830 skrev Nonnen till sin far, att länets
hövding, greve Posse, erbjudit honom ett stamschäferi, om
regeringen beviljade ett sådant till Skaraborgs län.




Lantbruket på Degeberg börjar att uppmärksammas
i orten.


Redan sommaren 1830 kommo många av ortens
intresserade godsägare till Degeberg för att se nyheterna där. Med
sin ovanliga förmåga att bedöma karaktärer finner Nonnen
i dem icke allenast närboende blivande vänner utan män, som
så älska sitt fosterland, att de säkert skola vara villiga att
bistå honom i hans strävanden att höja modernäringen
jordbruket, och därigenom stärka landets ekonomi.

Bland de besökande var även kapten L. W. Kylberg från
Såtenäs. Med denne man kom Nonnen sedan att samarbeta
mer än med någon annan för höjande av länets lantbruk och
nydanande av dess hushållningssällskap.

Om kapten Kylbergs första besök på Degeberg, sedan
Nonnen blev ägare till gården, skrev han till sin far:	»I går och
i förrgår har jag haft besök av den mest ridderlige, vänlige
och på samma gång förmögnaste av mina grannar.» Dessa
två män sympatiserade väl med varandra och hade så helt
samma levnadsmål, att de kände behov av att träffas ofta.
Det dröjde ej heller länge, förrän Nonnen blev bjuden till
middag på Såtenäs, där han sammanträffade med flera
framstående män inom orten.

Om sitt första besök hos en annan av sina grannar, greve
C. Rudenschöld, som vid denna tid arrenderade Leckö, skrev
Nonnen: »Han är en ung officer med stor förmåga. Såsom
lantbrukare är han lik mig en begynnare.» Även med honom
kom Nonnen sedan att samarbeta ganska mycket.

Den 30 juni 1830, då Nonnen fyllde 26 år, bjöd han ett
tiotal av sina umgängesvänner och yrkesbröder till Degeberg
på middag. Samtidigt skulle de få se några av hans nya
redskap avprovas. Härav framgår, att man inom
umgängeslivet på landet den tiden strävade efter att förena nytta
med nöje. Att »stämningen» vid denna födelsedagsmiddag
var angenäm, kan man förstå, när så många liktänkande och
för Sveriges bästa intresserade samlades. Efter middagen
förevisades och avprovades tre nya plogar och tre harvar.
Deras ändamålsenlighet väckte så mycken uppmärksamhet, att
flera av de närvarande uttalade önskan att skaffa sig sådana
för eget bruk.

Under oktober månad samma år hade Nonnen besök av
några godsägare från Värmland. De kommo för att se hans
många nya redskap i bruk. Härom säger Nonnen: »De
föreföllo mycket förtjusta över att få se mina plogar i arbete.»




Hungersnöd i Skaraborgs län.


I juli månad 1830 blev det en ganska omfattande
hungersnöd bland bönderna och deras arbetsfolk i Skaraborgs län.
Det saknades bröd i många hem även i trakten kring
Lidköping. Härom berättar Nonnen för sin far: »En deputation,
bestående av ett tiotal bönder har besökt mig och meddelat,
att de ej hade nog spannmål för att föda sina familjer till
hösten. De vilja tillsammans hava 15 tunnor korn. Jag
läxade upp dem grundligt därför, att de ej låtit mig veta härom
förr. Några av dem hade ämnat köpa litet säd på marknaden
i Lidköping, men de oväntat höga prisen hade hindrat dem
därifrån. Jag kan ej låta dem hungra. Jag åkte in till
staden och fann, att kronomagasinet hade sålt allt vad det
nyligen haft på lager.Det var vanligt vid den tiden, att de mindre jordbrukarna betalade sina
skatter med ett visst antal skäppor eller tunnor säd till kronomagasinen. För blott en månad sedan hade där
funnits 3,000—4,000 tunnor säd, som sålts till länsstyrelsen på
order av statskontoret. En ansenlig del av denna spannmål
hade sålts till Karlstad för 5 riksdaler och 12 skilling banko
(=7,87 kr.) per tunna. Intet annat återstår för mig att
göra än att köpa på en auktion, som skall hållas i Mariestad
på måndag. Där skall då försäljas över 300 tunnor korn, som
tillhöra Skara hospital. Denna säd ligger lagrad i Lidköping,
och att köpa därav är det enda sätt, varigenom de fattiga
hungrande i denna trakt kunna få hjälp. Följaktligen får jag
resa till Mariestad före måndag och köpa 15 à 20 tunnor säd
där, allt efter priset. På samma gång skall jag lämna
landshövdingen greve Posse närmare upplysningar angående
ortsbefolkningens nödläge.»

Angående sistnämnda sak skriver Nonnen senare:

»Greve Posse visade tydligen sin glädje över, att jag kom
till honom, men uttalade samtidigt sin ledsnad över, att andra
godsägare ej gjort sig besvär att vid ett tillfälle som detta
underrätta honom om verkliga förhållandet i sina respektive
bygder. Själv ämnar han göra en resa ut i länet för att
personligen undersöka tillståndet hos bönderna. Han tänker då
först besöka Degeberg och bad mig medfölja honom vidare på
resan.»

Nonnen gjorde det förutnämnda spannmålsköpet i
Mariestad och beredde därigenom 400—500 personer brödföda, tills
ny skörd kunde bärgas från deras åkrar.




Nonnen gör en resa i Skåne och upprättar kontrakt
med sina bönder.


I november 1830 fick Nonnen sin första lantbrukselev, en
ung Knorring.

Samma höst företog han en studieresa till Skåne och skriver
ganska utförligt i brev hem om det skånska jordbruket vid
denna tid. Om Alnarp skriver han: »Denna gård säges vara
illa skött.»

Föga anade då Nonnen eller någon annan, att på denna
egendom skulle anläggas Sveriges tredje lantbruksinstitut, en
värdig efterträdare till det lilla lantbruksinstitutet på
Degeberg, som han själv planerade vid denna tid.

Under sistnämnda år upprättade han kontrakt med sina
bönder och torpare. De hade ej haft kontrakt med
föregående ägare av Degeberg. Nonnen ansåg, att det var
fördelaktigare för både honom och hans arrendatorer att hava
kontrakt.

Han hade kommit till den övertygelsen, att bönderna under
de ofta förekommande ombytena av ägare lidit därigenom,
att varken de eller deras husbönder hade fullt reda på sina
skyldigheter och rättigheter. Innan kontrakten i fråga
förelades vederbörande för undertecknande, visade han dem för
de mera ansedda bönderna inom församlingen, och de voro
av den åsikten, att hans villkor voro »högst billiga». Härom
säger Nonnen: »Det är faktum, att jag dragit utav en tiondel
av arbetet de gjort under många år.»

Under 1830 blev Nonnen vald till arbetande ledamot av
Värmlands läns hushållningssällskap.




Medverkar vid bildandet av Lidköpings nykterhetsförbund.


Nonnen var en glödande, ja, nästan svärmisk idealist.  Varje
fråga, som kunde lända till Västergötlands, fosterlandets och
mänsklighetens väl, hade i honom den varmaste vän och en
energisk befordrare. Så t. ex. var han synnerligen tilltalad av
den då nyfödda nykterhetssaken. Han hade med vemod och
innerligt deltagande sett, huru brännvinets förbannelse även
vilade över Västgötabygderna.

Den 22 februari 1831 var det marknad i Lidköping, och
många främlingar hade ankommit dit. Såsom det var
vanligt vid dylika tillfällen, då folk samlats från när och fjärran,
anordnades nu en stor bal. Nonnen var även närvarande och
tog tillfället i akt att för sina bekanta redogöra för den nytta,
som skulle medfölja bildandet av ett nykterhetssällskap.

Härom skrev han till sin far: »Många äro varmt
intresserade i saken, och greve Piper ställer sig i spetsen för
företaget. Ett sällskap kommer säkert att bildas på landet. Då
borgmästaren tycker väl mycket om buteljen, så förorsakar
detta stora svårigheter här i staden, där det annars finnes
många, som äro varma förespråkare för bildande av ett
nykterhetssällskap. Jag har besökt honom i dag, och han kunde
ej neka att deltaga däri, om en förening kom till stånd här i
staden.  Jag var också hos prosten Wennerberg,Gunnar Wennerberg, far till skalden, tonsättaren, läraren och ämbetsmannen
Gunnar Wennerberg. som
naturligtvis var mycket tillmötesgående och redan hade bildat ett litet
nykterhetssällskap, som bestod av två eller tre familjer.  
Således har jag gjort så mycket, som kan göras härför på två
dagar.»

Vid denna tid var som bekant husbehovsbränningen i fullt
flor i vårt land.  Det var också husbehovsbränningens
gyllene tid. Ett riksdagens utskott, som behandlade
brännvinslagstiftningen, förklarade tillverkningen av denna dryck för 
»jordbrukets förnämliga tillhörighet» och själva drycken
kallades »ett behov för nationen».

Per Wieselgren hade då nyligen börjat sitt banbrytande
arbete för att hämma brännvinets syndaflod i vårt land. Detta
arbete organiserades så småningom på så sätt, att tongivande
ståndspersoner i de olika orterna slöto sig tillsammans i s. k.
nykterhetssällskap. I sammanhang med den år 1830 firade
jubelfesten till minne av kristendomens 1,000-åriga
förkunnelse i Sverige hade den kände fosterlandsvännen,
statistikförfattaren, översten och överdirektören vid
lantmäterikontoret Karl Gustaf af Forsell sökt få till stånd
nykterhetsföreningar, vilka skulle bereda ny framgång åt kristendomslivet
i landet. I Göteborg hade redan ett nykterhetssällskap bildats
och från detsamma skaffade Nonnen några tiotal
nykterhetsskrifter och spridde i sin ort.

Det av Nonnen planerade nykterhetssällskapet skulle ej blott
omfatta Lidköping utan sträcka sin verksamhet 2—3 mil utom
staden eller ännu längre. Dessutom skulle det söka bidraga
till allmogens uppfostran genom att uppmuntra och hjälpa
i gång lankasterskolorNamnet härledes från Josef Lancaster, engelsk pedagog, född 1778, död 1838
i New York, en av uppfinnarna av växelundervisningsmetoden. , av vilka ganska få funnos på
landsbygden vid denna tid.

En cirkulärskrivelse, innehållande inbjudan till möte i
Lidköping för att organisera ifrågavarande nykterhetssällskap
utfärdades av Edward Nonnen enligt uppdrag av t. f.
landshövdingen C. H. Gyllenhaal, greve Posses blivande
efterträdare såsom ordinarie landshövding i länet.

Skrivelsen i fråga hade följande lydelse:


»S. H. T.

Övertygad av den nytta för mänskligheten, som redan
åstadkommits, och som för framtiden ännu mera skall befordras
genom avsägelse av eller inskränkning uti bruket av
rusgivande drycker, hava flera överenskommit att inom orten söka
bilda ett sällskap till nykterhetens befrämjande.Υ I anledning 
härav får jag äran anmoda Tit. vara god deltaga uti den
sammankomst, som för detta ändamål hålles i Lidköping och
grevinnan Lagerbergs hus tisdagen nästkommande aug. kl. 10
förmiddagen, och täcktes Tit. hava godheten även därtill
inbjuda de inom församlingen boende personer, vilka för det
välgörande ändamålets vinnande nitälska.

Lidköping den 18 juli 1831.

Efter anmodan
Edward Nonnen.»

Av någon anledning kom detta sammanträde ej att hållas
förrän den 1 juni 1832, enligt nedan återgivna »Utdrag av
protokollet över besluten, fattade av Nykterhets- och 
Måttlighetsförbundet vid dess första sammanträde i Lidköping den
1 juni 1832.

Sedan på inbjudning av herr E. Nonnen en aktningsvärd
samling av ortens män sammanträtt i Lidköping samt där
överenskommit om stiftandet av ett förbund till Nykterhetens
och Måttlighetens befrämjande, utsågs till detsammas
ordförande kaptenen herr greve C. RudenschöldBroder till Torsten Rudenschöld, känd pedagog, född 1798, död 1859, 
banbrytare på folkundervisningens arbetsfält.  och till
sekreterare kaptenen herr L. W. Kylberg, varefter beslötos och
uppsattes följande huvudsakliga grunder för denna förenings
tillvaro, syftemål och verkningsplan.

§ 1.

Såsom allmän förbindelse skall det tillkomma varje förbundets 
ledamot att i möjligaste måtto inskränka och avlägga allt
bruk av utländska viner och likörer samt att, var inom sin
krets, allvarligen söka avhålla barn och uppväxande ungdom
från njutandet av starka drycker i allmänhet och brännvin
isynnerhet.

§ 2.

Förbundet medgiver tvenne namnteckningskolumner, en för
den absoluta nykterhetens och en för måttlighetens iakttagare
och befrämjare.

  § 3.

Medlem, antecknad i kolumnen för absolut nykterhet, skall
särskilt åligga ej mindre brännvinets och alla andra destillerade 
spirituosadryckers fullkomliga avläggande (utom då det
i medicinskt hänseende kan komma i fråga att begagnas) än
därjämte samvetsgrannaste iakttagande av förbundets alla
övriga stadgar.»

Efter husbehovsbränningens avskaffande ansågs dylika
sällskap mindre av nöden, och de dogo så småningom bort.





SJUNDE KAPITLET.
Åren 1831—1834.





Nödtillståndet fortfar i länet, och Nonnen erhåller allt flera uppdrag.


Det förut omnämnda nödtillståndet i Skaraborgs län
fortfor även under 1831. På våren sistnämnda år skriver
Nonnen härom:  »Fattigdomen blir allt större. Människor längta
efter arbete, så att man kan få arbete utfört ganska billigt.  
Jag hoppas att snart få det stora diket fullbordat, men ingen
vill åtaga sig att gräva utan att han får bröd, ty det finnes ej
bröd att köpa i hela omnejden.

Regeringen har sänt ned kommerserådet Nipert, som har
besökt alla prästgårdar och talat med en massa bönder. För
att fylla de mest trängande behoven av säd måste landshövdingen 
rekvirera 50,000 riksdaler av statsmedel. Dessutom
utfärdades s. k. ’passkort’ till ett par hundra personer för
resa till Stockholm för att söka arbete där eller möjligen få
något på vägen dit.»

Nonnen får så småningom allt flera offentliga uppdrag, dels
av länsstyrelsen och dels av hushållningssällskapet, t. ex. att 
tillse, huru undsättningsspannmålen användes, att inspektera
dikningen, som genom länsstyrelsens föranstaltande pågick
i 12 sockar, samt att verkställa fördelning av klöver- och
gräsfrö till bönderna i länet.

De nya lantbruksmetoderna på Degeberg draga alltmer
uppmärksamheten till sig. Under sommaren 1831 kommo
besökande från skilda orter för att se nyheterna. Bland de
besökande var även den nyutnämnde landshövdingen C. H.
Gyllenhaal. Han rådgjorde med Nonnen om allt, som rörde
lantbrukets befrämjande inom länet.

Bland många andra, som detta år vistades en kort tid på
Degeberg, var även en tysk lantbrukare. Det var något högst
ovanligt den tiden, att en tysk lantbrukare kom till Sverige
för att studera jordbruk.

Under hösten 1831 hade konungen anmodat landshövding
Gyllenhaal att inkomma med ett förslag om anordnande av
ett experimentaljordbruk på konungens egendom
Gammalstorp i Skaraborgs län. Även i detta ärende rådgjorde
landshövdingen med Nonnen.

Under år 1831 blev Nonnen invald till korresponderande
ledamot i Lantbruksakademien.




Besök på ullmarknaden i Norrköping.


Under sommaren 1832 blev Nonnen bjuden att åka med
landshövdingen till ullmarknaden i Norrköping. Om denna
marknad säger Nonnen, »att han fann densamma mera
intressant, än han väntat. Ungefär 100,000 skålpund (=42,500 kg.)
ull kom in till marknaden och såldes på 2 dagar. På andra
dagen hölls ett mycket intressant sammanträde, varvid
presidenten Gabriel PoppiusGabriel Poppius, född i Finland 1770, blev justitieråd 1809, president i
kommerskollegium 1826, var statsråd 1833—1836 samt direktör för Lantbruksakademien
1838, död 1856. Han var en av sin tids yppersta ämbetsmän. var ordförande. Ungefär 100
personer voro närvarande, huvudsakligen godsägare och
fabrikanter inom Östergötland. Omkring 3 timmar diskuterades
frågan angående ull och fårskötsel.  Frågan om inrättande
av ett stamschäferi inom Skaraborgs län (å Degeberg) kom
även under diskussion.»  Hemresan företogs efter kanallinjen
Söderköping—Motala o. s. v., varunder flera egendomar
besöktes.

Vid ifrågavarande tidpunkt var Nonnen även sysselsatt med
att bygga ett nytt boningshus på Degeberg, så stort att han
kunde taga emot lantbrukselever.




Förlovning.


I ett av de ståtliga gamla hem, där den unge Nonnen ofta
var en välkommen gäst, hade han funnit en flicka, som
motsvarade hans ideal.  Han fruktade dock, att hennes föräldrar
icke skulle finna honom värdig henne.  Detta särskilt därför,
att hon var av adlig börd och han icke.  På den tiden ansågs
nämligen ett sådant förhållande utgöra ett nästan
oöverstigligt hinder för äktenskap.  Men Edward Nonnen var ju ung
och rik samt av mycket god familj.  Livet var därför ljust
för honom, och han vågade därför hoppas att en gång kunna
vinna henne, och det lyckades.

På nyåret 1833 eklaterades förlovningen.  För Nonnen kom
nu en tid full med hopp och glädje.  Denna lyckliga tid tog
snart slut, vilket var mycket smärtsamt för båda
kontrahenterna.  Orsaken härtill skall sedan angivas.




Sammanträffande med konungen.


Under våren 1833 företog konungen en resa genom Skaraborgs 
län och gjorde då även ett kort uppehåll vid Jung.  Där
mötte ett 100-tal av ortens bönder för att tacka honom för den
avdikning, som gjorts i deras bygd på statens bekostnad
under statsagronom A. Johnsons ledning, samt för undsättning
med spannmål m. m.

Av länets hövding blev Nonnen vid samma tillfälle presenterad 
för konungen, som därvid gjorde sig väl underrättad
om jordbruket på Degeberg m. m.  Om detta samtal säger
Nonnen:	 »Det var intressant att se, huru den åldrige
konungen, trots att han var född i Frankrike och ägnat sig åt
militäryrket under största delen av sitt liv, sökte sätta sig in uti
förhållandena i sitt adopterade land och uppmuntra jordens
förnuftiga skötsel.»

Angående sin egendom Gammalstorp uttalade konungen
den förhoppningen, att Nonnen skulle giva landshövdingen
råd i avseende på dess skötsel och förbättring.

Under detta samtal med konungen sade Nonnen, att han
ansåg, att vete och ull skulle bliva de förnämsta exportartiklarna 
från Sveriges jordbruk, och att den svenska åkerjorden
kunde bringas till en avsevärt högre kultur, än svenskarna i
allmänhet trodde.




John Nonnen gör konkurs, och förlovningen brytes.


I april månad 1833 avled Robert Lorent vid ett besök i
London för att låna penningar.  Vid dödsboets utredning
befanns det, att affärsställningen var ohållbar.  Sockerbruket
måste inställa sina betalningar.  John Nonnen förlorade
härigenom alla sina i affären insatta penningar och gjorde
konkurs.

Han hade förut många gånger funnit det svårt att hålla
affären i gång, men det hade alltid lyckats honom att reda
ut den tilltrasslade affärshärvan.  Nu gick det ej längre, ty
ställningen vid sockerbruket var alltför dålig.

För Edward Nonnen kom underrättelsen om kraschen som
en blixt från en klar himmel.  Hans fader ansågs vara en rik
man, och det trodde han även själv att han var.  Vintern hade
varit mycket lycklig för Nonnen, nyförlovad som han var.  
Men glädje och sorg växla här i livet.  Med samma post, vari
fadern omtalade, att han blivit tvungen begära sig i konkurs,
fick Edward Nonnen även brev från sin fästmös far, som fått
reda på John Nonnens ekonomiska svårigheter och i brevet
återsände sin dotters förlovningsring.

Detta var två hårda slag, vilka naturligtvis grepo Edward
Nonnen mycket djupt och hotade att krossa alla hans
framtidsförhoppningar.  Det som mest smärtade honom var, att
han efter detta ej fick lov att träffa den han innerligt älskade
för att taga avsked.  Hennes föräldrar nekade detta.  En
gång lyckades det honom verkligen att få ett bud till henne
med uppgift om en plats, där de kunde mötas.  Han kom till
den föreslagna platsen på utsatt tid, men hon var ej där.  Blott
en krans av »förgätmigej» hängde på grinden, där de skulle
hava träffats.

En god, ädel moster till flickan tyckte, att det var alltför
hårt för de två unga, som fortfarande älskade varandra
innerligt, att ej få säga varandra farväl.  Därför ställde hon så
till, att de någon månad därefter fingo sammanträffa i hennes
hem och tillbringa två oförgätliga timmar tillsammans.  Om
detta avskedsmöte skrev Nonnen till sina föräldrar: »Jag
kunde ej nog beundra hennes undergivenhet och den ståndaktighet, 
med vilken hon bar sitt lidande, men ett förstår jag, att
hon aldrig kan bliva lycklig utan mig.»

Några år därefter blev hon enligt sina föräldrars önskan
gift.  Det var ett »gott parti» hon gjorde, men en nära
släkting sade härom: »Hon var efter detta aldrig samma glada,
livliga kvinna som förr.  Hon trånade bort och dog två år efter
sitt giftermål.»




Rådplägning med Nathorst om upprättande av
ett lantbruksinstitut.


Några av Edward Nonnens gamla vänner i Västergötland
hava berättat, att de med oro sågo, huru hårt sorgen över de
ovan nämnda familjehändelserna grep honom.  På ett år blev
hans hår nästan alldeles vitt, och de fruktade, att han snart
skulle dö.  Det kan även hända, att han verkligen dukat
under, om ej hans stora intresse för lantbruksinstitutets
förverkligande givit honom något att leva för och uppehållit
honom. Såsom bevis för, huru högt uppskattad och avhållen
Nonnen redan då var, må nämnas, att hans grannar försökte
lätta hans bekymmer, så långt det stod i deras makt, genom
att hjälpa honom med små tillfälliga penninglån, när han var
i särdeles trängande behov av ekonomisk hjälp. Dessa lån
erbjödos honom frivilligt, då man visste, att han var i
penningsvårigheter. Detta inträffade ganska ofta, ty numera var
han beroende av sina egna, ganska inskränkta tillgångar. Hans
hushållerska och inspektor erbjödo sig att nedsätta sina
löneanspråk till hälften mot vad de hade före krisen. Detta
bevisar tydligt, huru innerligt de voro fästade vid sin husbonde,
och huru gärna de ville hjälpa honom i den mån de kunde.

Nonnen var ej av det slags folk, som förlora modet vid
första motgång. Tvärtom sporrades han därav till allt större
iver i arbetet för vad han betraktade såsom sin levnads
uppgift, ehuru han väl insåg, att denna numera ej kunde
genomföras utan understöd av statsmedel.

Han besökte då genast sin vän J. Th. Nathorst för att
rådgöra med honom angående möjligheten att under dessa
förhållanden kunna upprätta ett lantbruksinstitut samt rörande
sättet för dess organisation. Nathorst var väl inne i denna
sak, ty han hade kort förut (1832) författat en uppsats under
rubrik »Plan till ett svenskt lantbruksinstitut»Tryckt i Lantbruksakademiens handlingar för 1833. Uppsatsen belönades av
Akademien med dess andra guldmedalj. såsom svar på
en av Lantbruksakademien uppställd prisfråga. Nathorst
ansåg företaget möjligt samt tillstyrkte det på det varmaste,
varpå Nonnen återvände hem, fast besluten att sätta saken i
verket snarast möjligt.

De grundsatser, som Nathorst angivit uti den nämnda
skriften voro:

»1:o. Viktigare är ynglingens bildning som människa, den
moraliska delen, än hans bildning som lantman, men om så
icke vore, skulle den förra dock vara nödvändig för den
senares skull.

2:o. Av lantmannabildningen är den praktiska delen den
viktigaste, och dess studium bör hava företrädet framför
teoriens, ävensom den egentliga lantbruksvetenskapen framför
hjälpvetenskapen.

3:o. Det egentliga lantmannayrket är viktigare än
binäringarna, och undervisningen i dem får ej ske på bekostnad av
undervisningen i det förra.»

Med avseende på de två förut angivna grundsatserna
ansåg författaren, att ett blivande lantbruksinstitut borde »söka
utveckla de egenskaper, som företrädesvis äro önskvärda för
lantmannen, varibland kärleken för det yrke, åt vilket han
ägnat sig, är en av de förnämsta». Dessutom skulle ett dylikt
läroverk »göra det praktiska lantbruket och den egentliga
lantbruksvetenskapen till huvudsak samt först i andra rummet
bemöda sig om teoriernas och hjälpvetenskapernas relativt
fullständiga meddelande».

Uti ett samtida yttrande inom Lantbruksakademiens
vetenskapsavdelning utvecklade Nathorst sina åsikter i denna fråga.
Han yttrade därvid, att skolegendomen borde göras till en
mönstergård, att institutet anlägges i närheten av en större
stad, samt att avseende fästes vid lantbruksteknologien, vilken
för den unge lantmannen är lika viktig som själva lantbruket.




Åtgärder för institutets upprättande.


Hösten 1833 antog Nonnen några privata lantbrukselever.
I december samma år tillkännagav han offentligt sin avsikt
att vid Degeberg öppna ett lantbruksinstitut. Under februari
månad 1834 överlämnade han till länets hövding en »Vördsam
framställning om stiftandet av ett lantbruksinstitut på Säteriet
Degeberg».

Uti denna skrivelse framhålles först behovet av särskild
undervisning i lantbruk samt nödvändigheten av, att detta
behov blir allt mer och mer påvisat för landets jordbrukare.
Med exempel från Tyskland, Frankrike, England och
Skottland bevisar Nonnen, att flera slags institutioner därstädes
bildats till främjande av lantbruket och därav beroende
näringar. Ingenting uraktlåtes i dessa länder för att rikta
uppmärksamheten på lantbruket, den viktigaste näringen.

»Varför skola vi då icke följa deras exempel», säger
Nonnen vidare, och »vad är huvudvillkoret för att kunna följa
det? Jo, jordbruksinsikternas allmänna spridande och
uppmärksamhetens riktande från de inbillade briljantare
levnadsbanorna till den självständigaste av alla, lantbrukarens. Det
första steget härtill och till lantbrukets återupplivande togs i
Tyskland, företrädesvis genom upprättande av
lantbruksläroverk.»

Slutligen framhåller Nonnen, att det finnes förutsättning
för inrättande av ett lantbruksinstitut i Sverige, och motiverar
sin mening härom sålunda: »I Sverige saknas varken
böjelse eller förmåga till det goda och nyttiga. Det fattas dock
att anvisa åt det yngre släktets utveckling en mera lycklig
riktning från fåfänga till ett högre, till förkovran och
självständighet ledande mål.»

Sedan angiver han grunddragen av lärarpersonalens
kvalifikationer och förslag till deras löner.

Institutets årliga behov av statsanslag i början av dess
verksamhet var enligt nämnda beräkning följande:

För såväl de vetenskapliga som praktiska lärarnar:dr b:o2,500=3,750kronor
Till böcker, journaler, modeller m.	m.»3331/3=500»
För 4 frielever av första klassen»1,200=1,800»
För 10 lärlingar (frilärlingar)»1,000=1,500»
————————————————————
Summa riksdaler banko5,0331/3=7,550kronor


Emot detta anslag förband sig Nonnen att själv undervisa
och hålla de nödiga lärarna samt platser öppna för 15 elever
av den bildade samhällsklassen och ett lika antal för lärlingar
av arbetsklassen, av vilka 4 i den förra och 10 i den senare
bliva frielever.

Nonnen fortsätter: »Man behöver endast något närmare
tänka sig in i frågan, så skall man lätt finna, att detta anslag
är ringa i förhållande till det gagn, som därav skall
uppkomma för hela landet.» Han avslutar sin framställning
sålunda: »Med dessa på övertygelse grundade tänkesätt och de
åsikter i själva saken, som jag här haft äran framställa, vågar
jag överlämna denna avhandling till det avseende den torde
förtjäna.

Degeberg i februari 1834.

Edward Nonnen.»

Våren 1834 mottog Nonnen 8 elever, vilket antal ökades
till 12 under årets lopp. Samma vår träffade han statsrådet
Poppius i Göteborg och meddelade honom sin föresats och
sitt förslag att upprätta ett lantbruksinstitut på Degeberg.

Poppius omfattade förslaget med den värme och iver, som
var för honom karakteristisk, så snart frågan gällde det
allmännas bästa. »Min vän», utropade han med sin godmodiga
finska brytning, »uppgör och meddela mig planen till ett
fullständigt lantbruksinstitut på Degeberg, men i rappet, i rappet!
Av statssekreteraren Dankwardt har jag i uppdrag att
under min resa söka bereda tillfälle till ett sådant, men det måste
börja i höst före riksdagen; före riksdagen, min vän, att vi
kunna begära anslag, ej för att bilda en inrättning men för
att understödja fortsättandet av ett lantbruksinstitut, som
redan är i gång, ej blott med elever utan även med lärlingar
ur arbetsklassen.»

Poppius föreslog samtidigt, att Nonnens förslag till och
plan för ett lantbruksinstitut på Degeberg skulle diskuteras på
ett möte av lantbrukare vid den snart därefter inträffade
ullmarknaden i Norrköping.

Vid det nämnda mötet i juni 1834 hade Nonnen sin plan
färdig. Den granskades först av Poppius och föredrogs sedan
inför en samling framstående lantbrukare från skilda trakter
av landet, däribland även Nonnens gode vän J. Th. Nathorst.

Förslaget och planen gillades med några obetydliga
ändringar, men ingen av de närvarande hyste några stora
förhoppningar beträffande möjligheten av planens realiserande
eller förbisåg de svårigheter, som därvid skulle möta, och de
strider mot okunnighet och fördomar, som voro att utkämpa.

Då Poppius, innan sammankomsten avslutades, frågade om
något ytterligare vore att andraga, svarade en av de
närvarande: »Nej! Förslaget hava vi hört, och delinkventen»,
visande på Nonnen, »hava vi sett; vi önska honom endast lycka.»

Nonnen yttrar själv om denna tidpunkt: »Ett stort bryderi
och mången sömnlös natt bereddes mig genom den
skyndsamhet, varmed allt skulle sättas i gång: rum inredas och
möbleras för lärare och 18 elever, bostad uppföras för 12
lärlingar, lärare i kemi, botanik och veterinärkunskap
anskaffas, allt under sommaren 1834. Men skälen för denna
skyndsamhet voro talande, och det fick gå, fastän det endast kunde
ske med mycken uppoffring.»

Man måste erkänna, att det var ett jättearbete Nonnen hade
att utföra denna sommar, isynnerhet då man betänker, att
under allt detta jordbruket och jordförbättringarna måste
fortgå och allt måste verkställas med egna, mycket inskränkta
penningmedel. Det lyckades emellertid och i december 1S34
kunde institutets öppnande kungöras i de allmänna
tidningarna. Att den nya institutionen fyllde ett livligt känt behov,
och att den av de sakkunniga omfattades med varmt intresse,
därom vittnar såväl det förhållandet, att tilloppet sökande till
elevplatserna genast under de närmaste veckorna var
betydligt, som även att Lantbruksakademien redan den 24 januari
1835 beslöt att på sin bekostnad underhålla 2 elever vid det
nybildade institutet å Degeberg, »varigenom», såsom det heter
i protokollet, »Akademien både visade det avseende hon fäster
vid herr Nonnens berömliga bemödande och sin önskan att
ekonomiskt understödja företaget». Dettas öde var nu helt
och hållet lieroende av den stämning, som kunde komma att
göra sig gällande vid den stundande riksdagen, då frågan om
statsanslag till Sveriges första lantbruksinstitut kom under
behandling.

Såsom bevis för, att Nonnens anseende redan nu var i
stadig tillväxt inom landet, må nämnas, att han under 1834
invaldes till ledamot av Sällskapet för nyttiga kunskapers
spridande, till ledamot av Sveriges trädgårdsförening samt till
ledamot av Göteborgs Kungl. Vetenskaps- och
vitterhetssamhälle.




ÅTTONDE KAPITLET.
Åren 1834—1835.





Koleraepidemi i Västergötland.


Sommaren 1834 hemsöktes Västergötland av en svår
koleraepidemi. Den utbröt i Göteborg under augusti månad och
spred sig därifrån till Väst-Sveriges småstäder och
landsbygd. Om epidemiens uppträdande i Skaraborgs län berättar
Nonnen i huvudsak följande: »Koleran har uppträtt i
Skarstads socken, men har ej spritt sig mer än 1/4 mil åt alla håll
därifrån. På hospitalet i Skara hava 8 sinnessjuka dött inom
14 dagar, men sjukdomen har ej förekommit utom anstalten.
En tiggare från Jönköping förde sjukdomen med sig dit.

På grund av de rön vi gjort tro vi, att sjukdomen
fortplantas genom beröring med sjuka personer. Karantän är
anordnad överallt, där vägarna övergå gränsen till Skaraborgs
län.»

Angående hälsotillståndet i sin egen bygd vid denna tid
säger Nonnen: »Här må alla bra. Vi hava
medikamentförråd i alla byarna. Tre sjukstugor äro anordnade inom
församlingen och många likkistor äro förfärdigade, ifall några
dödsfall förekomma.»

Den 14 september skrev han till sin far: »Här har regnat
så förskräckligt, att jag ej utan mycken oro vågar sända något
bud till Lidköping, ty om mannen blir våt och förbliver så,
kan han insjukna och föra smittan med sig hit. Vi äro alla
friska här, men för 5 veckor sedan fick en av mitt eget
folk svåra krampanfall, och det såg mycket hotande ut. Jag
åderlät honom, gav honom ’prinsens droppar’ samt kamfer
och ett fotbad. Två kvinnor insjuknade på samma sätt och
tid, men de blevo alla friska. Detta har givit allmänheten stort
förtroende för mina läkemedel.»

Den 17 september skriver han vidare: »Då jag är
ordförande i sundhetsnämnden, har jag mycket att säga inom
församlingen och kan använda alla medel jag finner nödvändiga
för att bibehålla folket vid hälsa. Jag kan tvinga dem till
lydnad genom att ålägga dem plikt, som ej efterkomma mina
föreskrifter. Plikten kan uppgå ända till 20 riksdaler. Det mesta
de hava fått göra här har varit att rengöra och vädra sina
bostäder.»

Den 1 oktober berättar Nonnen, »att den fruktade
sjukdomen uppträtt i Lidköping men ditintills varit mild; blott 17
personer hade avlidit i densamma. Sjukvården därstädes lär
hava varit väl ordnad.

Karantänen, då man kommer till Skaraborgs läns gräns,
är nu upphävd men ännu ej den för inländsk sjöfart. Böter
finnas ännu kvar för dem, som våga fara ner till Göteborg.
Jag tror, att om någon skulle försöka att köra dit, skulle det
ej avlöpa med mindre, än att han bleve illa slagen, om han ej
genast vände om. Ett tillstånd som detta kan ej vara länge,
men så länge som människorna hava salt, dricka och mjölk,
så försaka de allt, blott de ej behöva gå dit, där sjukdomen
skördar sina offer.»




Tidigare åtgärder för lantbruksundervisningen i
Sverige.


Under den i flera hänseenden märkvärdiga frihetstiden
(1718—1772) vidtogos även de första åtgärderna från statens
och enskildas sida att genom särskild undervisning främja
lantbrukets utveckling i vårt land. För detta ändamål
inrättades lärostolar i »ekonomi» vid universitetet i Uppsala år
1741, i Åbo år 1747 samt i Lund år 1750. Dessa
anordningar visade sig dock snart olämpliga.

Det första försöket att åstadkomma en mera praktisk
undervisning i lantbruk gjordes av Jonas Alströmer,Jonas Alströmer, »svenska slöjdernas fader», född 1685, död 1761. när han år
1736 upprättade en lantbruksskola på den av honom
arrenderade kungsgården Höjentorp i Skaraborgs län. Denna skola
erhöll statsanslag år 1748, flyttades till Alingsås i slutet av
1750-talet och upphörde 1766.

I början av 1800-talet och särskilt efter statsvälvningen
1809 mognade mer och mer hos intresserade lantmän
övertygelsen, att man icke kunde vänta några verkliga framsteg i
Sveriges lantbruk, om ej genom inrättande av
lantbruksläroverk möjlighet bereddes för dem, som ville ägna sig åt
lantmannayrket, att förvärva härför nödiga insikter och
färdigheter. Vid flera riksdagar, nämligen åren 1815, 1823 och
1828, väcktes motioner i sådant syfte, men utan framgång.
Redan 1813 hade emellertid Örebro läns hushållningssällskap
inrättat en lägre lantbruksskola å Dyringe gård.

För att erhålla ett svar på frågan, huru undervisningen i
lantbruk bäst borde ordnas, uppställde Lantbruksakademien
såsom prisämne »Plan fur anläggandet av ett
lantbruksinstitut». Det av J. Th. Nathorst därå lämnade, förut omnämnda
svaret belönades 1832 av Akademien med dess andra
guldpenning. Grundandet av ett sådant institut på Degeberg under
1833—1834 är omnämnt i föregående kapitel.




Det första statsanslaget till Degebergs
lantbruksinstitut.


Vid 1834 års riksdag väcktes flera motioner för
åstadkommande av undervisning i lantbruk. Landshövdingen i
Skaraborgs län, friherre C. H. Gyllenhaal, begärde hos Ridderskapet
och adeln ett anslag av 7,750 kronor till understöd av ett
föregående år av Edward Nonnen anlagt lantbruksinstitut på
Degeberg. Motionen åtföljdes av Nonnens förut omnämnda
framställning »om stiftandet av ett lantbruksinstitut på
Säteriet Degeberg».

Med ett statsanslag av ovan nämnda belopp ansåg Nonnen,
att det vid Degeberg skulle kunna beredas plats åt 30
lärjungar, hälften elever och hälften lärlingar. Detta antal
ansågs böra vara tillräckligt för Sverige, då vid Möglin i
Tyskland endast undervisades 12—20 lärjungar vid denna tid.

I Borgarståndet väckte vidare brukspatron J. H. Wærn
motion om inrättande av 3 lantbruksskolor i riket, för vilket
ändamål han begärde ett anslag av 30,000 kronor att med 1/3
utgå till varje skola. Skolorna önskade han förlagda en i
Skåne, en i Västergötland och en i Dalarna eller Gästrikland.

Slutligen väckte And. Danielsson från Älvsborgs län i
Bondeståndet motion om medels beviljande för att bland allmogens
söner mellan 18 och 20 år utvälja en i varje län, åt vilka
skulle givas var och en 300 kronor för att genomgå
Degebergs lantbruksinstitut.

Efter behandling av dessa motioner föreslog statsutskottet i
sitt betänkande av den 3 maj 1834, att statsverkets utgifter
för ovan angivna ändamål till en början måtte inskränkas till
ett årligt anslag av 7,500 kronor åt Degebergs
lantbruksinstitut.

Mot detta statsutskottets förslag reserverade sig 5 av
utskottets ledamöter: Nils Strindlund från Västmanlands län,
Nils Persson från Södermanlands län, Joh. Andersson från
Uppsala län, Daniel Danielsson från Örebro län samt Erik
Nilsson från Jämtlands län.

Såsom grund för reservationen angavs, att det
ifrågavarande anslaget till institutet icke skulle bereda det allmänna
något synnerligt gagn »utan huvudsakligen avse beviljandet
av den förmån för institutets föreståndare att på statens
bekostnad få en tillräcklig arbetspersonal avlönad».

Statsutskottets förslag godkändes emellertid av
Ridderskapet och adeln samt Borgarståndet den 28 och av
Prästeståndet den 30 maj 1834. Inom Bondeståndet mötte
förslaget däremot ett nästan enhälligt motstånd. Av de 24
ledamöter inom detta stånd, som yttrade sig i ärendet, yrkade 22
avslag och endast 2 bifall till statsutskottets förslag. Man
ansåg i detta stånd, att upprättande av läroverk för lantbruk
vore alldeles överflödigt, och hade för övrigt många
anmärkningar att göra mot det sätt, varpå jordbruket vid Degeberg
bedrevs.

Okunnigheten och fördomarna ledde i detta fall
Bondeståndets beslut. En ledamot från Skaraborgs län anförde såsom
åsyna vittne, om jordbruket på Degeberg, »att diken inrättas
under jorden, samt att ett helt gärde blivit besått endast för
att därå få rosor».De här omnämnda »rosor» voro troligen blommor av klöver. Detta meddelande synes hava verkat på
flertalets övertygelse. Åtminstone yttrade en ledamot från
Stockholms län helt naivt: »Jag	ämnade lämna mitt bifall
till utskottets tillstyrkande rörande anslaget till
lantbruksinstitutet på Degeberg, men då jag nu fått den
upplysningen, att åkern därstädes användes till produktion av blommor,
varpå jordbruket ej kan mycket vinna, så skulle jag önska,
att utskottets liberala avsikt alldeles må frånträdas.»

För bifall till motionen talade och röstade de båda
representanterna från Älvsborgs län Hans Jansson, sedermera
talman, och den inflytelserike Anders Danielsson. Hans
Jansson yttrade: »Jag har med min röst biträtt utskottets
tillstyrkande, och kan det väl vara skäl att med något anslag
ihågkomma jordbruket, där så många ansenliga bidrag måste
lämnas till alla andra näringsgrenar. Ännu har icke jordbruket
hunnit sin kulminationspunkt, utan mycket återstår ännu för
upphjälpande därav. Också står Sverige däruti långt efter
åtskilliga andra länder, t. ex. England, där mycket mera säd
produceras än här på lika jordgrund. Det är icke sagt, att
vid lantbruksinstitutet blott skall läras själva åkerbruket utan
allt vad till yttre lanthushållning hörer, såsom frambringande
av alla sådana nyttiga alster, vartill jordmånen där är tjänlig,
ävensom handslöjder m. m.» — — —

And. Danielsson anförde: »Då jag fick veta, att motion var
väckt hos Ridderskapet och adeln om anslag av allmänna medel
för lantbruksinstitutet på Degebergs egendom, så ansåg jag
mig pliktig att därå fästa mina medbröders av detta stånd
uppmärksamhet, emedan jag trodde saken vara av nytta för en
var, som behövde söka närmare underrättelse om förbättrade
jordbruksmetoder. Själv har jag icke varit på Degeberg och
känner ej heller herr Nonnen, men av ryktet har jag hört
honom erkännas såsom den mest skickliga jordbrukare. — — —


Att Skaraborgs läns invånare icke äro vana att se diken,
särdeles sådana som äro belagda med sten, förundrar mig
icke, ty vanligen dikas ej på deras ägor oftare, än staten
ditskickar dikare eller består dikningskostnaden.» — — —

I ett senare anförande angående ifrågavarande anslag
erinrade Danielsson sina riksdagskamrater om, »att då fråga
var om anslag till Teknologiska institutet, detta då rönte
samma motstånd som nu ifrågavarande, men att likväl på den
korta tid, nämnda institut fortgått, stora fördelar därav visat
sig, särdeles som på en månad där läres lika mycket som hos
hantverksmästare på flera år». Enligt hans tanke var därför
»det ifrågaställda anslaget till lantbruksinstitut icke att anse
såsom av någon betydenhet i jämförelse med den verkliga
fördel, därav vore för jordbruket att förvänta».

Med detta Danielssons anförande var diskussionen i denna
fråga avslutad. På grund av de gjorda anmärkningarna fann
Bondeståndet skäligt att återförvisa betänkandet till
statsutskottets ytterligare handläggning.

Såsom svar på denna återremiss meddelar statsutskottet,
enligt dess memorial nr 220 den 19 juli 1834, att som berörda
utlåtande blivit bifallet av 3 stånd, »så anser utskottet, till
följd av 75 § riksdagsordningen, denna fråga vara avgjord
och kan således därmed icke taga någon vidare befattning».

De skäl, som bestämde Bondeståndet avslag, voro
betecknande för den tidens uppfattning. Lyckligtvis förmådde icke
Bondeståndets obenägenhet hindra den viktiga sakens
framgång, sedan de 3 övriga stånden bifallit statsutskottets
förslag, vilket sålunda blev riksdagens beslut.

Det har uppgivits,Av P. von Möller m. fl. att den förseglade sedeln avgjorde
frågan inom statsutskottet. Detta framgår ej av
riksdagsprotokollen från 1834, men enligt Lantbruksakademiens tidskrift
för 1862, sid. 141, hade Nonnens gode vän J. Th. Nathorst
beledsagat tillkännagivandet om Nonnens död med följande
ord: »Det bör ej glömmas, då en gång historien om Sveriges
lantbruk kommer att skrivas, att det första ringa anslaget till
ett svenskt lantbruksinstitut endast kunde vinnas genom den
förseglade sedeln i förstärkt statsutskott».

Om denna episod brukade Nonnen själv berätta,Enligt »Förr och Nu» årg. 1878, sid. 136. »att en
högt uppsatt man plötsligt påminde sig, vilken viktig sak
då skulle komma under omröstning (inom utskottet), skyndade
till Riddarhuset i sådan brådska, att han blott fick på sig den
ena galoschen.  Det var genom denna enda röst i förseglad
sedel, som det ringa anslaget beviljades och Sveriges första
lantbruksinstitut fick varaktigt bestånd.  Sällan har ett så
oansenligt frö burit rikare skörd.»




Institutets organisation.


Med början av året 1835 erhöll Nonnen till institutets
upprätthållande det vid 1834 års riksdag beviljade statsanslaget av
7,500 kronor.  Detta belopp hade Nonnen beräknat få lyfta
samma år det var beviljat.  Denna missräkning vållade honom
många och stora ekonomiska svårigheter.  Härom säger han:
»Det var verkligen hårt, att därför att riksdagen satt så länge,
jag därigenom förlorade 1834 års anslag.  Hade jag fått detta,
hade mina affärer på en gång fått ett uppsving.  Jag hoppades
säkert att få det, tills koleran kom förliden sommar och
verkade hindrande på alla handelsföretag.  Härigenom blev även
riksdagens sammanträde fördröjt.  Det var endast genom
verkliga ansträngningar, som mina vänner lyckades erhålla
för mig vad de gjort.  De anse det nästan som ett underverk,
ty nästan inga andra anslag hava beviljats, vare sig till
regeringen eller privata företag.»

Under Nonnens mest ekonomiskt brydsamma år rådde
många av hans vänner honom att sälja Degeberg, varigenom han
skulle få 25—30,000 kronor över.  För detta överskott kunde
han sedan köpa en liten egendom utan skuld.  Nonnen följde
ej dessa råd, ty han älskade sin livsuppgift på Degeberg alltför
mycket för att kunna på ett dylikt sätt slita sig från
densamma.

Genom ett kungl. brev av den 14 februari 1835 blev
Lantbruksakademiens dåvarande direktör G. Poppius förordnad
att hava uppsikt över lantbruksinstitutet vid Degeberg och
däröver årligen avgiva berättelse.  Han upprättade med
Nonnen den 27 februari 1835 kontrakt på 5 år med 6 månaders
uppsägning.  Nonnen förband sig genom detta kontrakt att
för åtnjutande av förutnämnda statsanslag fullständigt
organisera läroanstalten enligt av Kungl. Maj:t fastställd plan,
anställa och avlöna skickliga lärare, ombesörja såväl teoretisk
som praktisk undervisning för två särskilda avdelningar,
elever och lärlingar, samt kostnadsfritt underhålla 2 frielever
och 14 frilärlingar.

Under den första kontraktstiden stod institutet under
ledning av en styrelse, bestående av landshövdingen i länet som
ordförande och 3 ledamöter, av vilka föreståndaren var en
och de 2 övriga voro utsedda av ordföranden i samråd med
föreståndaren för en tid av 3 år.  Styrelsen sammanträdde 4
gånger om året och avgav årsberättelse till den person, som
av Kungl. Maj:t utsetts att hava överinseende över läroverket.

Föreståndaren hade förbehållit sig rätt att antaga och
avskeda betalande elever, att uppgöra förslag till frielevsplatserna, 
vilka skulle av Kungl. Maj:t tillsättas, att antaga och
avskeda lärare, att utöva den närmaste tillsynen över
läroverket och att ensam besluta om egendomens skötsel och
brukningssätt.

För att bliva antagen till elev fordrades att hava fyllt 18 år
och att hava avlagt en inträdesexamen, i vilken kunskapsfordringarna, 
med undantag för döda språk, i det närmaste voro
desamma som vid gymnasium.  Någon förutgången praktisk
verksamhet i jordbruk fordrades ej.  Kursen var 2-årig med
3 veckors julferier och 6 veckors sommarferier.  I avgift för
undervisning och underhåll betalades 450 kronor om året med
halva beloppet den 1 oktober och den andra hälften den 1 april.  
Hospitanter, som endast en kortare tid vistades vid läroverket,
betalade 18 kronor i veckan.

Undervisning meddelades i lantbrukets såväl teori som praktik.  
Nonnen undervisade själv i lanthushållningsläran till hela 
dess utsträckning och en biträdande lärare i naturvetenskaperna.  
I det praktiska lantbruket undervisade den 1829 till
inspektor vid Degeberg antagne skotten A. Skinner.  För
lärlingarna var dessutom antagen en underlärare uti skrivning
och räkning.  Examen hölls varje år i juni månad, men de
betalande eleverna voro ej skyldiga underkasta sig någon
sådan.




Resa till Stockholm.


I slutet av februari 1835 reste Nonnen upp till Stockholm
dels för att underteckna förutnämnda kontrakt och lyfta sitt
första statsanslag och dels för att söka audiens hos konungen,
med anledning av förestående tillsättning av ny präst i Rackeby
pastorat.

Vid audiensen begärde konungen, att Nonnen skulle sätta
upp en skrivelse om saken.  Så skedde av en »hjälpsam hand»,
och följande dag var den av Nonnen förordade prästen, J. F.
Hellstadius, utnämnd till kyrkoherde i Rackeby församling, där
han sedan verkade från den 1 maj 1836 till sin död 1859.

Om sin audiens hos konungen säger Nonnen vidare: »Vad
konungen angår, såg han mycket avfallen ut.  Jag kände
knappast igen honom, men det var ju ej att undra på, då han
nyligen var uppstigen från en sjukdom.  Trots detta visade
han dock ett anmärkningsvärt stort intresse för de ärenden,
som förelaädes honom, och de mera bemärkta personer, med
vilka han kom i beröring.»

Nonnen uppvaktade sedan även kronprins Oskar dels för
prästutnämningen i Rackeby och dels för lantbruksinstitutet
på Degeberg, och lovade denne att göra allt som låg i hans
makt i båda dessa hänseenden för främjande av såväl
församlingens som institutets bästa.

Vid hemkomsten från Stockholm välkomnades Nonnen av
alla eleverna.  De omringade honom, ivriga att få höra
nyheten från huvudstaden.  Rättarlärlingarna fingo även vid
hans första morgonlektion höra en beskrivning av resan.  Han
berättade härvid om sitt besök hos konungen och kronprinsen.  

Till sin fader skriver Nonnen om samma resa: »Under de
första 8 dagarna av min vistelse i Stockholm försökte jag
vara ’inkognito’, så att jag kunde få ledighet att utföra mitt
ärende till Poppius och för att arbeta tillsammans med honom
i lugn.  Men snart upptäcktes jag och erhöll bjudningar till
hovmarskalk Gyllenhaal till Härlingstorp, som är medlem av
Degebergs-kommittén (= styrelsen), grevarna Posse och von
Platen, professorerna Retzius, Wahlberg, Berzelius m. fl., som
alla visade mig mycken vänlighet.

Landshövding Ridderstolpe var mig behjälplig på mer än
ett sätt.  Han författade på fransyska den skrivelse, konungen
önskade av mig angående den prästman, som jag begärde få
utnämnd till kyrkoherde i Rackeby församling.»




III.

DEGEBERGSINSTITUTETS VERKSAMHET
UNDER NONNENS LEDNING




NIONDE KAPITLET.
Åren 1835—1839.





Institutet inspekteras och enskiftet fullbordas.


I april månad 1835 besöktes Degeberg (fig. 7.) av den för
institutet nyligen tillsatta styrelsen. Alla dess medlemmar
voro mycket belåtna med vad de sågo såväl ifråga om
elevernas bostäder som redskapstillverkningen och jordbruket.

Samma vår fullbordades inredningen av den nyuppförda
manbyggnaden. Den under närmast föregående år påbörjade
trädgårds- och parkanläggningen fortsattes.

I juni månad hade Nonnen besök av en gammal vän från
Möglin samt ett par ledande män från Köpenhamns
agronomiska sällskap. De besökte Degeberg för att få kunskap om
Nonnens förehavande där och om institutet.

I mitten av juni hölls årligen fårauktion på Degeberg, så
länge statens stamschäferi fanns där. Dessa auktionsdagar
voro alltid stora högtidsdagar för platsen, ty då samlades där
många av de mest framstående lantbrukarna i landet, och
många viktiga saker diskuterades.

I slutet av juli månad 1835 blev enskiftet, gällande Degeberg
och angränsande gårdar, färdigt. Härigenom kom nästan hela
den närliggande byn Sillebergs jord att tillhöra Degeberg,
vars värde till följd härav steg avsevärt under de närmast
följande åren.
Fig. 7. Degeberg 1835 med nya manbyggnaden, sedd från väster.




Resa till Tyskland och besök av många ledande män.


Under sommaren 1836 företog Nonnen en studieresa till
Tyskland. På utresan besökte han först Stockholm samt
Ottenby stuteri på Öland. Målet för resan i Tyskland var
Eldena lantbruksinstitut. Efter 4 dagars vistelse där och
besök på några välskötta egendomar i Mecklenburg och
Pommern anträdde Nonnen hemresan, och den 3 september var
han åter hemma på Degeberg.

Den 17 september välkomnades Nonnen av vännen Kylberg
på Såtenäs i ett brev sålunda: »Av hela hjärtat välkommen
åter till det gamla Svea, som känner sig stolt att i moderligt
sköte sluta den avvikne, ej förlorade, sonen. Du är viss på
att få en tillräcklig dosis välkommen i andlig måtto redan
och i lekamlig så snart vi träffas.»

Denna välkomsthälsning vittnar om det innerliga
förhållande, som var rådande mellan dessa båda banbrytare på
jordbrukets område.

Under oktober månad samma höst hade Nonnen besök av
länets hövding samt landshövding af Wingård i Värmland
m. fl. Om den sistnämnde säger Nonnen:	»Han har flera
mycket vänligt uttänkta planer för mig, t. ex. att låta mig få
kredit på 2,000 rdr i Karlstads bank.» Det fanns ej då någon
bank i Lidköping. Förslagets tillkomst vittnar om, dels att
Nonnen var högt ansedd och hans livsgärning högt värderad
bland de ledande männen inom vida kretsar i Sverige, och
dels att han hade ekonomiska svårigheter.

Vid jultiden insjuknade Nonnen i mässling. Sjukdomen
var mycket svårartad och långvarig. Först den 7 januari
1837 var han återställd fastän ännu matt.





Förtroendet för Nonnen sprides i allt vidare kretsar.


Under början av år 1837 kunde Nonnen konstatera, att
ansökningarna från utlandet om elevplatser vid Degeberg ökades
avsevärt. Det är ganska anmärkningsvärt, att detta
anspråkslösa lantbruksläroverk, som ännu knappast var i ordning och
låg där borta på den kala Västgötaslätten, kunde locka elever
till sig icke allenast från de tre skandinaviska länderna utan
även från Finland och Tyskland. Var det ryktet om Nonnen
såsom skicklig lantbrukare, eller var det något i hans
personlighet, som gjorde, att han hade förmåga draga så många unga
män från norra Europas länder till sig?

Många av dessa män hava efter sin lärotid på Degeberg
intygat, att det var icke allenast åkerbruk de lärde sig av
Edward Nonnen, de fingo också av honom en ny syn på livet.
De fingo lära sig, att livet icke var dem givet allenast, för att
de skulle förkovra sig själva och hava det behagligt, utan att
de borde leva för att vara sina medmänniskor och sitt
fosterland till gagn.

Därför sade flertalet av Nonnens lärjungar vid minnet
av Degebergstiden, att det ej enbart var de kunskaper, de
fingo inhämta på Degeberg, utan den karaktärsdaning, de
där erhöllo genom dess föreståndares inverkan och exempel,
som väsentligen bidrog till deras senare lycka och framgång
i livet, varför de alltid bevarade honom i tacksamt minne.
Den, som skriver detta, har själv hört sådana vittnesbörd
offentligen uttalas av en f. d. Degebergs-elev, professor
Hjalmar Nathorst, rektor vid Alnarps lantbruksinstitut åren
1862—1886.




Resa till Skottland och England.


Under sommaren 1837 företog Nonnen en studieresa till
Skottland och England. Härtill måste han låna penningar.
Resan anträddes i början av juli med ett segelfartyg, som
troligtvis varit inne med last för sockerbruket vid Klippan och
nu seglade direkt till Skottland. Den 21 juli kl. 6 på kvällen
ankom Nonnen till Newhaven efter en 10 dagars överfart. I
ett brev, daterat Craeg Leith nära Edinburgh den 23 juli,
omtalar Nonnen, att han bland andra uppsökt professor Law,
lärare i agrikultur vid universitetet i Edinburgh. Av honom
möttes han med sann brittisk vänlighet och blev bjuden bo i
hans hem, 3 engelska mil utanför staden.

Professor Laws amanuens fick i uppdrag att vara Nonnens
följeslagare under studiebesöken i trakten närmast Edinburgh.
Angående jordbruket där i orten säger Nonnen: »Jorden
härikring skötes i 4 skiftes rent växelbruk: 1:o rovor och
potatis, 2:o vete, 3:o gräs, 4:o havre. Allt gräs, halm och
rotfrukter säljes i allmänhet, och gödsel köpes i staden. Jorden
är i sig själv ej god men är bragt i hög växtkraft genom den
rikliga gödseltillgången från huvudstaden.»

Från Edinburgh fortsattes resan söderut via Newcastle till
London. Från en god väns hem nära Newcastle skriver
Nonnen: »Jag har lärt mig mycket, och resekostnaderna hava
varit ganska ringa, och dock har jag rest mycket bekvämt.

Orsaken till att min resa blivit så billig är den, att jag
tillbringat mycken tid uti bekantas hem på landet. Alla här äro
mycket intresserade av att få höra om Sverige. Därför har
mitt mottagande överallt varit dubbelt hjärtligt. Herrarna
hava ofta skjutsat mig en del av vägarna jag skulle resa. Jag
har sett jordbruk på en stor del av de bäst skötta egendomarna
i denna trakt av England.

Med stort nöje och intresse har jag besett verkstäderna, där
åkerbruksredskap förfärdigas, samt murare, snickare och
hjulmakare vid sitt arbete och härunder erhållit många
nyttiga lärdomar. Bara detta betalar rikligen min resa, och mina
unga vänner på Degeberg bliva säkert glada över, att jag
lämnade dem något litet i studiesyfte. Jag hoppas att ännu hinna
lära mycket mer före hemresan, bland annat användande av
rör vid täckdikning.»

Vidare omtalar Nonnen, att han funnit arrendena i
England betydligt billigare, än han förut tänkt, och tillägger:
»Mycket mer penningar vinnes här genom åkerbruk än på
egendomar i Sverige, ty arrendena äro låga i detta grevskap.
Skulle jag finna, att riksdagen och den svenska regeringen
icke göra för institutet på Degeberg, vad de rättmätigt böra
göra, skall jag icke besvära dem mera. Skinner blir säkerligen
mycket glad att följa mig hit.»

Hemresan företogs via London, och i början av oktober
var Nonnen åter hemma på sitt kära Degeberg. Denna resa
var mycket lärorik och uppfriskande för Nonnen, som varit
sjuk under vintern samt mycket ansträngd under våren.
Sjöresan till och från England verkade säkert såsom en vilo- och
rekreationskur, av vilken han tyckes hava njutit i fulla drag.




Omorganisation av länets hushållningssällskap.


I Skaraborgs läns hushållningssällskaps 100-års
minnesskrift»Skaraborgs läns Kungl. hushållningssällskap 1807—1907» av Rudolf Kjellén
m. fl. karakteriseras perioden 1826—1840 med rubriken
»Förfall». Under början av 1830-talet sökte några av dess
medlemmar, bland dem Edward Nonnen och kapten L. W.
Kylberg, att få till stånd en reorganisation av sällskapet. På
grund härav växlades redan då många besök och brev mellan
Degeberg och Såtenäs. Det var dock ej förrän 1838, som
hushållningssällskapet blev reorganiserat. Detta tillgick i
huvudsak sålunda enligt ovan nämnda minnesskrift: »Medan
affärerna gingo sin vanliga gång på Lidköpings torg den 13
oktober 1838, ägde ett stormigt uppträde rum i gästgivare
Lidbecks stora sal, där länets hushållningssällskap samlats,
15—20 man starkt, på den nye landshövdingens kallelse. Det
bröt löst vid revisionsberättelsens behandling. Då begärdes
ordet av häradshövding B. I. Silfverskiöld för en formlig
domedagspredikan över den gamla förvaltningen, och han
slutade med att föreslå sällskapets upplösning samt ersättning
med ett nytt i 'mumcipal’ form med undvikande av alla
'vederbörande ex-officio ämbetsmän’.»

Detta var det förlösande ordet. De närvarande instämde
enhälligt och utsago en tremannakommitté för att utarbeta
stadgar i den angivna riktningen samt lämna yttrande över
ställningen i det hela. Medlemmar i kommittén blevo
förslagsställaren Silfverskiöld, direktör Nonnen på Degeberg samt
kapten L. W. Kylberg på Såtenäs.

Silfverskiöld avgick snart från ledningen av reformarbetet
och en starkare kraft, nämligen häradshövdingen Johan
Gabriel Richert på Trufve, tog vid. Det var han, som verkligen
skrev hushållningssällskapets nya författning. Rösten var
Kylbergs. Drivhjulet bakom allt var Edward Nonnen.

De nya stadgarna antogos på sällskapets sammanträde i
juni 1839. Innan dess hade herrarna Richert, Kylberg och
Nonnen haft orsak att ofta träffas och diskutera saken, men
anledningar till sammanträffande saknades ej heller sedan.

Efter omorganisationen inträdde en relativ glansperiod i
sällskapets historia. Detta berodde företrädesvis på
triumviratet Richert—Nonnen—Kylberg. Det var en sällsynt
förmån för Skaraborgs län att samtidigt äga tre så utmärkta män
i samarbete med varandra. De symbolisera sällskapet med dess
skilda strävanden: den ideella politiken, det moderna
lantbruket, de allmänna länsangelägenheterna. De komplettera
varandra personligen: den vidsynte juristen, den veke
entusiastiske jordbruksaposteln, den praktiske, energiske
näringsidkaren.

De voro även med personliga känslor av aktning och
tillgivenhet fästade vid varandra. Härom säger Nonnen till en
vän: »Den, som bör ställas främst i min levnadshistoria såsom
ledare i den klarseende praktiskt religiösa, hela
människosläktet omfattande riktningen, Sveriges prydnad, vilken man
alltför litet känner, det är Johan Gabriel Richert. Ej litet haver
jag att tacka Gud, att han förde mig att bliva den mannens
granne — — — Han var allas vår rådgivare.»

Under sin mångåriga verksamhet såsom sällskapets
ordförande företog Kylberg ej gärna något steg av betydelse
utan att inhämta vännerna Richerts och Nonnens råd. I förut
citerade hundraårsskrift nämnes i detta sammanhang om
Nonnens arbete för sällskapets utveckling följande: »På
föregående blad är hans namn ofta nämnt, men de hava icke kunnat
göra full rättvisa åt hans roll i sällskapets utveckling.
Visserligen tillhör han i främsta rummet lantbrukets historia, och
på detta kapitel skola konturerna av hans levnad tecknas i
senare delen av detta arbete; men därför må icke förgätas
hans arbete i själva hushållningssällskapets tjänst. Knappast
har sällskapet haft en mera trogen och intresserad medlem.
Redan på ytan är hans insats större än de flestas. Vice
ordförande i 8 år, ordförande i ett, nämnes han första gången i
sällskapets handlingar 27/2 1832, under petitionen till konungen
av denna dag, och den sista 22/5 1861, en tidrymd av nära 30
år. Hans medverkan gick således tillbaka långt in i det gamla
sällskapets tid och sköt fram ett stycke i den närmast
kommande tidens. Under denna långa tid finna vi honom ständigt
i spetsen med idéer och uppslag (t. ex. sädesutställningarna
och stamholländerierna), ständigt redo att med föredrag och
anföranden liva och upplysa mötena, ständigt brinnande av
den hänförelsens eld, som kännetecknar den rätte reformatorn,
varthelst han än skådar sitt ideal.

Men aldrig var han mera varm i sitt kall än på tu man hand
med vännerna i Trufve eller Såtenäs. Många äro de timmar,
som en vit häst fått vänta med en skranglig kärra utanför
Såtenäs trappa, medan ägaren därinne glömde sig under
diskussion med värden om modernäringens intressen. Då skulle
man hava sett Nonnen för att få det rätta intrycket av honom:
ögonen lysande, tungan flödande, med en liten engelsk accent
kvar, det stora vita håret stående som en plym kring hjässan,
allt medan han med tummarna i västhålen promenerade fram
och åter på golvet.»

Ofta gällde besöken på Trufve och Såtenäs ledsamma saker.
Då sökte Nonnen vännernas råd och hjälp. Richert och
Kylberg utgjorde för Nonnen säkra stöd, som hans veka lynne
stundom krävde. Utom dessa två hade Nonnen inom sin
umgängeskrets även de ädla bröderna Rudenschöld, löjtnant
Silfverhjelm m. fl. Dessa »hemgårdsgrannar» voro mycket
hjälpsamma mot varandra och särskilt mot den unge
engelsmannen, som slagit sig ned bland dem. Så t. ex. bad löjtnant
Silfverhjelm en gång, att Nonnen skulle göra honom sällskap till
marknaden i Vänersborg. Då Nonnen förklarade, att han ej
då kunde skaffa så mycket penningar, att en sådan resa lönade
sig, erbjöd Silfverhjelm honom ett lån på 1,500 kronor.
Marknadsresan företogs och Nonnen köpte 2 stora danska hästar
för i nutidsmynt 45 kronor stycket, ett 2 år gammalt sto för
83,33 kr. samt en unghäst för 66,67 kr. »Då jag fann», säger
Nonnen, »att inga fler affärer kunde göras ifråga om
arbetshästar, så köpte jag på spekulation 8 fölungar, omkring 10 1/2
veckor gamla, för 5,50 kr. stycket. Om 2 år bliva de värda 50
kr. stycket till bönder och 100 kr. stycket för export.»




Tävlingsplöjning i Värmland och audiens hos
konungen.


Under oktober månad 1838 anordnades i Värmland den
första instruktions- och tävlingsplöjningen av mera offentlig
karaktär i vårt land. I brev av den 8 augusti 1838 inbjöds
Nonnen av länets hövding af Wingård att närvara vid den av
honom planerade tävlingen. Detta inbjudningsbrev är särskilt
betecknande såväl ifråga om vederbörandes intresse för
jordbruket som det anseende Nonnen redan vunnit inom vida
kretsar i vårt land efter blott 10 års verksamhet på Degeberg.
Brevet skall därför delvis återgivas:

»Karlstad den 8 augusti 1838.

Min hedersvän.

Jag förmodar, att min vän av Värmlands hushållstidning
funnit, att jag umgås med plan för
instruktions-tävlingsplöjning i höst vid Kristinehamn. Två dagar användas till
instruktion på tvenne fält och tredje dagen användes på ett särskilt
fält för dem, som tro sig hava vunnit den skicklighet, att de
vilja tävla om våra blanka riksdalrar. Då oktoberdagarna äro
korta, ämnar jag på kvällarna anordna sammanträden för
rådplägning i ekonomiska ämnen. Jag önskar, att du min vän
och Skinner då komma till oss och som våra första
instruktörer uti agronomi övertaga ledningen av detta agronomiska
möte. Detta icke allenast för att giva undervisning i praktiskt
hänseende vid de två första dagarnes instruktionsplöjning utan
även att såsom prisdomare tredje dagen avgöra, vilka gjort
sig förtjänta av priserna. Dessutom för att under aftnarna
hålla några föreläsningar för de församlade samt leda
överläggningarna uti de ämnen, som kunna väckas till en
fördomsfri granskning. Jag skall ombestyra, att protokoll upprättas
till frånvarande lantbrukares begrundande. Jag hoppas, vi
härigenom skola gagna både närvarande och frånvarande
lantmän inom orten samt giva anledning till flera sådana möten. —
Låtom oss såsom ivrare i ekonomien och bolagsmän i det
nyttigas befordrande räcka varandra handen och göra vad vi
kunna, med den kännedom vi förvärvat oss i det för oss kära
ämnet, lanthushållningen efter rationella principer.

VänskapsfulltJohan af Wingård.»

Av detta framgår, vad som även framhållits från flera håll,
huru samtidens mera framsynta jordbruksintresserade män
sågo upp till Nonnen såsom en auktoritet. När Nonnen blev
synlig på denna tids talrikt besökta och ofta återkommande
lantbruksmöten, förmärktes genast en glädje bland deltagarna,
varom mötesberättelserna bära ojäviga vittnesbörd.

Den 15 december 1838 avlade konungen ett besök hos greve
Piper på hans lantställe, beläget en 3/4 mil från Degeberg.
Edward Nonnen var bjuden till greven vid detta tillfälle.
Konungen ankom kl. 10,30 på aftonen. »Snart därefter»,
berättar Nonnen, »satte vi oss ned till kvällsmat. Festen var
ovanligt livlig. När konungen stod upp från bordet, observerade
han mig och kom emot mig på ett mycket vänligt sätt
sägande: ’Ah, mr Nonnen, vi samtala i morgon’.»

Följande dag fick Nonnen audiens hos konungen, som då
framställde en hel del frågor angående institutet och bad om
en promemoria härom. Slutligen uttalade konungen den
önskan, att Nonnen hädanefter skulle meddela sig direkt med
honom angående institutet. Detta erbjudande satte Nonnen
givetvis stort värde på och försummade ej att begagna sig
därav. Han säger härom: »Synnerligen väl vore det, om jag
en dag kunde omtala för konungens son, när han blir regent,
att jag av hans far erhållit detta privilegium, som visade sig
vara till stor nytta för institutet. Jag hoppas, att han skall
tillåta mig fortsätta därmed.»




Utdrag från institutets första 5-årsberättelse.


Under 1835 hade institutet 16 elever och 20 lärlingar, och
antalet ökades snart efteråt till 20 elever och 24 lärlingar. Till
december 1839 hade elevantalet i sin helhet uppgått till 80,
varav 63 redan utgått och 17 funnos kvar vid läroverket.
Dessutom hade 66 lärlingar erhållit undervisning, varav 43
avgått och antagit tjänst såsom rättare i skilda delar av landet
och 23 voro kvar vid 5-årsperiodens slut.

De första åren av institutets tillvaro voro för Nonnen rika
på obehag, svårigheter och bekymmer av flera slag. Först och
främst i ekonomiskt hänseende. Det visade sig nämligen
snart, att anslaget till institutet, 7,500 kronor om året, var
alltför knappt tilltaget, och det var därför enbart med
betydliga uppoffringar av föreståndarens egna medel och anlitande
av goda vänners kredit, som företaget kunde upprätthållas.

Med stöd av den sålunda vunna erfarenheten lät Nonnen
sin första 5-årsberättelse åtföljas av en framställning om
erforderliga medel genom statsanslag för verksamhetens
fortsättande och vidare utveckling.

Det bör i detta sammanhang nämnas, att Nonnen under
institutets första 5-årsperiod genom ett kungl. brev av den
30 mars 1838 erhållit ett extra statsbidrag av 3,000 kronor till
täckande av åtskilliga i samband med läroverkets
organisation stående utgifter.





TIONDE KAPITLET.
Åren 1839—1844.





Besvärligheter med lärare.


Det vållade Nonnen stora svårigheter, isynnerhet under de
första 6 åren, att få lämpliga lärare för sitt
lantbruksläroverk. Även i detta hänseende beträdde han ett hitintills
ouppodlat arbetsfält. Vid denna tid fanns det naturligtvis ej i
Sverige utbildade lärare i naturkunnighet med tillämpning på
lanthushållningens huvudämnen jordbrukslära och
husdjursskötsel, såsom förhållandet var i Tyskland. Där funnos redan
då att tillgå lämpliga lärare för landets lantbruksläroverk,
män, som voro intresserade för sitt värv.

De lärare, Nonnen lyckades anskaffa under institutets första
tid, voro ofta intriganta personer, vilka vållade honom
mycket bekymmer. Själv öppenhjärtig hade han svårt att fatta
ett ohederligt handlingssätt hos andra. Några lärare ansågo
det t. o. m. vara nedsättande att undervisa unga män, som
ämnade bliva jordbrukare. Till lärare i kemi måste Nonnen
ibland antaga personer, som tänkt bliva apotekare. De
tröttnade snart på lärarverksamheten på Degeberg. Till lärare
i botanik lyckades Nonnen verkligen få en mycket duktig
botanist, S. L. Lindgren, som blivit rekommenderad av
professorerna Retzius, Wahlberg och E. Fries.

Under den tid Lindgren var på Degeberg gjorde han flera
märkliga rön inom sitt arbetsområde och skrev ypperliga
uppsatser i »Botaniska Notiser».

Han saknade dock den stadga i karaktären, som behöves
bos en lärare. Trots alla besvärligheter i detta hänseende
behöll Nonnen honom några år.

Så småningom lyckades det dock för Nonnen att få en
pålitligare och bättre stam av lärare. Det var en stor glädje för
honom, då han lyckades övertala botanisten K. R. Dalman
att bliva lärare vid Degeberg. Denne man var ej allenast en
skicklig botanist utan hade också varit lantbrukare. Han var
redan något till åren kommen, så att Nonnen hade i honom
ej endast en intresserad lärare utan även en god vän. Under
den tid Dalman var på Degeberg kunde Nonnen lugnt
lämna institutet några dagar emellanåt, ty han visste, att Dalman
samvetsgrant bevakade läroverkets intressen.

En skicklig veterinär från Skara vistades årligen en tid på
Degeberg och undervisade om husdjurens vanligaste
sjukdomar och deras behandling.

»Dikesgrävare Johnson», som han vanligen kallades, var
alltid en gärna sedd gäst på Degeberg och meddelade
undervisning om dikning både muntligt och praktiskt.

Nonnen undervisade själv, såsom förut är nämnt, i
lanthushållningens huvudämnen jordbrukslära och husdjurslära.




Redskapstillverkningen på Degeberg.


Då Nonnen grundade lantbruksinstitutet på Degeberg hade
den inhemska tillverkningen av åkerbruksredskap och
maskiner ej börjat vid Sveriges mekaniska verkstäder. Därför satte
han snart i gång med en rätt omfattande redskapstillverkning.
Denna hemindustri blev även ett ganska viktigt läroämne för
institutets elever och lärlingar. Utom slöjdare och de elever
eller lärlingar, som deltogo i undervisningen i slöjd och smide,
voro flera smeder sysselsatta med att tillverka redskap.
Beställningar av redskap och modeller till sådana inkommo från
alla delar av Sverige, t. o. m. från Finland.

I början av 1840-talet hade redskapstillverkningen på
Degeberg fått en så stor omfattning, att den bedrevs nästan
fabriksmässigt. Där tillverkades då ett 40-tal olika slags
åkerbruksredskap och maskiner.

De många beställningarna av redskap och modeller
förorsakade givetvis en rätt omfattande brevväxling. Men ännu
mer var detta förhållandet rörande platsansökningar samt
förmedling av platser åt avgående elever och lärlingar. Enligt
Nonnens egen uppgift i januari T840 hade han att
egenhändigt expediera ett 20-tal brev varje postdag, ibland upp till
nära ett 40-tal per dag.

Med hänsyn till de många andra arbetsuppgifter Nonnen
hade att fylla framställer sig osökt den frågan: Hur kunde
han hinna med en så omfattande brevväxling? En förklarande
orsak härtill var, att han i regel började sin arbetsdag kl. 5
på morgonen.




Riksdagen beviljar Nonnen ökat statsanslag.


Såsom förut är nämnt, fick Nonnen snart erfara, att det
lämnade statsbidraget 7,500 kronor om året ej på långt när
täckte de med läroverkets upprätthållande förenade
kostnaderna, och att han därför lät sin första 5-årsberättelse (1834—
1839) åtföljas av en framställning om ökat statsanslag.
Såsom motiv härför uppgav han, att kostnaden per år för
institutet uppginge till:

Avlöning för lärare11,850kronor
Undervisningsmateriel825»
2 frielever900»
24 rättarelärlingar2,400»
————————
15,975kronor


Vid 1840 års riksdag väckte L. H. Gyllenhaal hos
Ridderskapet och adeln och C. G. Rydin i Borgarståndet motioner om
förhöjt statsanslag till Degeberg intill ovanstående belopp
per år.

Trots Bondeståndets ihärdiga motstånd beslöt riksdagen
att till lantbruksinstitutet på Degeberg från och med 1841
bevilja 15,000 kronor om året, föregående anslag	däri
inbegripet.

Under 1840-talet ställde sig omkostnaderna per år för
institutet sålunda:


Avlöningar:
2 lärare à 1,500 kr. i lön och 375 kr. till kost3,750kronor
1 d:o i veterinärkunskap 6 månader 375 kr. lön,
150 kr. kost525»
1 d:o i ritning 6 månader 300 kr. lön, 150 kr. kost450»
1 underlärare för lärlingarna600»
——————5.325kronor
1 inspektor1,575kronor
1 bokhållare750»
1 slöjdare450»
——————2,775»
Rum för 5 lärare750»
Diverse utgifter:
för sjukvård, undervisningsmateriel m. m.S50»
För kosthållet:
2 frielever900kronor
24 frilärlingar2,400»
——————3,300»
————————————
Summa13,000kronor


Av statsanslaget, 15,000 kronor, skulle med avdrag av dessa
13,000 kronor således återstå 2,000 kronor såsom ersättning
för föreståndarens eget arbete, om han ej gjorde avseende på
den vinst, som för honom uppstod genom de till inspektoren,
bokhållaren och slöjdaren på läroverkets stats utgående löner,
vilka jämte lärlingarnas arbete kommo jordbruket till godo.

Ovan nämnda statsanslag utgick årligen under 12 år, eller
till och med 1852, då elevkursen vid Degeberg upphörde.

Vid 1840 års riksdag visade det sig, att intresset för
lantbruksundervisningen hade stegrats i en mycket hög grad
sedan det senaste riksmötet, ty utom de ökade anslag för detta
ändamål, som regeringen begärde, gjorde flera enskilda
motionärer utom de förut nämnda yrkanden i samma riktning.
Detta sakförhållande bevisade, att Edward Nonnens idé om
lantbruksundervisningens nödvändighet och nytta hade slagit
igenom inom vårt land på en relativt kort tid, trots
Bondeståndets protester.




Statsanslag beviljas till nya lantbruksläroverk.


I anslutning till vad som ovan är nämnt angående det av
1840 års riksdag beviljade fördubblade anslaget till institutet
på Degeberg m. m. må här även några ord nämnas om de av
samma riksdag beviljade andra slag för
lantbruksundervisningens främjande i vårt land.

Landshövdingen i Uppsala län, friherre R. F. von Kræmer,
väckte vid nämnda riksdag förslag om inrättande av ett
lantbruksinstitut vid Ultuna kungsladugård, när arrendetiden år
1848 utginge där. För detta ändamål skulle 5 års arrende,
motsvarande ungefär 6,000 kronor årligen, f. o. m. 1841
uppbäras av Uppsala läns hushållningssällskap för att av dessa
arrendemedel bilda en grundfond till det föreslagna institutet.
En likartad motion väcktes samtidigt i Bondeståndet av
Anders Larsson från Uppsala län.

Dessutom väcktes vid samma riksdag en hel del andra
motioner om anslag till lantbruksskolor i södra och mellersta
Sverige.

Vid dessa motioners slutbehandling beslöt riksdagen
bevilja följande anslag:

till Ultuna från och med 1841 det från denna gård utgående
arrendet, motsvarande ungefär 6,000 kronor årligen;

till lantbruksskolor 7,500 kronor om året att utgå på sätt
statsutskottet föreslagit.

I följd av detta riksdagens sistnämnda beslut öppnades,
oavsett den redan befintliga lantbruksskolan vid Orup i
Malmöhus län, följande nya, nämligen vid Väderbrunn i
Södermanlands län 1841, vid Bjädesjöholm i Jönköpings län och
Sjögestad i Östergötlands län 1842 samt vid Hägervallen i
Västmanlands län 1843.

I anslutning till vad som ovan är nämnt om anslag för
inrättande av ett statens lantbruksinstitut på Ultuna år 1848 må
nämnas, att Nonnen sedan blev erbjuden föreståndareplatsen
på Ultuna men avslog detta anbud, emedan han ansåg, att
endast genom ett fullständigt utförande av det vid Degeberg
gjorda försöket kunde lantbruksundervisningen i Sverige
betryggas för framtiden.

Under sommaren 1840 var Nonnen inbjuden att deltaga i
ett stort naturforskarmöte i Stockholm, där vetenskapsmän
från alla delar av Europa samlades. Han antog inbjudningen
och ansåg sig hava stor fördel därav.




Tävlingsplöjningar i Skaraborgs län.


Efter Skaraborgs läns hushållningssällskaps omorganisation
1840 gick dess verksamhet beträffande det rena jordbruket
till en början väsentligen ut på att sprida kännedom om
förbättrade åkerbruksredskap och dessas rätta användande. I
detta syfte arbetade särskilt Nonnen. År 1841 beslöt
sällskapet anordna s. k. tävlingsplöjningar. Den första
tävlingsplöjningen anordnades den 14 oktober 1841 på intill Lidköping
belägen jord med plogar av både svensk och engelsk
konstruktion. Allmogen hade i kungörelse uppmanats »att deltaga med
svenska plogar, som må vara bespända med enkelt eller
dubbelt ök av oxar eller hästar».

Som prisdomare tjänstgjorde herrar L. W. Kylberg, E.
Nonnen och Jonas Larsson i Almeryd. De vid denna tävlan
utdelade prisen hade sammanskjutits av en del för saken
intresserade sällskapsmedlemmar. Till priser bestämdes »det
högsta 15 kronor för den bäst utförda plöjningen med vilken
sorts plog som helst, två pris à 12 kronor, därav ett för bästa
plöjningen med engelsk och ett för bästa plöjningen med
svensk plog, två pris à 9 kronor, därav ett för engelsk och ett
för svensk plog, samt två pris à 6 kronor, ett för engelsk och
ett för svensk plog.»

Nonnen ägnade såväl i teori som praktik stor
uppmärksamhet åt plogen och dess arbetsresultat. Detta med full rätt, ty
plogen har sedan långliga tider varit och är fortfarande vårt
viktigaste åkerbruksredskap. Så långt tillbaka som
jordbrukets historia är skriven har plogen och dess föregångare
årdret spelat den mest framstående rollen såväl i text som
bild. Belysande i detta hänseende är det inom
lantmannakretsar väl kända ordspråket: »Visa mig din plog och hur den
plöjer, så skall jag säga dig, hurudan jordbrukare du är».

Under 1841 blev Nonnen invald till arbetande ledamot av
Lantbruksakademien.




Konung Oskar I och kronprinsen besöka Degeberg.


Den 8 mars 1844 slutade Karl XIV Johan sitt skiftande
och bragdrika liv. Hans efterträdare Oskar I beslöt i slutet
av maj samma år att göra sin första »eriksgata» genom
Sverige åt de västra orterna, då detta kunde kombineras med
invigningen av Trollhätte kanal. Dagen efter invigningen gjorde
konungen ett besök hos f. justitieministern greve Posse på
Frugården å Vänersnäs, där frukostmiddag intogs. Vid
avresan därifrån den 6 juni uttryckte konungen sin önskan att
bese Degeberg, där Edward Nonnen inrättat Skandinaviens
första lantbruksinstitut.

Fig. 8. Edward Nonnen med lantbrukseleverna på Järna udde.
Troligen 1844.

Då det blev fråga om vägen till detta ställe, föreslog greve
Posse, att man ej skulle begagna den längre landsvägen utan
färdas tvärs över eller rättare sagt igenom sjön Dettern, en
vik av Dalbosjön. Men var funnos båtar för denna färd?

Båtar! Visst inte! Man skulle färdas i vagnar. Och det
gjorde man också. Dettern är grund vid sitt utlopp och har
fast botten, och det var lågt vattenstånd i Vänern det året.
Utan att låtsas om det egendomliga i företaget körde man
konungens vagn ned från stranden och ut i sjön, och de andra
följde efter. Vagnfilen drog som en liten karavan fram i
vattnet, så att vågorna skvalpade upp kring hästarnas bringor.
Ingenstädes gick vattnet högre än upp till hjulnaven, men dit
nådde det dock, och man hade en smula besvär att ej bliva våt
om fötterna.

Besväret uppvägdes dock mer än väl av det sällsamma nöjet
att på detta sätt rulla fram i sjön. Detta nöje ökades av
den mängd fiskarbåtar, som oupphörligt korsade åkdonens
väg och följde vagnfilen på sidorna.

Men allt gick utmärkt. Glad och nöjd fortsatte konungen
resan till Degeberg, road av att hava färdats på detta sätt.
Denna färd omnämndes av tidningar och tidskrifter under
rubriken »En eriksgata på sjöbotten». Konungen åtföljdes av
kronprins Karl, som då var blott 18 år gammal. Med sitt
livliga och glada lynne trivdes han utmärkt bland ynglingarna
(fig. 8) på Degeberg. Han förklarade för sin far, att det
säkert skulle göra både honom och hans bröder mycket gott att
genomgå en kurs på Degeberg.

Efter provplöjningen, som försiggick inför konungen och
hans ressällskap, bad kronprins Karl att själv få göra ett
försök därmed. Det gick bra, trots det att han lät hästarna gå
så nära det stora närbelägna avloppsdiket, att presidenten
Poppius var nära att störtas däri.

Vid tillfället var institutets direktion samlad på Degeberg.
Alla voro belåtna med vad de där sågo. Såsom ett bevis för,
huru belåten kronprinsen var med vad han såg på Degeberg
må nämnas, att han 1845 bad att få en utexaminerad rättare
därifrån för sin egendom Bäckaskog i Skåne. En av Nonnens
vänner, som stod hovet mycket nära, skrev till Nonnen: »Hans
Kungliga Höghet, liksom alla jordbrukets vänner, sätta ett
högt förtroende till din läroanstalt och din personlighet.»

*

År 1844 utnämndes Nonnen till riddare av Vasaorden.




ELVTE KAPITLET.
Åren 1844—1850.





Riksdagen ökar anslagen till lantbruksundervisningen.


Även 1844 års riksdag visade ökat intresse för
lantbruksundervisningen genom att bevilja ytterligare 7,500 kronor i
årligt anslag för detta ändamål. Detta anslag skulle användas
till inrättande av 5 nya lantbruksskolor med 1,500 kronor till
varje. En av dessa skulle anläggas på Gotland.

I Bondeståndet klandrade man fortfarande i kraftiga
ordalag lantbruksskolorna och ansåg dem mer eller mindre
obehövliga. Härifrån utgjorde dock representanterna från Skåne
undantag, emedan de hade sig bekant det fördelaktiga
inflytande, som lantbruksskolan på Orup utövat.

Såsom skäl för avslagsyrkande i fråga om statsanslag till
lantbruksläroverk angavs ännu vid denna riksdag bland
annat, »att det icke fordrades mer än vanligt sunt
människoförstånd att odla jorden efter naturen av dess olika beskaffenhet,
och att allt, som komme under rubrik av jordbruksinstitut, ej
vore annat än galenskap».




John Nonnens död.


Under maj månad 1845 erhöll Edward Nonnen den sorgliga
underrättelsen, att hans fader John Nonnen avlidit hastigt av
hjärtslag. Det nu av döden slitna bandet var ovanligt fast och
innerligt knutet. Sällan har far och son varit så mycket för
varandra. Med aldrig tröttnande intresse hade John Nonnen
följt institutets på Degeberg utveckling. Att hans son skulle
grunda ett sådant läroverk hade ju alltid varit hans
älsklingsidé, och han hade fått leva tillräckligt länge för att få se
företaget förverkligat.

Faderns död innebar en oersättlig förlust för Edward
Nonnen. Visserligen hade han nu många vänner, som insågo och
erkände institutets nytta, men han hade ännu fler, som
klandrade honom, varigenom hans arbete blev mer betungande än
nödigt var.

De många besökande, som i början av institutets
verksamhet lockades till Degeberg av ryktet om de nymodiga
inrättningar och metoder, som blivit införda vid jordbruket där,
voro icke alltid milda eller ens rättvisa i sin kritik. De
besinnade ej, att omskapande av en så utsugen och förfallen
egendom till en bördig och välskött sådan drager lång tid, stora
kostnader och mycket arbete. I sin okunnighet väntade man
att nästan omedelbart få se lysande resultat. Då sådana
naturligtvis icke så snart kunde uppvisas, var man genast färdig
med sin förkastelsedom.

Såväl jordbruket som undervisningen på Degeberg
kritiserades skarpt, ja, förlöjligades ej blott enskilt utan även
offentligt i tidningarna och i riksdagen, särskilt inom Bondeståndet.
Det gick till och med så långt i lögnaktiga beskyllningar, att
renheten i Edward Nonnens bevekelsegrunder för sin
livsgärning öppet betvivlades.

Allt detta skulle helt säkert hava bringat de flesta att fälla
modet, men det gjorde ej Nonnen. Han avvaktade lugnt
framtiden och dess dom. Småningom inträdde ett omslag i
stämningen mot honom. Förtalet och klandret tystnade, i den mån
resultaten av hans arbeten blevo synliga och talrika honom
hängivna lärjungar spriddes över landet, genom ord och
exempel utbredande de grundsatser, som de inhämtat på Degeberg.




Edward Nonnen ingår äktenskap.


I den mån lugnare tider inträdde för Nonnen, började han
att åter med allvar tänka på att ingå äktenskap. Vid denna
tidpunkt kom han av en ren tillfällighet att uppliva
bekantskapen med familjen Thorburn på Kasen, där han avlade sitt
första besök sommaren 1828.

William Thorburn, son till den gamla ägaren av Kasen,
fick vid ett besök i Lidköping höra talas om en underlig
engelsman, som köpt en egendom Degeberg i närheten, en man,
som gjorde diken under jorden, och mycket annat
märkvärdigt. Thorburn reste därför ut till Degeberg för att lära
känna denne underlige engelsman och hans nya
jordbruksmetoder. Han fann där mycket av intresse och blev en god
vän med Nonnen, vilken snart återgäldade med ett besök på
Kasen.

När han kom dit, voro alla de äldre familjemedlemmarna
borta, varför den äldsta hemmavarande dottern Margaret,
jämte sina yngre systrar fick taga emot gästen. Från första
dagen Nonnen såg Margaret Thorburn såsom vuxen kände
han sig mäktigt dragen till henne. Följden härav blev
förnyade besök på Kasen och i sinom tid förlovning. Inom
familjerådet beslöts, att bröllopet skulle firas snarast möjligt
därefter, och det utsattes till den 10 augusti 1846. Det blev ett
ståtligt bröllop.

På hemresan till Degeberg besöktes Liseberg, Frugården och
Såtenäs. Vid grinden nära Rackeby kyrka hade en hel mängd
bondkvinnor från Storegården samlats för att se de nygifta.
Deras skjuts stannade där. Nonnen steg då ned från vagnen
med sin unga fru och presenterade henne för de undrande
bondkvinnorna sägande: »Här skola ni få se en grannkvinna.»
Denna presentation innefattade en dubbelmening, ty den unga
fru Nonnen skulle ej blott bliva en granne till Storegårdens
kvinnor, utan hon var då den ståtligaste kvinnan i
församlingen.

Vid Degeberg hade en äreport blivit rest för de nygifta, och
torparna med sina familjer till ett antal av 200 personer stodo
hand i hand och bildade »häck» kring gårdsplanen. Innanför
denna paraderade institutets lärjungar och lärare.

De nygiftas bostad på Degeberg inskränkte sig till 4 rum,
och av dessa var ett skriv- och mottagningsrum för Nonnen
själv. Måltiderna intogos till en början tillsammans med
eleverna.

Den 21 september företogs den egentliga bröllopsresan, och
den gällde Stockholm, där Nonnen skulle deltaga uti det första
allmänna svenska lantbruksmötet.




Det första allmänna lantbruksmötet.


Vid Lantbruksakademiens sammankomst den 14 december
1S44 väckte landshövdingen m. m. R. F. von Kræmer motion
om, att Lantbruksakademien skulle söka få till stånd ett
allmänt svenskt lantbruksmöte på lämplig plats, t. ex. Akademiens
experimentalfält. Motionärens motiv var, att dylika
sammankomster på skilda orter skulle främja utbyte av kunskaper och
erfarenhet bland det svenska jordbrukets idkare och målsmän.

Motionen hade till följd, att Lantbruksakademien utarbetade
»stadgar för allmänt svenskt lantbruksmöte», vilka av Kungl.
Maj:t gillades och stadfästes. Det första allmänna svenska
lantbruksmötet började i Stockholm den 28 september 1846.J. Arrhenius: Berättelse öfver förhandlingarne vid det första allmänna svenska
landtbruksmötet i Stockholm 1846.

Den första till överläggningsämne framställda frågan hade
följande lydelse:

»Har man bestämd erfarenhet, att jordens alltför långt
drivna styckning verkat menligt på den mindre lantbrukarens
sedliga och ekonomiska tillstånd?»

Denna fråga debatterades ganska livligt. Edward Nonnen
yttrade härom i huvudsak följande:

Denna fråga har blivit betraktad ur synpunkten av rätt och
orätt samt i avseende på jordstyckningens moraliska verkan.
Jag ber att få vidröra en annan sida av saken.

Man anser vanligen Sveriges klimat och dess jords
beskaffenhet lägga stora hinder i vägen för jordbrukets förbättrande.
Under en 20-årig vistelse i Sverige har jag lärt känna
förhållandet såväl rörande klimatets som jordens beskaffenhet
och har härvidlag ej funnit några oövervinneliga svårigheter
för jordens kultur och bördighet. Jag vågar således påstå,
att den tid snart skall inträffa, då Sverige föder t. o. m. en
tredubbelt större folkmängd än den närvarande, då nämligen
åkerbruket nått den fullkomlighet, dit det kan och bör
komma. — — —

Men vi kunna icke komma till någon fullkomning i vårt
åkerbruk, utan att vi sträva att lyfta den mindre förmögna
arbetande klassen närmare målet: självständighet och
oberoende. Vid min sista resa i Skottland frågade jag professor
Low, hurudan den arbetande klassens ställning i Skottland i
allmänhet var. Han svarade, att den skotske arbetaren
känner sina plikter och vet att uppfylla dem. Det är allmänt
känt, att förhållandet ej är sådant hos oss. Jag har haft
mycken beröring såväl med svenska som skotska arbetare,
och jag har funnit, att de förra kunna bildas till samma
arbetsskicklighet som de senare. Må vi allenast bemöda oss
härom. Må vi inse vikten och värdet av dugliga och för
yrket fullt utbildade arbetare samt av alla krafter sträva att
komma till detta mål. I samma mån som vi få skickliga
arbetare och dessa se sin utkomst för framtiden betryggad, i
samma mån skall det bliva möjligt förkovra vårt jordbruk,
att höja dess produktion, så att alla landets barn finna sin
utkomst.

Om Sverige genom ett förbättrat åkerbruk kan bliva i stånd
att föda och sysselsätta ett tredubbelt antal människor, behöva
vi då vara rädda för att medgiva den mindre bemedlade
arbetaren rättighet att förvärva jordegendomen. — — —
Huvudfrågan är blott, att jordbruket anordnas så, att alla
arbetare användas på sin rätta plats.

Av Nonnens inlägg uti den föreliggande frågan framgår,
att han ägde en skarp blick på framtiden. Samma fråga står
ju på dagordningen i vår tid, nära 80 år efter det första
allmänna svenska lantbruksmötet i Stockholm.

För övrigt deltog Nonnen livligt i debatten rörande flera
andra frågor vid detta möte, t. ex. angående täckdikning,
vårbruk, utfodring m. m. Hans inlägg voro nu som alltid
givande och grundade på hans rika erfarenhet inom
lanthushållningens olika grenar.

Under denna vistelse i Stockholm skrev unga fru Nonnen
hem och berättade, att hennes man under lantbruksmötet blev
hyllad av ett 30-tal av sina förra elever, som då voro i
Stockholm. De ställde till en middag för honom, höllo vackra tal,
varigenom de betygade sin tacksamhet, och buro honom till
sist på sina armar kring i festsalen. För Nonnen måtte det
hava känts särdeles tillfredsställande och uppmuntrande att
se så många av sina forna elever samlade på en gång och få
mottaga detta tacksamhetsbevis av dem.

I Stockholm besökte Nonnen tillsammans med sin fru sin
gamle lärare professor Berzelius. De funno honom i ett
mörkt rum, sysselsatt med kemiska experiment. Han
berättade för dem, att en deputation av vetenskapsmän ankommit
från Ryssland och besökt honom. De ville visa honom något
nytt kemiskt ämne, som de upptäckt. Berzelius var vid
tillfället sysselsatt med att utforska riktigheten av denna
upptäckt.

Efter återkomsten från Stockholm följde för Nonnen en
tid av lugnt arbete. Den hösten utplanterades vid Degeberg
(fig. 9) 1,000 ekar samt 800—900 lärkträd och askar, de
senare som skyddsplanteringar.

Under år 1846 blev Nonnen ledamot av Sällskapet för
inhemsk silkesodling samt hedersledamot av Hallands läns
hushållningssällskap och av Trädgårdsföreningen i Göteborg.




Det första lantbruksmötet i Skaraborgs län.


I redogörelsen för Skaraborgs läns hushållningssällskaps
rekonstruktion åren 1838—1840 omnämndes, att Nonnen
varit sällskapets vice ordförande i 8 år och ordförande i ett år.
Denna senare korta regim inträffade år 1849 och hade
följande orsakssammanhang. L. W. Kylberg, som varit
sällskapets enhälligt valde ordförande i många år, avgick 1848. Till
hans efterträdare valdes förre statsrådet Jonas Wærn,Jonas Wærn hade då nyligen avgått såsom statsråd och bodde på sin gård
Valaholm i Skaraborgs län. som
dock avsade sig uppdraget. Då anmodades Edward Nonnen
att åtaga sig ordförandeskapet, vilket han även gjorde, fastän
mycket motvilligt. Han hade redan mer att göra, än han
lämpligen kunde hinna med. Under Nonnens korta tid såsom
sällskapets ordförande tjänstgjorde kapten C. Rudenschöld
såsom vice ordförande.

Fig. 9. Degeberg 1847 från öster. Edward Nonnen med elever på gården.

År 1850 lät Kylberg återvälja sig till ordförande i
sällskapet. Samma år anordnades det första lantbruksmötet i
Skaraborgs län på egendomen Stora Halla i Hällums socken.
Här församlades den 6 augusti 1850 omkring 600 personer
på sällskapets inbjudning.

Först företogs en rond kring egendomen. Sedan
diskuterades under förmiddagen slättbygdens huvudfrågor inom
jordbruket och skogsvården. Eftermiddagen ägnades åt mejeriet
och ladugården. Man beundrade det där befintliga
stamholländeriet och verkställde sedan sällskapets första
kreaturspremiering med priser på 4,50—30 kronor. Dagens
förhandlingar avslutades med ett föredrag av Nonnen om
täckdikning. Så följde till sist ett sällskapligt samkväm på ett »för
dess rika växtlighet och svalka särdeles angenämt ställe i
Halla hage».

Den 6 augusti 1850 var en stor dag för Skaraborgs läns
hushållningssällskap och dess ordförande. Det var en
vändpunkt i dess historia. Från denna dag börjar det långsamt
men säkert återfinna sin rätta väg.




Det femte allmänna lantbruksmötet.


Det femte allmänna svenska lantbruksmötet hölls i Örebro
år 1850. Vid detta möte var även frågan om
lantbruksläroverken under diskussion. Den då uppställda femte frågan
hade följande lydelse:

»Vilka verkningar hava de lägre lantbruksskolorna utövat
på själva lantbruket, särdeles hos allmogen, som ock i
avseende på folkbildningen?»

I den däröver förda diskussionen, som skulle utgöra svar
på frågan, ansåg man, att de lägre lantbruksskolorna visat sig
utöva ett ganska fördelaktigt inflytande på lantbruket, ehuru
de ännu tagit endast de första stegen på den bana, som leder
till jordbrukets hastigare utveckling. De hava bidragit att
hos allmogen väcka ett livligare intresse för lantbruket och att
borttaga många fördomar.

Även på folkbildningen hade de verkat fördelaktigt, och
dessutom hade de haft det goda med sig, att de vid sina
verkstäder tillverkat förbättrad lantbruksredskap.

Till bevis på det ökade intresse, varmed dessa skolor
började omfattas, anfördes, att ansökningarna till Degeberg
uppgingo till mer än 100 om året, och att till 5 lediga platser vid
Ultuna anmält sig 27 sökande.

Beträffande den högre lantbruksundervisningen började
årsberättelsen över Degebergs lantbruksinstitut att f. o. m. 1844
införas i Lantbruksakademiens handlingar av akademiens
dåvarande direktör G. Poppius, som fortfarande var detta
läroverks tillsyningsman.




Nonnen verkar för bättre ångbatsförbindelse med
England.


Under 1840-talet ivrade Nonnen även för, att regelbunden
ångbåtsförbindelse skulle anordnas mellan Göteborg och Hull,
varigenom det svenska jordbruket skulle få en avsevärd
avsättning för sina produkter. Redan 1846 skrev Nonnen
härom, att han skaffat 75 namn på en petition, som skulle
sändas till Konungen. För åstadkommande av denna petition
måste Nonnen besöka varje person, vars namn han ville hava,
och förklara nyttan av en sådan förbindelse för landet i sin
helhet. I sinom tid kom ju också en sådan förbindelse till
stånd mellan Sverige och England.

Redan i slutet av 1840-talet exporterades mycket havre
från Sverige till England. Nonnens svärfar, William
Thorburn på Kasen, invid Uddevalla och ännu mer hans söner voro
bland de största havreexportörerna i Sverige.

Angående havrens förändrade kvalitet under den tid
William Thorburn drivit affärer i branschen skriver han senare:
»Havren som inköpts från Västergötland har blivit mycket
bättre och tyngre under de sista 20 åren.» Orsaken härtill
ansåg han vara Edward Nonnens undervisning om, huru
jorden bör skötas: dikas, brukas och gödslas.

År 1849 valdes Nonnen till hedersledamot av Stockholms
läns hushållningssällskap samt arbetande ledamot av
Göteborgs Kungl. Vetenskaps- och vitterhetssamhälle. År 1850
valdes han till hedersledamot av Örebro läns
hushållningssällskap och korresponderande ledamot av Västmanlands läns
hushållningssällskap.




TOLVTE KAPITLET.
Åren 1851—1853.





Skinners död och den gamla hushållerskans flyttning.


På våren 1851 avled den trogne Alexander Skinner till
stor sorg för alla på Degeberg och allramest för Nonnen och
hans fru, som i Skinner funnit ej blott en tjänare utan en
verklig vän. Barnen omfattade han med så stort intresse,
som om de varit hans egna.

Skinner fick sitt sista vilorum i den Nonnenska
familjegraven på Rackeby kyrkogård. Den första stora sten han lät
flytta från Degebergs åkerfält lades på hans grav, och på
densamma restes ett järnkors.

I Skinners ställe antogs till inspektor på Degeberg en annan
skotte, vid namn Gibson. Även han var en mycket skicklig
jordbrukare men kunde ej helt fylla Skinners plats. Han
ville bestämma allt själv på gården utan att känna till svenska
förhållanden. Detta gjorde, att Nonnen ej gärna vågade
lämna honom ensam på gården.

Vid samma tidpunkt som ombyte av inspektor måste ske
på Degeberg var den gamla hushållerskan, Mamsell Comstedt,
urståndsatt att längre sköta det stora hushållet där. Ett
trevligt litet hem hade ordnats för henne på Stensholmen (fig. 10).
Hon flyttade dit direkt från kyrkan en söndag utan att först
ha nämnt något därom på Degeberg. Det kändes nämligen
för henne alldeles för svårt att taga avsked av alla i det hem,
där hon varit i 23 år, och som blivit henne så obeskrivligt
kärt. På Stensholmen levde den gamla trotjänarinnan sedan
i lugn och ro till sin död, alltid glad när hon fick besök av sin
käre »patron» eller någon av hans familj.
Fig. 10. Lilla byggnaden å Stensholmen år 1847.




Lantbruksmöte på Gammalstorp och Såtenäs.


Den 14 juli 1851 samlades omkring 400 personer till länets
andra lantbruksmöte. Detta hölls på Gammalstorp i Tuns
socken. Programmet var ungefär lika som föregående års
möte på Stora Halla. Först en praktisk avdelning, varvid
egendomen demonstrerades. Sedan en teoretisk del med
diskussioner och resolutioner. Men såsom företrädesvis ägnat
åt boskapsskötsel, kompletterade detta möte det första, som
i främsta rummet var ägnat åt frågor rörande
växtproduktion.

På eftermiddagen drogo de församlade bort i kärror och
vagnar till det 6 kilometer från Gammalstorp naturskönt
belägna Såtenäs nära sjön Detterns mynningsvik. Ett av de
stora spannmålsmagasinen vid hamnen var anordnat till
diskussionslokal. Även här deltog Nonnen livligt i diskussionen
och hade som vanligt mycket uppmärksammade anföranden
uti de föreliggande frågorna.

Vid denna tid fick sällskapet ett eget organ i pressen. Dess
tidning började utkomma år 1851 en gång i månaden såsom
supplement till Mariestads veckoblad.




Elevkursen på Degeberg upphör.


Elevkursen på Degeberg var aldrig ett ekonomiskt bärande
företag. Sedan Nonnen mistat sin trotjänare Skinner och
snart därefter även skulle byta om två lärare, beslöt han att
indraga elevkursen f. o. m. 1 oktober 1852 och endast bibehålla
lantbruksskolan. Nonnen var även av andra skäl nu berättigad
att inskränka sin verksamhet. Hans idé hade blivit
förverkligad. Statens lantbruksinstitut på Ultuna samt ett 10-tal
lantbruksskolor voro organiserade.

Om elevkursernas indragning skriver Skaraborgs läns
hushållningssällskaps tidning för december 1852:

»F. d. lantbruksinstitutet på Degeberg.

Till följd av förutgången uppsägning från föreståndarens
sida har med den 1 sistlidne oktober elevklassen vid
Dege-bergs lantbruksinstitut upphört. Redaktionen anser sig
därför vid detta tillfälle böra kasta en blick tillbaka på det
summariska av detta läroverks 18-åriga verksamhet.

Under denna tid har från läroverket avgått 187 elever och
215 lärjungar eller tillsammans 402 unga män, spridda i de
flesta av Sveriges landskap och även till utlandet. Bland
dessa finnas många, som förvärvat sig ett allmänt och
välförtjänt anseende såsom framstående idkare av jordbruket
samt kraftiga främjare av detsammas rationella utveckling.

Blott dessa uppgifter äro i och för sig tillräckligt ägnade att
hänföra lantbruksinstitutet på Degeberg till en av senare
tiders mest inflytelserika företeelser. Tages det ytterligare
i betraktande, på vad sätt och med vad framgång i sak som
institutet sökt uppfylla sin bestämmelse, så lärer denna
slutsats lika litet kunna jävas.

Man behöver blott föra sig till minnes eller genom
forskning söka inhämta det svenska jordbrukets ståndpunkt för 20
år tillbaka och i förening härmed göra sig förtrolig med den
opinion, som då var rådande inom vår modernäring, och man
skall finna en ofantlig skillnad mellan förr och nu.

Väl må tidens allmänna riktning till praktisk fulländning,
till enskilt och allmänt gagn, tillerkännas stor andel uti nyss
nämnda framsteg. Men dessa faktorer hava behövt
hjälpmedel för att komma till fullt praktiskt liv och rörelse. Det
är för utvecklingen härtill, som vi anse lantbruksinstitutet på
Degeberg hava utgjort hävstången i Försynens hand.

Det har nämligen kraftigt bidragit till att nära och sprida
kunskapsljuset över villkoren för jordbrukets förbättrande och
i förening härmed förmånligare bedrivande. Det har
framkallat samt med föreståndare och lärare befolkat de
lantbruksskolor, som nu finnas i Sverige, skolor, som gärna
besökas av allmogens söner, och som understödjas av
statsmakterna. Det har i bredd med kunskapens spridande
framkallat aktning och anseende för ett av samhällets
angelägnaste och ädlaste yrken, jordbruket. Härigenom har det
uppväxande släktet fått mera håg för att ägna sina krafter däråt.

I fråga om levnadsyrke har således det i allt vidare kretsar
utbredda nationella jordbruket vidgat horisonten för den i
livet utträdande lantmannen, då han känner sig manad att på
denna levnadsbana verka för eget och andras bästa.

Även själva kroppsarbetet vid spaden eller plogen, då det
fullkomligar och förädlar, bidrager i sin mån att förädla
arbetaren. Det skall förmå höja honom från okunnighetens
sömnaktiga, merendels självbelåtna ståndpunkt till rörelsens,
den uppåtsträvande rörelsens.

Korteligen: Degebergs lantbruksinstitut har verkat hand i
hand med tidens krav, och vid denna gräns måste anspråken
stanna.

Av givna sakförhållanden ifråga om resultaten av
institutets verksamhet återstår det oss blott att uttrycka den
uppriktiga lyckönskan till institutets grundläggare och
föreståndare herr Edward Nonnen, som i och med den lyckligt lösta
uppgiften gjort sig berättigad att fortleva i tacksamt minne
hos varje vän av fosterlandets stigande kultur och välstånd.

Och det är oss känt, att från herr Nonnens tidigare ungdom
det redan utgjort hans livs syfte ej blott att odla jorden för
den egna skördens skull utan därjämte och förnämligast att
söka odla odlaren själv för att på denna väg bereda rikare
skördar åt alla. Därför kunna vi ej undertrycka vår
upprepade lyckönskan såväl med avseende på det odlingsarbete, herr
Nonnen redan nedlagt, som med avseende på det, som
ytterligare står honom åter att nedlägga.»

Så långt den citerade tidningen.

Såsom ovan är nämnt, fanns bland Degebergs elever många,
som förvärvade sig ett allmänt och välförtjänt anseende såsom
framstående jordbrukare och främjare av dess rationella
utveckling. Över ett 20-tal f. d. Degebergselever blevo lärare
i lanthushållning inom Sverige, Norge och Finland dels vid
lantbruksläroverk och dels såsom kringresande undervisare
(konsulenter). Några bland dem, t. ex. Hjalmar Nathorst,
Carl Juhlin-Dannfelt, Hjalmar Kylberg, F. G. Norström,
Alfred Nathorst och F. A. Dahl, voro väl kända namn i
Skandinavien under senare delen av förra århundradet. Om dem
må erinras följande.

Hjalmar Nathorst, son till Nonnens gode vän J. Th.
Nathorst, först lärare vid Väderbrunns lantbruksskola i
Södermanland, sedan föreståndare vid Dagsholms lantbruksskola i
Dalsland och slutligen professor och föreståndare vid Alnarps
lantbruksinstitut (1861—1886). Han har inlagt stora
förtjänster om det svenska lantbrukets utveckling dels såsom
föreläsare och dels såsom författare. Bland hans skrifter
märkas »Husdjursskötsel» (2 delar 1859—1861, andra upplagan
1876—1877) jämte många småskrifter i lanthushållning.

Carl Juhlin-Dannfelt, först föreståndare vid
lantbruksskolor i Stockholms och Gävleborgs län 1854—1858, blev 1860
intendent vid Lantbruksakademiens experimentalfält och
föreståndare för dess agrikulturkemiska försöksstation, år 1862
föredragande inom Akademien, år 1881 generalkonsul i
Hälsingfors och 1886 i London. Han fullgjorde sina uppdrag
med mycken skicklighet, särskilt som svensk kommissarie vid
de stora världsutställningarna på 1870-talet.

Hjalmar Kylberg, först föreståndare vid lantbruksskolan i
Kalmar och Stockholms län och sedan vid Ultuna
lantbruksinstitut (1871—1874).

F. G. Norström, först föreståndare för Hedemarkens
lantbruksskola i Norge och sedan vid Ultuna lantbruksinstitut,
där han efterträdde Hj. Kylberg.

Alfred Nathorst (bror till Hj. Nathorst), statsagronom i
boskapsskötsel och mjölkhushållning.

F. A. Dahl, inspektor vid Ultuna 1849—1859.




Det sjätte allmänna lantbruksmötet.


Det sjätte allmänna lantbruksmötet hölls i Lidköping 1853.
Mötets första diskussionsfråga avsåg att få konstaterat,
huruvida ett ökat antal lantbruksläroverk vore av behovet påkallat.
Svaret blev jakande. Ett lantbruksinstitut borde inrättas i
södra Sverige. Det framhölls kraftigt, att den högre
undervisningen i lantbruk vore av mycket stor betydelse för landet.
Detta på den grund, att de större lantbrukarna, som erhållit
sin utbildning vid instituten, bliva i tillfälle att i ganska vida
kretsar främja landets jordbruk. Dessutom önskade man, att
de lägre lantbruksskolornas antal skulle ökas, dock så att de
redan befintliga skulle förbättras, innan nya bildades.

Mötet enade sig om att uttala följande önskningar:

att två nya lantbruksinstitut måtte inrättas i vårt land, samt

att en lantbruksskola anordnas i varje län.

T detta sammanhang torde det vara lämpligt nämna några
ord av mera lokalt intresse gällande detta möte, som för
Edward Nonnen blev av en så överväldigande betydelse.

Det första mera märkliga är, att mötesdeltagarna samlades
till diskussion uti Lidköpings kyrka. Den var då nybyggd
och troligen ej ännu invigd. Kyrkan, som är en prydlig
byggnad, var väl fylld med intresserade mötesdeltagare. Bland
dessa märktes många framstående män.

Edward Nonnen deltog livligt som vanligt uti diskussion
av flera frågor. Han betonade kraftigt, att lantbruket kunde
förbättras i Sverige genom flera lantbruksskolor, att staten
skulle anställa en skicklig agrikulturkemist, som kunde bistå
lantmännen vid undersökning av jord, gödsel och fodermedel
m. m., att en statsagronom för avdikning skulle anställas
o. s. v.

En motionär föreslog de församlade att till Nonnen
frambära sitt tack för allt vad han gjort för landets bästa. Detta
förslag antogs »med öronbedövande hurrarop».




Lantbruksmötets deltagare besöka Degeberg.


Under träget arbete och många bekymmer hade Nonnen
verkat 25 år på Degeberg. Nu kom segerns dag, då han efter
så många svårigheter skördade lönen för sina mödor i
tacksamma medborgares hyllning. Det var den 16 augusti 1853.
Sjätte allmänna svenska lantbruksmötet hade bestämt dagen
för ett besök på Degeberg för att hedra »det nyare svenska
jordbrukets skapare» Edzvard Nonnen.

Utfärden från Lidköping till Degeberg företogs på e. m.
med 150 åkdon, som lånats av ortens lantmän. Denna
karavan av åkdon förde med sig minst 500 personer. Dammolnen,
som uppstodo av den långa raden fordon, syntes lång väg,
innan åkdonen blevo synliga. Alla samlades på gårdsplanen
framför manbyggnaden och en trumpetsignal ljöd. Nonnen
hade tagit plats mitt på gården, där han från solvisaren
talade några ord till den församlade menigheten med Nonnens
trofaste gynnare, den åldrige Poppius, i spetsen.

Då denne i ett tal varmt och kraftigt framhöll Edward
Nonnens förtjänster om Sveriges jordbruk och
lantmannabildning, så utbröt ett skallande jubel. Så skedde även, då Nonnen
svarade, att han ingenting skulle kunnat uträtta utan Poppius
kraftiga stöd. Dagens hjältar, Nonnen och Poppius,
upplyftes och buros i triumf kring den av lummiga träd och
färgrika blommor prydda gårdsplanen, och leveropen för de i
»gullstolar» burna festföremålen tycktes aldrig vilja taga slut.

Under eftermiddagens lopp fördes besökarna kring på
gården för att bese stallar, trädgård, park och åkerfält. Allt
emellanåt ljöd trumpeten, och Nonnen steg upp på någon
stengärdesgård eller dylikt och förklarade ett och annat om
planteringar, rovors odling m. m. Var helst menigheten drog,
fram var allt frodigt och i bästa ordning.

Efter denna rond lämnades besökarna fritt att skaffa sig
förfriskningar, ty ett schweitzeri hade anordnats på en
gräsplan i parken. Denna anordning senterades mycket. Sedan
ljöd trumpeten åter, och Nonnen höll ett långt tal, varunder
han redogjorde för, huru Degeberg såg ut för 25 år sedan, då
han tillträdde egendomen. När Nonnen slutat sitt tal, togo
ett 30-tal av hans gamla elever fatt i honom och buro honom
åter omkring på »gullstol» under skallande hurrarop.
Därefter skingrades hela församlingen. Endast Poppius blev kvar
på Degeberg över natten.




Samma ögonvittne skildrar Degebergs tillstånd
1828 och 1853.


Samma sakkunniga ögonvittne, Nathorst, vars skildring
av Degebergs tillstånd och utseende år 1828 i det föregående
meddelats, var även nu närvarande och har beskrivit sina
intryck sålunda:

»Väl skötta och täckdikade åkrar, bärande ymnig gröda,
mötte ögat överallt. Den enformiga slätten var på passande
avstånd genomskuren av trädplanteringar, som gåvo skydd
för vindarna. Kullarna voro beklädda med lummiga lundar,
och stormarna från Vänern voro därigenom hejdade i sitt
lopp. Den fordom skoglösa och med rullsten beströdda
kullen var nu förvandlad till en vacker park med skuggrika
gångar och yppiga blomstergrupper (fig. 11). Alla byggnaderna
voro i gott stånd.»

Om den ovan skildrade högtidsdagen säger Nathorst: »Jag
skall aldrig glömma denna dag, som jag anser för en av de
skönaste i mitt liv, ty även jag såg här en av mina
ungdomsdrömmar realiserad i verkligheten (en vetenskaplig
undervisningsanstalt för jordbruket) och tillvaron av dylika
läroanstalter i vårt land för framtiden försäkrad.»

Fig. 11. Degeberg 1853.
Från väster med trädgården och parken omkring.

Men i varje glädjebägare finnes vanligen en droppe malört.
Så var även händelsen i detta fall. Nonnen hade nämligen,
såsom förut är nämnt, samma år upphört med elevkursen på
Degeberg och behållit endast den lägre lantbruksskolan för
24 lärlingar. Hyllningsfesten var därför tillika en
avskedsfest. Nonnen och Poppius skildes följande dag på Lidköpings
ångbåtsbrygga efter många omfamningar för att aldrig mer
träffas.

Den 16 augusti 1853 var en obeskrivligt skön dag för
Nonnen. Han visste nu, att den idé, för vilken han levat och
strävat, blivit förverkligad. Säden, sådd av hans hand, hade
burit hundrafaldig skörd. Det mål, för vars nående han
strävat, var nu uppnått. Tillvaron i vårt land av såväl högre
som lägre lantbruksläroverk var tryggad genom statens
institut på Ultuna samt talrika lägre lantbruksskolor i olika
delar av landet.

Senare överlämnades till Nonnen en praktfull hedersskänk,
bestående av 2 silvervaser i konstrikt upphöjt arbete,
föreställande den ena »Sådden» och den andra »Skörden» samt
försedda med inskriften »Till Edward Nonnen av svenska
lantbrukets vid sjätte allmänna lantbruksmötet församlade
idkare och vänner». En vacker allegorisk bild av Nonnens
livsgärning.




Degeberg är fortfarande mötesplats för
lantbruksintresserade.


Efter elevkursens indragning på Degeberg kom dock en
och annan lantbrukselev dit, men någon regelbunden
undervisning för elever förekom ej mer. Många resande
kommo fortfarande för att bese Degeberg. Många av de förra
eleverna kommo även på besök, ibland åtföljda av hustru
och barn för att dessa skulle lära känna institutets
föreståndare, som hade blivit dem så kär genom mannens och faderns
skildringar från sin elevtid på Degeberg.

Ofta hände det fortfarande, att Degeberg fick besök av
vetenskapsmän och andra framstående personer. Fru Margaret
Nonnen (fig. 12) berättar sympatiskt i ett brev om ett
besök av redaktör S. A. Hedlund från Göteborg, som alltid var
en gärna sedd gäst på Degeberg:

»En vacker solig förmiddag åkte en vagn fram på gården,
medförande Hedlund och hans fästmö samt hennes far, greve
Torsten Rudenschöld. Vi njöto av att lyssna till Hedlunds
eldiga, kvicka, öppenhjärtiga ord, förenade med hans
naturliga behagliga sätt att vara. Vi njöto av att iakttaga hans
fästmös stilla värdighet, vittnande om en själ, som stilla njöt
och fann nöje uti de intressanta samtal, som förekommo
mellan Edward Nonnen samt hennes far och fästman. En man,
som är så vaken för allt gott som Hedlund är, kommer
säkert att allt mer och mer förstå religionen och allt det goda
den giver. Genom sin tidning kommer han att verka
mäktigt för det goda under en tid, som är så villig att lära och
så intressant. Han säger själv: 'Det är ett nöje att leva i
detta århundrade'.» Det förefanns en påtaglig själsfrändskap
mellan dessa tre »vise män».

Fig. 12. Fru Margaret Nonnen
vid omkring 25 års ålder med dottern Emily Egbertha.

Nonnen fortfor alltjämt att med samma iver verka för
allmänt väl såsom författare av skrifter i lanthushållning, såsom
deltagare i lantbruksmöten, i vilkas förhandlingar hans
livliga, klara och lärorika anföranden ofta utgjorde viktiga
inlägg, och såsom nitisk ledamot av sitt läns
hushållningssällskap, vars förvaltningsutskott i honom hade en av sina
verksammaste medlemmar. Inte minst betydelsefull var Nonnens
fortsatta verksamhet såsom kärleksfull rådgivare och
hjälpare ej blott för sina talrika underhavande, vilka i honom ägde
den bästa husbonde, utan även för den omgivande traktens
allmoge, vars välstånd och sedliga bildning, han med lära
och föredöme på allt sätt sökte befrämja. Särskilt livligt
uppmuntrade Nonnen till trädgårdsanläggningar och
trädgårdsskötsel. Betydelsen härav brukade han motivera
sålunda: »Har man det trevligt och vackert omkring stugan, skall
det goda inflytandet även snart visa sig inom väggarna, och
dess förädlande verkan skall ej utebliva till och med på de
råaste sinnen.»



IV.

NONNENS SISTA LEVNADSÅR,
HANS PERSONLIGHET OCH BETYDELSE
FÖR SVERIGES JORDBRUK




TRETTONDE KAPITLET.
Åren 1854—1860.





Grundsatsen för lärlingarnas utbildning och fostran.


En gång i veckan under vinteraftnarna föreläste Nonnen
för rättarelärlingarna ett sammandrag av den kurs, han förut
föreläst för institutets elever. Då en sådan allmän översikt
av lanthushållningsläran blev framställd för lärlingarna med
fästat avseende vid de tillfällen, då de framdeles kunde få
draga nytta därav, livades deras håg för det levnadskall de
valt.

Även såsom uppfostrare hade Nonnen en klar blick för det
väsentliga: »Flit och ordentlighet äro grundvillkor för att
kunna vinna förtroende och en förbättrad ställning. Denna
kan endast uppnås i de fall, att handlingarna motiveras av en
sann gudsfruktan. Den manar oss att alltid sträva till det
rätta, därför att det är vår plikt.

Må denna allvarliga men rent praktiska sanning
ihågkommas av alla, som hava sig ungdomens ledning anförtrodd.
Öppet må detta även få uttalas av den, som under nästan
ett fjärdedels århundrade haft sig anförtrodd ledningen av
unge mäns yrkesutbildning och fostran vid ett
lantbruksläroverk.

De materiella framstegen, för vilka jordbrukaren arbetar,
måste också helgas därigenom, att en levande gudsfruktan
städse leder honom.»




Nonnens mening om nyttan av frihandel.


År 1854 blev Nonnen invald till hedersledamot av
Västernorrlands hushållningssällskap. För detta hedersbevis skrev
han och tackade men beklagade endast det stora avståndet,
som hindrade honom från att vara en verksam ledamot. Han
uttalar samtidigt sin glädje över de framsteg, som blivit
gjorda under de senare åren i fråga om ett friare handelssystems
utvecklande i Europa. Härav anser han att lantbruket i
mellersta Sverige redan haft så väsentlig nytta, att dess
(systemets) vidare utveckling numera är föremål för livligt intresse
bland lantbrukare i denna ort, och det kan ej annat än verka
gagnande även för rikets avlägsnaste landskap.

Nonnen var frihandelsvänlig och arbetade för fri handel
länderna emellan. Med den framtidsblick, som han i hög grad
ägde, såg han på förhand det menliga inflytande höga tullar
i längden hade på införsel av spannmål och industrialster för
Sveriges lantbruk. Följden bleve, att mer spannmål skulle
odlas till försäljning och mindre intresse ägnas
ladugårdsskötseln, som dock var av största vikt, då därigenom
naturlig näring (gödsel) producerades åt jorden. Många fabriker
skulle anläggas i städerna eller deras närhet. Sverige skulle
mer och mer bliva ett industriidkande land, och
lantbefolkningen skulle flytta in till städerna. Det idoga, arbetsamma och
enkla lantfolket skulle försvinna och vår modernäring
jordbruket lida därav.

Vad Nonnen förutsåg, har nu blivit verklighet. Sverige
har blivit ett rikare land, men jordbruket, som är så viktigt
för ett lands välstånd, har lidit därav. Det är svårt att få
arbetare till jordbruket. »Flykten från landsbygden» är en
verkligt hotande nationalfara, ty därigenom hämmas
livsmedelsproduktionen såsom en naturlig följd av, att jordbruket får
allt knappare tillgång på arbetskraft, under det att industrien
har nog, ja, övernog därav. Jordbruksbefolkningens antal
minskas regelbundet,Under det senaste århundradet (1800—1915) har jordbruksbefolkningen i
procent av hela folkmängden minskats från 78 till 45 procent, och under de senaste
25 åren utgör minskningen nära 20 procent. År 1890 var procenten 61 och 1915
den ovan angivna. under det antalet av industriens
utövare ökas, liksom värdet av dess årsproduktion.




Några tankar om Sveriges jordbruk och dess framtid.


I Skaraborgs läns hushållningssällskaps handlingar för år
1855 skrev Nonnen några »betraktelser över
foderodlingens vikt», tillägnade Västergötlands jordbrukare. Några
tankar och synpunkter uti dessa betraktelser äro så
karakteristiska och så oförgripliga än i dag, att de väl förtjäna
refereras i hans levnadsteckning. Om Sveriges jordbruk och
dess framtid yttrar Nonnen i huvudsak följande:

»Sedan svenska folket alltmera omfattar den lyckliga
riktning, som dess regering och ständer nu även börjat att allt
mera bestämt hylla och befrämja,Friare handelsutbyte, förbättrade kommunikationer samt främjande av
undervisning i lanthushållning. så vila också våra
förhoppningar om möjligheten av vårt jordbruks verkliga framsteg
på en säkrare grund än förr.

Men på jordbrukaren själv beror det nu, om han vill
fortfara att tänka och arbeta mest för stunden endast, såsom han
förr gjort, eller om han vill börja att mera allmänt förbättra
sin jord, öka sina fodertillgångar och uppföda kreatur så goda
och välfödda, att de bliva föremål för världshandelns
uppmärksamhet.I vår tid gäller den animala produktionen för export som bekant
företrädesvis fläsk och smör. Härigenom skall en stor och hittills saknad inkomst
beredas oss, eggande till åtgärder för höjande av jordens
bördighet.

Här ligger ett omfattande och värdigt föremål för vår
omtanke och verksamhet öppen för oss. Vi hava i detta
hänseende arbetat för litet. Orsaken härtill har ofta varit den, att
man ej bestämt vetat, på vad sätt sådan förbättring skulle
utföras för att löna sig. Mitt råd är: Öka din jords växtkraft,
och gör den, så mycket du kan, bördig som en trädgård, och
ditt arbete skall bli lönat.

De sju magra nötens tid skall äntligen för vårt land vara
överstånden. Av den hava andra länder lidit liksom vi,
innan de lärde sig de enkla sanningar, varpå det väsentliga
beror, att göra åkerjorden bördig och så vitt möjligt är fri från
ogräs. Ingen må dock föreställa sig, att en sådan förändring
kan ske fort eller utan stor ansträngning. Det är dock
viktigt att klart uppfatta det mål, mot vilket jordens odlare böra
sträva. Mången har flyttat till landet för att leva i ro och
maklighet. Men det finnes en kallelse till landet även för
ihärdig verksamhet, för stora och viktiga skyldigheters
uppfyllande både emot de sina och mot samhället.

Även ett annat hithörande ämne må beaktas, och det är
trädodling. Under det mången ännu tanklöst förstör
skogarna, finnes det dock här och där jordbrukare, söm beflita sig
om att uppdraga skog och omgiva sina bostäder med täcka
trädgårdar, skyddade för blåsten genom andra planteringar
(stormkappor). Dylika exempel förtjäna att mera allmänt
efterföljas.

Låtom oss tidigt undervisa våra barn i plantering och
sådana växters odling, varigenom riklig näring kan beredas våra
kreatur, och de mest utmagrade fält på våra ägor skola så
småningom förvandlas till bördig jord. Med iver och
ihärdighet måste detta arbete börjas av oss alla, som hava
jordbruk, av alla, som älska sitt fädernesland och sina
medmänniskor, och Gud skall välsigna arbetet.

Vi kunna ej alla medverka härtill lika mycket, men var och
en kan dock bidraga något att främja såväl allmänt som
enskilt gagn och trevnad. Den, som äger blott en backstuga,
kan omgiva den med träd. En mycket ringa ägovidd
erfordras, om den är djupt grävd och starkt gödslad, att med vall,
grönvicker, rotfrukter och trädgårdsrensning lämna ett
betydligt fodertillskott åt en gris eller en ko både för sommaren
och vintern.

Den minsta jordbrukaren kan sålunda lämna ett
efterföljansvärt exempel för sin omgivning. Om han under vintern
idkar någon husslöjd och om sommaren skaffar sig en del
arbetsförtjänst utom hemmet, så kan han öka trevnaden och
oberoendet av sin ställning till den grad, som få för närvarande
torde göra sig en föreställning om.»

Fig. 13. Degeberg i slutet av 1850-talet från norr och omgivet av ekonomibyggnader.




Poppius' verksamhet för lantbruksundervisningen.


I början av januari 1856 avled Gabriel Poppius i den höga
åldern av 85 år. Han var en av sin tids yppersta ämbetsmän,
och hans verksamhet var innerligt förenad med tillkomsten
och utvecklingen av lantbruksinstitutet på Degeberg. Därför
är det också helt naturligt, att Edward Nonnen i sin
berättelse om Degebergs lantbruksskola för 1856 (fig. 13) erinrar
om, att Sveriges lantbrukare lidit en stor förlust genom den
åldrige men dock outtröttlige hedersmannens bortgång. Själv
kände Nonnen förlusten obeskrivligt stor.

År 1835 besökte Poppius Degebergs lantbruksinstitut för
första gången och gjorde sig noga bekant med förhållandena
därstädes. Detta besök förnyades vid varje examen under 20
år i följd utan undantag. Större intresse och outtröttlighet
än den, varmed han följde alla detaljer, kunde ingen ägna åt
dem. Genom sin av åren mognade erfarenhet var ingen
lämpligare än han att leda och råda såväl lärare som lärjungar, så
att läroverkets praktiska syfte skulle bibehållas, och att
dugliga unge män skulle kunna utgå därifrån.

Troligen har ingen enskild man så som presidenten Poppius
under mer än ett fjärdedels århundrade bidragit till att väcka,
liva och underhålla det allmänna intresset för
lantbruksundervisningen i Sverige. Detta ända från konungen till ägaren
av den minsta hemmanslott. Han fann ett stort nöje uti att få
samtala med allmogen om allt, som rörde jordbrukets
framsteg. Vid de praktiska övningar, som förekommo under
examina på Degeberg, var Poppius den mest uppmärksamme
och den, som sist lämnade fältet.

Poppius överträffade sin samtid i fråga om outtröttlig
ihärdighet och intresse för varje gagnande företag, varåt han
ägnade sig. Dessa egenskaper förenades hos honom med den
största rättskänsla och flärdfrihet.

De första agronomerna, som antogos av staten, erhöllo sina
befattningar genom hans åtgärder hos regeringen. Det måste
tacksamt erkännas, att Poppius genom sin livsgärning
upprest åt sig ett varaktigt minnesmärke i de svenska
lantbruksläroverkens och det svenska jordbrukets annaler.


<chapter name="Nonnen antager ny inspektor och utgiver en bok om
växelbruk">

Nonnen antager ny inspektor och utgiver en bok om
växelbruk.


År 1857 erhöll inspektor H. Gibson ett stipendium, varmed
han reste till Skottland för jordbruksstudier. Efter
återkomsten blev han erbjuden en förmånlig plats i Finland och antog
den. I Gibsons ställe antog Nonnen en svensk inspektor,
Fredrik Kjellin, som även studerat jordbruk i Skottland. Till
sina vänner uttalade Nonnen ofta sin belåtenhet med detta
byte.

Samtidigt med Kjellin kom en ung bokhållare till Degeberg.
Ilans namn var Fredrik Löfqvist, en man, som Nonnen
värderade mycket för hans stora arbetsförmåga och redbarhet.
Löfqvist blev sedan förvaltare på Degeberg efter Nonnens
död.

År 1857 utgav Nonnen en liten bok om »Cirkulation och
växelbruk i Sverige». Den rönte stor efterfrågan, och länets
hushållningssällskap köpte 200 ex. för utdelning bland
allmogen.

År 1855 blev Nonnen hedersledamot av Uppsala läns
hushållningssällskap, 1856 ledamot av Kungl.
vetenskapsakademien samt hedersledamot av Lantbruksakademien och 1857
hedersledamot av Södermanlands läns hushållningssällskap. År
1858 deltog han i det allmänna svenska lantbruksmötet i
Jönköping.




Audiens hos konung Karl XV.


Den gamle prosten Johan Teodor Hellstadius i Rackeby
avled den 23 oktober 1859. Nonnen ansåg det vara av stor
betydelse för de ynglingar, som ännu årligen vistades på
Degeberg, och för hela församlingen att åter få en sant
gudfruktig, praktisk och förståndig kyrkoherde, som fyllde den
avlidnes plats. Förslag till befattningen var uppsatt, och proven
voro avlagda, men församlingsborna beslöto att till 4:e
provpredikant kalla domkyrkoadjunkten Johannes Granqvist, som
en tid tjänstgjort som vice pastor i Rackeby. Domkapitlet
avslog denna begäran om kallelse, alldenstund Granqvist var
för ung.Johannes Granqvist var född 15 juli 1829. Församlingen beslöt då att hos Kungl. Maj:t
begära åldersdispens för honom.

Vid den tid, då en petition härom borde överlämnas till
Konungen, gjorde Nonnen en resa till Trollhättan för att
beställa en ångmaskin. Under besöket där fick han höra, att
Karl XV väntades till Göteborg följande dag. Genast beslöt
han sig för att resa dit och framlägga församlingens begäran
för honom.

Genom sin gamle vän greve von Rosen fick Nonnen audiens
hos konungen och framförde sin och Rackeby församlings
underdåniga anhållan om dispens för Granqvist, en anhållan, som
snart nog beviljades.

På valdagen blev Granqvist nästan enhälligt vald. Han
blev ock av Kungl. Maj:t utnämnd till kyrkoherde 1860 samt
tillträdde tjänsten den 1 maj 1861. Han skötte sitt kall med
heder och välsignelse till sin död den 14 maj 1907.




Uttalanden om behovet av ett jordbruksdepartement.


I sin berättelse om Degebergs lantbruksskola för 1860 (fig.
14) uttalar sig Nonnen om de menliga följderna av, »att
Sveriges jordbukare ännu sakna utväg för sina spridda krafters
förening till ett gemensamt organ, varifrån verksamma
åtgärder för hela landet med lätthet kunde utgå. Väl har man sökt
att bereda något sådant genom våra allmänna lantbruksmöten,
och detta icke utan framgång till en viss grad. Men då dessa
möten blott sällan kunna hållas och det nödvändigtvis i olika
delar av landet, så hava de egentligen mera bidragit till att
visa behovet av en fastare föreningspunkt.

Något för detta ändamål var väl avsett med
Lantbruksakademiens stiftande år 1812. I början av sin tillvaro kunde den
dock föga uppfatta sin kallelse, ty i huvudstaden fanns det då
liten eller ingen kännedom om jordbruksnäringens detaljer
eller om vetenskapens riktande åt det hållet i ett land, där dessa
kunskaper ännu mindre voro utvecklade. Förhållandet är nu
annorlunda uti sistnämnda hänseende, men åtskilligt uti
organisationen lägger ännu hinder i vägen för lättheten av den
önskade verksamheten. Detta i synnerhet därför, att
ledamöter, som ej tillhöra de arbetande avdelningarna, icke tillika med
sina medel understödja institutionens syften, som eljest är
vanligt i stora, verksamma lantbruksföreningar.»
Fig. 14. Examen med rättarelärlingarna hösten 1860.
Nonnen examinerar.

I fortsättningen av sin berättelse beklagar Nonnen, att
riksdagen ej beviljat Lantbruksakademien sökt statsanslag till
anläggning av en försöksstation vid sitt experimentalfält. »Men»,
säger han, »såsom våra folkombud nu äro valde och
organiserade, är det ej att förvänta, att sådana frågor kunna vinna
önskad utgång.

Såsom högsta myndighet för verkställande av åtgärder till
lanthushållningens främjande hava vi civildepartementet. Men
detta ämbetsverk är överhopat med så många slags uppgifter,
att man därifrån ej kan vänta den speciella verksamhet, som
Sveriges jordbruk kräver.»

För att avhjälpa den ovan antydda bristen väckte J. Th.
Nathorst i ett anförande i Lantbruksakademien den 17
november 1856 förslag om bildande av ett särskilt
regeringsdepartement för behandling av jordbrukets stora frågor, t. ex.
uppgörande av förslag för och verkställande av allmän
avdikningsplan för hela riket m. m. Förslaget blev tyvärr ej vidare
fullföljt under då föreliggande tidsskede, ej ens under samma
århundrade.

Ända intill det senaste sekelskiftet saknade nämligen det
svenska jordbruket, landets modernäring, särskild
representant vid konungens rådsbord. Först år 1900 inrättades ett
jordbruksdepartement, till vilket alla ärenden inom Sveriges
statsförvaltning, som gällde jordbruk och boskapsskötsel m. m.
ävensom skogsväsendet, överflyttades.

Av det ovan sagda framgår, att Edward Nonnens
framtidsblick angående grundbetingelserna för det svenska
jordbrukets utveckling alltid var klar. I fråga om själva
jordbruksdriften yttrar han i samma årsberättelse till sist följande, om
samma klarseende vittnande ord:

»Betraktar man jordbrukets ställning i allmänhet, så
iakttaga vi, att det är knappast 1/10 av vår odlade åkerareal, som
till följd av en fortsatt rationell skötsel blivit bringad till den
skördeavkastning, som dess natur medgiver. Även därvidlag
är mycket att göra, ty ännu är ej på långt när 1/10 åkerareal
grunddikad. Vad den övriga jorden beträffar, så är ju en
del därav stadd uti en sakta fortgående förbättring, men en
vida större del lämnar så dåliga skördar, att dess odlare
knappast därpå kunna föda sig. Detta sker dock med största
sparsamhet och dagliga försakelser, ofta under skuldsättning,
där välmåga borde finnas, om den nödiga kunskapen om
jordbruksnäringens detaljer vore mera spridd.»





FJORTONDE KAPITLET.
Åren 1860—1862.





Det nionde allmänna lantbmksmötet och doktor
Eneroths beskrivning av Degeberg.


Det nionde allmänna lantbruksmötet i Göteborg år 1860
hade till stor del Nonnen att tacka för sin tillkomst. »Med
ungdomligt sinne och outtröttligt nit ledde han dess
förhandlingar. Livlig och verksam, enkel och anspråslös, med ett
lätt och glatt lynne, syntes han mänskligt att se ännu hava
många år kvar att leva, men detta möte blev dock det sista,
vid vilket hans stämma hördes.»

För hela den Nonnenska familjen var detta lantbruksmöte
en högtid, då de alla fingo vara med. För Nonnen var det
särdeles roligt att få hava sin lilla 4-åriga son med.

Samma sommar 1860 besökte doktor Per Olof Eneroth
Degeberg. Efter detta besök erhöll Nonnen av Svenska
trädgårdsföreningen medalj för trädgårdsskötsel. Eneroth skrev
sedan en serie artiklar i Aftonbladet angående Degeberg och
Edward Nonnen, »ett bidrag till den svenska odlingens
historia». Emedan Nonnen gillade grundtankarna i dessa
uppsatser angående lantmannens uppgift, så skall skildringen
i fråga till en del återgivas här nedan.

Inledningsvis omnämner Eneroth, huru Degeberg såg ut
för 30 år sedan, d. v. s. då Nonnen kom dit, en fullständig
svensk kulturbild av det slag, som Sverige hade att uppvisa
tusental den tiden. Så fortsätter han:

»Men Nonnen var engelsman och hade ett natursinne, som
är verksamt i handling. Det fordras att älska sitt yrke, att
älska sin jord, att vara genomträngd av bildningens
uppgifter för att rätt kunna vårda den del av »Guds gröna jord»,
som fallit på ens lott. Det fordras ett visst
lantbrukaresamvete, som driver vederbörande, att de besinna sina plikter.
Det fordras, att lantmannen känner grunderna för både
lantbrukets och skogshushållningens rationella bedrivande. Det
fordras en viss grad oegennytta mitt uppe i arbetet för det
rent nyttiga. Det fordras, rent ut sagt, en viss religiös
uppfattning av ens ställning även såsom lantbrukare.

Det är sådant, som finnes hos den kalla och beräknande
engelsmannen. Det är sådant, som finnes hos den brittiske
lantmannen. Det är sådant, som ligger till grund för
Nonnens karaktär. Det är sådant, som i sista hand förklarar
Degebergs historia. Den är en kulturhistoria i miniatyr.»

Eneroth berättar vidare sitt personliga intryck av Nonnen
och hans hem. Därom säger han: »Nonnen är den
personifierade älskligheten själv. Han är vit i huvudet men dock
ung. Man blir snart bekant, ja, förtrolig med honom. Man
ser, att han är vän med Gud och hela världen i bästa mening.
Det finnes ej det minsta tecken till avmätthet eller
beräkning i hans väsen. Han visar sig från första ögonblicket
sådan han är, och han är sådan som hans Degeberg i
solsken: öppet, rikt, bördigt, med blomster i medelpunkten.
Själva boningshuset är på samma sätt. Det är lika öppet, och ljust
liksom allt det andra. Ett anspråkslöst trähus visserligen och
en ännu anspråkslösare flygel, men gården med sin väl
grupperade rad av träd och buskar samt sin blomsterrundel är en
oas i den rika sädesöknen, på sätt och vis, i synnerhet i
morgonsolen, när allt får sin rätta färg.»

Fig. 15. Trädgårdsmästarens bostad vid Degeberg.

Grunddragen av trädgårdsanläggningen vid Degeberg
skildrar Eneroth med märkbar förtjusning sålunda: »Bakom
dungen, som omgiver själva gården, ligger trädgården (fig.
15). Väntar man sig att här få se ett vanligt öppet stycke
jord, indelat i kvarter, med fruktträd omkring, utan någon
vidare ram, så bedrar man sig. Visserligen finnas här både
kvarter och fruktträd, men det hela är genomslingrat och
omslingrat av busk- och blomsterpartier, vilka utestänga all
enformighet. Det är Nonnens ’mumrikar’ eller partier, i vilka
man finner de flesta och de utmärktaste träd- och busksorter,
som kunna växa och trivas i Sverige.

Fig. 16. Utsikt åt Vänern från manbyggnaden vid Degeberg.

På trädgårdslanden finner man allt, vad den svenska
köksträdgården har bäst, ty Nonnen följer med sin tid även i det
fallet. Men man finner även sängar med plantor av de flesta
och viktigaste träd- och buskarter. Trädgården är nämligen
även trädskola. Nonnen har delvis trädodlat skogs- och
gärdesbackar med plantor, som han uppdragit i sin trädgård.
Trädgården på Degeberg är således ej en »gård» för sig. Den
är liksom mitt- eller centralpunkten i hans odlingar. De
tusentals träden, som nu kröna alla kullar på ägorna, de hava
till en stor del dragits upp inom trädgården.

Under vandringen berättar Nonnen varje grupps historia.
Vi vandra så under hans livliga och intressanta
demonstration genom hela parken, d. v. s. det område, som man i vanlig
mening kallar park, men som engelsmännen kalla
’pleasureground’, det område närmast boningshuset, i vilket
gräsmattorna äro genomdragna av gångar och dukade med
blomstergrupper, blomsterkorgar och smådungar av blomsterbärande
parkbuskar. Detta område var för 30 år sedan en hagmark,
i vilken en mängd nakna bergknölar sprungo upp över
jordytan.

Härifrån fortsätta vi vandringen ut på åkerbrukets mark
och gå västerut åt Vänern till, åt det håll, som är Degebergs
vackraste parti, och som är det bästa beviset på, huru det
rationella lantbruket och skogsbruket gå hand i hand med
naturförsköningen. Här få vi blicka ut över rationellt skötta
åkerfält (fig. 16), som bära en rik skörd. Men vi finna ännu
något mer, som fängslar uppmärksamheten. Det är åkrarnas
och skogsdungarnas anordning för ögat, harmonien mellan
det nyttiga och det sköna, sådan den här är verkliggjord.

Dessa ursprungligen planterade skogsgördlar av lärkträd
omgivas av stengärdesgårdar, till vilka på ena sidan
gräsvallen smyger sig ända upp till översta kanten.
Stengärdesgårdarna göra inga tvära vinklar. De böja sig i våglinje kring
fälten, alltefter som kuperingen det fordrar. Dessa
skogsdungar anslå skönhetssinnet men visa sig även hava en
rationell grund för sin tillkomst, d. v. s. befinnas vara till för
nyttans skull. Dels i och för sig såsom lämnande den bästa
skörd (= virke), som de annars ofruktbara kullarna kunna
lämna, dels såsom vindbrytare på den öppna slätten och just
för sistnämnda ändamål dragna i våglinjen utefter kullarnas
bryn.

Vi fortsätta vandringen och välja den väg, som leder
genom det västra gärdet. Den går ej rakt eller i tvära vinklar.
Den kröker sig liksom en stor gång i en stor park. Diket
utmed densamma är ett öppet avloppsdike, fullt med
’täckdikesögon’.

Närmast intill gården och även på ett betydligt avstånd
därifrån äro de särskilda fälten avdelade från varandra genom
hagtornshäckar. Där dessa sluta, där slutar även Degebergs
område.»

Eneroth avslutar sin beskrivning av Nonnen och Degeberg
med den förhoppningen, att den anda, som utgått från dylika
punkter som Degeberg, och som nu verkar i och genom det
yngre lantbrukaresläktet, skall medverka till att göra den
svenske lantmannen, hans hem och hans jord till vad de böra
och kunna bliva. Nonnens namn skall så bliva ett av dem,
som aldrig förgätas.

År 1861 blev Nonnen ledamot av Mariestads
naturhistoriska förening samt kommendör av Vasaorden.




Nonnens sista sjukdom och död.


Fastän Nonnen ännu hade mycket att syssla med för det
allmänna bästa, var dock ett lugnare tidsskede kommet för
honom. Han skrev härom till en vän sålunda: »Det mest
behövliga tyckes vara uppbyggt. Men nu komma snart andra
uppgifter, nämligen att uppfostra mina egna söner, att giva
dem den praktiska ledning, som min far gav mig.» Detta
skede uti sina söners uppfostran fick Nonnen ej uppleva.

På våren 1861 blev han illamående. Orsaken härtill ansågs
först vara följden av en förkylning, som han ådragit sig på
en resa till Uddevalla. Men sjukdomsfröet låg nog djupare
och började först genom förkylningen utveckla sig. Till en
början tog Nonnen saken lätt, under hopp om snar
förbättring. Äntligen beslöt han sig för att resa in till Lidköping
och rådfråga sin gode vän doktor Fr. Graave.

Det var en ovanligt vacker aprilkväll. Nonnens barn voro
sysselsatta i sina små trädgårdar, då de på avstånd fingo se
sin fars gigg, dragen av den välkända vita hästen »Viktoria»,
kommande på avstånd. Genast lämnade de sitt arbete i
trädgården och sprungo upp till gården för att taga emot honom
och höra, vad doktorn sagt.

Med sin vanliga lätthet hoppade han ur åkdonet och
förklarade belåtet, att hans egen diagnos om sin sjukdom och
d:r Graaves överensstämde. Det var leverlidande eller gulsot
han hade. Han skulle äta syrlig föda och vila mycket. Detta
iakttogs men hjälpte ej. Tiden gick, och han blev ej bättre.

Doktor Graave hade från början ansett Nonnens sjukdom
mycket allvarlig, och då den ej gav vika för de vanligen
brukliga läkemedlen, ansåg han, alt Nonnen borde rådfråga läkare
i Göteborg. Så skedde även. Under sin vistelse där bodde
han hos sina systrar på Liseberg och träffade därstädes
många vänner.

Trots allt vad läkarna gjorde, blev han ej bättre. Det
återstod ej annat för dem än att rekommendera en resa till
Karlsbad. Då hans hustru till följd av modersplikter bands vid
hemmet, var det hans syster Emily, känd som författarinna,
som blev hans följeslagerska och vårdarinna under denna
resa. som dock var för sent företagen med hänsyn till
möjligheten, att den sjuke därigenom skulle kunna återfå hälsan.

Det onda blott tilltog. En natt, då Nonnen trodde sig vara
döende, sade han till sin syster: »Om du får resa hem ensam
utan mig, så hälsa alla mina vänner från mig, och säg dem,
att de nu under hälsans dagar skola vända sig till Kristus
såsom den ende Frälsaren, ty vad de än må tänka, när man skall
dö, då finner man, att detta är det enda stöd, som icke sviker.
Säg dem, att dessa äro Edward Nonnens sista ord.»

Edward Nonnen ägde en lugn, stilla gudsfruktan och en fast
förtröstan till Gud och sökte till följd härav att vara till gagn
för sina medmänniskor. Han deltog dock gärna i sådana
nöjen, som han ansåg vara oskyldiga. Men under sin långa
sjukdom kom han till full insikt om, att han behövde en
Frälsare. Härav kom det sig, att han, när han var i Karlsbad och
ansåg sig döende, genom sin syster sände ovanstående
hälsning till sina vänner.

Sedan syskonen Nonnen vistats endast 14 dagar i
Karlsbad, läto läkarna systern förstå, att om hon önskade återföra
sin broder levande till Sverige, så måste de lämna Karlsbad
genast. Villrådig om, huru hon borde meddela brodern detta
sorgliga budskap, inbar hon hans reseffekter i sjukrummet.
Då utbrast Nonnen med glädje: »Nå detta var den roligaste
syn jag har sett på länge.»

Dagen därpå företogs hemresan. Återkomsten till hemmet
och glädjen över att åter befinna sig i den kära
familjekretsen, omgiven av vänner och tillgivna underhavande, tycktes
för en kort tid skänka honom förnyat liv. Han förmådde åter
vandra omkring på sitt kära Degeberg »i de lunder själv han
plantat, kring det hem han själv sig byggt», samt vidtaga
anordningar för nya företag, t. ex. uppförande av en
mejeribyggnad, och deltaga i den sista examen med lärlingarna,
följa dess gång och glädjas i kretsen av talrika vänner.

Men snart infunno sig åter de svåra plågorna, varunder
dock hans tålamod och det intresse han hyste för andra aldrig
övergåvo honom. Hans underhavande deltogo med rörande
hjärtlighet i sin käre husbondes lidande. »Ack», hörde man
från mången stuga frågas, »hur är det möjligt, att patron,
som hjälpt så många andra, själv icke kan få någon hjälp»,
han som in i det sista hade med råd och i handling biträtt alla,
som voro i behov därav i hans bygd och bådo därom.

Sista dagarna i februari 1862 förstod han, att slutet
nalkades, ty krafterna avtogo hastigt. Han skyndade därför på
med att ställa om sitt hus, att ordna för de sina. »Skriv
mycket klart», sade han, »så att de skola förstå, ty snart kan jag
ej tala mera.» Det blev så, och den 2 mars 1862 slutade
Edward Nonnen, stilla och fridfullt, sitt ovanligt verksamma och
gagnande liv, djupt sörjd ej blott av sina närmaste samt
talrika vänner och lärjungar utan även av traktens allmoge och
ej minst av sina underhavande, vilka älskade honom såsom en
fader. »En sådan husbonde få vi aldrig mera», hördes från
alla håll bland hans gårdsfolk, bönder och torpare.




Nonnens begravning.


Den 11 mars 1862 samlades en skara av Nonnens talrika
vänner på Degeberg för att följa den hädangångne vännens
stoft till dess sista vilorum. Det var, som om naturen hade
klätt sig i sorgedräkt. Snön hade delvis smält bort. Den
svarta jorden låg ställvis bar mellan de vita drivorna utefter
den väg, på vilken sorgetåget långsamt drog fram mot
Rackeby kyrka, å vars kyrkogård tacksamma församlingsbor hade
skänkt den gravplats, där Nonnens stoft skulle vila.

Han bars till graven av tillgivna lärjungar. Vänner från
när och fjärran samt allmogen i långa rader hade samlats
för att visa Nonnen den sista hedersbetygelsen.

Kyrkoherde Granqvist valde till text för sin predikan före
jordfästningen Johannes evangelium 5: 24—29 och tog som
ämne för sin betraktelse:

Huru vi genom Jesus Kristus varda förde från döden till
livet.


Det hade varit den dödes önskan, att ej mycket skulle
sägas om honom själv vid likpredikan. Därför berördes hans
liv och verksamhet helt kort vid slutet. Där yttrade talaren
bland annat: »I sitt enskilda liv var Nonnen enkel och
flärdfri som få. Vad många eftersträva såsom det högsta goda,
ett komfortabelt och njutningsrikt liv, därpå satte han intet
värde, ty för honom var livets mål handling och gagn.
Alltid hjärtlig och vänlig var han lika tillgänglig för ringa och
förnäma, för fattiga och rika. För alla hade han välvilja
och goda råd i beredskap.

För sina underhavande var han den bäste husbonde,
omtänksam och mån om deras bästa på allt sätt, den som aldrig
utkrävde den yttersta skärven. För fattiga och nödställda bar
han städse ett deltagande hjärta, och sent skall i denna
församling glömmas, med vilken outtröttlig omsorg han lät sig
vårda om de sjuka, huru han isynnerhet under farsoter, i vad
väder och väglag som helst, själv flitigt gick omkring i husen,
utdelande medikamenter, råd, tröst och uppmuntran.»

Edward Nonnens underhavande gåvo ett lika ovanligt som
rörande uttryck åt sin saknad i en skrivelse, som å deras
vägnar av godsets äldste bonde, A. Nilsson i Madsberg,
överlämnades till änkan dagen efter begravningsdagen. Skrivelsen
hade till rubrik:

Enfaldigt samtal emellan Herr Patron Nonnens underhavande på hans
begravningsdag den 11 mars 1862.

Uti denna skrift, som emottogs av fru Nonnen under djup
rörelse, heter det bland annat: »Vi frukta, att hans like ej
återkommer i medlidsamhet och omtanke för sitt folk.» Och
vidare:	»Var och en fick yttra sina behov om hjälp utan att
därför bliva snästa och avvisade, utan alltid medlidsamt
avhörda och, såvida möjligt var, för sina behov hulpne.»
Skrivelsen slutar med orden: »Läte Gud sin välsignelse vara över
Herr patron Nonnens hus till 3:e och 4:e släkte, önskas av alla
hans förra undersåtare.»




Länets hushållningssällskap hedrar Nonnens minne.


I Skaraborgs läns hushållningssällskaps tidning för mars
1862 stod på rubriksidan inom svart ram följande
tillkännagivande :

»EDWARD NONNEN

avled på Degeberg den 2 mars 1862. Med saknad och smärta
meddela vi denna sorgliga underrättelse. Vi behöva icke här
påminna, vad Nonnen varit för Skaraborgs län och för hela
landet, huru exemplet av hans verksamhet lockat till
efterföljd, huru från Degeberg spritt sig ett förbättrat jordbruk,
bättre redskap och bättre kulturmetoder, huru han brutit
banan för lantmännens bildning i vårt fädernesland, huru flera
hundrade från hans skola utgångna män i landets alla delar
spritt kärlek till lantmannayrket, aktning för dess idkare och
en anda av allvarligt tänkande arbetsamhet, huru Nonnen
under så många år varit om icke själen, dock hjärtat i
Skaraborgs läns hushållningssällskap, huru varje frågä, som
kunde leda till provinsens, till fosterlandets, till mänsklighetens
väl, alltid uti honom vann den varmaste vän och en energisk
befordrare. Vi behöva ej påminna härom, ty det är allmänt
känt och erkänt. Vi vilja nu blott giva ett uttryck åt den
sorg och saknad, som vi känna, och som vi veta varmt delas
av alla, som haft beröring med denne utmärkte man. Hr
Nonnens verksamhet inom denna ort har ock varit av den
allmänna och djupt ingripande beskaffenhet, att få torde
finnas, som ej på ett eller annat sätt känt den välgörande
inflytelsen härav. Länge skall det kännas tomt inom Skaraborgs
läns hushållningssällskap att ej mera få höra denna varma
och livliga stämma, ej mer känna den hjärtliga och så vänliga
tryckningen av hans nu kallnade hand.»

Medan Nonnen ännu fanns i livet, var Skaraborgs läns
hushållningssällskap betänkt på att hugfästa hans minne. Den
14 februari 1860 beslöts nämligen att subskribera ett porträtt
av Edward Nonnen »såsom ett offentligt erkännande av hans
stora och allmänna förtjänster av vårt lands jordbruk».

På lantbruksmötet i Hjo 1861 föreslog greve Gustaf Sparre
en medalj över honom, vilket förslag mottogs av mötet med
allmänt bifall. Detta var det initiativ, som gav uppslaget till
sällskapets stora guldmedalj »för gagnande verksamhet».
Utskottet föreslog nämligen den 16 augusti 1861 den formen,
att sällskapet utverkade sig rätt att låta prägla
belöningsmedaljer, därav den första, i guld, skulle utdelas åt Nonnen.

Innan den stora belöningen hann utdelas, var Nonnen död.
Vid sällskapets sammanträde under lantbruksmötet i Skara
1862 beslöts, att medaljen skulle genom ordföranden
tillställas den avlidnes maka.

Ännu en gång kom Nonnens minne till heder inom
Skaraborgs läns hushållningssällskap. Detta skedde den 29 oktober
1879, då löjtnant N. von Hofsten i utskottet föreslog, att
sällskapet skulle låta »prägla en medalj i guld, försedd å ena sidan
med Nonnens bröstbild och å andra sidan med några lämpliga
emblemer», efter utskottets vidare bestämmelser. På
utskottets tillstyrkan beslöt sällskapet den 27 november 1879 att
bifalla motionen. Medaljen har Nonnens bröstbild på den ena
sidan och på den andra inskriptionen: »Hans arbetes frukter
bevara hans minne.»

I början av 1880 bestämdes, att medaljen skulle vara av den
18:e storleken och att ett ex. i guld skulle lämnas åt fru
Nonnen och Hans Maj:t konungen samt ett i silver åt vardera av
Nonnens barn, Lantbruksakademien och Kungl.
Myntkabinettet. Den 16 november 1880 var saken klar. Senare
beslöts, att ett ex. av samma medalj i silver även skulle
tilldelas professor J. Arrhenius och ryttmästare P. von Möller.

Den 1 december 1880 erhöll fru Nonnen ett ex. och vardera
av de 5 barnen samt Nonnens syster Emily ett.




FEMTONDE KAPITLET





Edward Nonnens stipendiefond.


Redan samma månad, som Nonnen avled, utgick följande:

»Inbjudning.

Edward Nonnen är död. Stiftaren av det första svenska
lantbruksinstitutet har slutat sin jordiska bana. Hans minne
skall dock leva inom detta land, så länge plogen ännu vandrar
över våra fält och såningsmannen utsår sin säd på en
förhoppning. Vad han verkat för vårt jordbruk lever i
oförgänglig hågkomst hos alla Sveriges tänkande lantbrukare,
och varje bemödande att hos dem kvarhålla hans minne kunde
i sanning kallas överflödigt. Men vi tro, att hans samtida
känna ett behov av att giva ett yttre tecken av deras
erkännande av hans förtjänster, vilket för deras efterkommande kan
vittna, att de visste uppskatta, vad de i honom ägde och nu
med honom förlorat.

Undertecknade inbjuda därföre alla jordbrukets idkare och
vänner att lämna ett bidrag för att åt Edward Nonnen bereda
en enkel minnesvård att uppställa på någon lämplig plats på
Degeberg, det ställe, där han levat och verkat, och vilket han
förvandlat från ett slags ödemark till en mönsterhushållning,
där skönheten och nyttan räcka varandra handen.

Stockholm den 7 mars 1862.


C. G. Mörner.J. Th. Nathorst.J. Arrhenius.
Hjalmar Nathorst.A. R. Oxehufvud.J. Th. Bergelin.
C. Juhlin-Dannfelt. Afr. Nathorst.


Subskriptionslistor i ovan antydda ändamål bliva utsända
till samtliga hushållningssällskap och lantbruksläroverk i
riket.»

Bland subskribenterna rådde olika meningar om
användningen av de medel, som blevo samlade på ifrågavarande listor.
Den för ändamålet tillsatta kommittén beslöt slutligen, att av
dessa medel skulle bildas en fond, varav räntan skulle
användas till resestipendier för unga män, vilka önska förskaffa sig
mera vidsträckta kunskaper i lanthushållning, under namnet
»Nonnenska stipendiet».

Denna anordning ansågs mest överensstämmande med den
mans sinnelag, vilkens minne skulle hedras.

De sålunda insamlade medlen deponerades år 1864 hos
Skaraborgs läns hushållningssällskap och förekomma fr. o. m.
sistnämnda år i dess räkenskaper under kontorubriken
»Nonnenska fonden». Denna överlämnades sedan till
Lantbruksakademien för att av densamma förvaltas i och för
stipendiefördelning, växelvis vid de båda instituten Ultuna och Alnarp.
Ur samma fond hava även stipendier utdelats till lärjungar
vid Klagstorps lantbruksskola, likaså till Såtenäs
lantbruksskola, så länge den fanns.

På så vis har under de senaste 60 åren Edward Nonnens
minne hedrats inom Sveriges lantmannakår och skall så även
bliva hedrat under år, som stunda.

Ett avsevärt stort antal av det svenska lantbrukets nu
ledande män hava med understöd av den »Nonnenska fonden»
utbildats till sin livsgärning, hava såsom Nonnenska
stipendiater blivit väl rustade att deltaga i arbetet för det svenska
jordbrukets utveckling.

På ett värdigare och lämpligare sätt än genom nämnda
stipendiebildning och stipendieutdelning kunde ej Edward
Nonnens minne hedras.




Grunddragen av Edward Nonnens karaktär.


En av Nonnens ungdomsvänner skildrar honom såsom
yngling sålunda: »Han var ren från varje moraliskt lyte, fri från
lidelser, fördragsam mot andra, ytterst skonsam i omdömen
om andras fel, och när han föranleddes att därom yttra sig,
skedde detta på ett för honom egendomligt, komiskt
överskylande sätt.»

Nonnens mångårige vän under mannaålderns tidsskede J.
Th. Nathorst karakteriserar honom med följande ord: »Det
huvudsakligaste draget i hans karaktär var godhet mot alla
människor, även mot dem, över vilka han hade alla skäl att
beklaga sig. Av motspänstiga naturer hade han svårt att
göra sig åtlydd, men alla, över vilka han ägde att befalla,
älskade honom och lydde honom därför ej av fruktan men av
kärlek.

Han var såsom de flesta engelsmän av medelklassen varmt
religiös. Ur denna källa hämtade han ljus och lugn, tålamod
och förtröstan i motgången samt framförallt denna
oföränderliga välvilja mot alla, som utgjorde det skönaste draget i
hans karaktär.

Hans rättskaffenhet och heder voro över allt tvivel, och det
blev en följd av allt detta, att Nonnen var en av de sällsynta
människor, om vilka man kan säga: han ägde icke någon
fiende.»

Den fasta grund, varpå Nonnens verksamhet byggdes, var
en kristens enkla men orubbliga tro, en djup gudsfruktan.
Annars öppen som dagen, var han ej mångordig i fråga om
sitt inre religiösa liv. Det var endast hans handlingar, som
buro vittne därom. Men när det någon gång fick uttryck i
hans ord och blixtrande ögon, var dess verkan på hans
åhörare liksom elektriserande. Därför älskades han såsom en
fader av sina underhavande och den talrika ynglingaskara,
som år efter år utgick från hans läroverk.

Den som noga betraktar Edward Nonnens porträtt, kan ej
underlåta att erinra sig, hurusom skalden talar om en
härlig samklang: »när mildhet parar sig med starkhet». Mildhet
var också ett utmärkande kännetecken på denne odlingens
starke banbrytare. Det var genom sin mildhet, godhet och
välvilja, han styrde och behärskade den värld, som omgav
honom.

Flärdlöshet var även ett utmärkande karaktärsdrag hos
Nonnen. Allt tillkonstlat och konventionellt kunde han icke
fatta. Han ville knappast unna sig bekvämligheter, varpå han
i sin ställning väl haft rätt att göra anspråk. Han ansåg flärd
och begär att leva över sina tillgångar vara nationalfel här i
Sverige och sökte genom ord och föredöme motarbeta dem.

Öppenhjärtig och uppriktig var han som få. Fritt och
utan omsvep uttalade han sin mening, men det skedde på ett
välvilligt, stundom skämtsamt vis, så att ingen kände sig
därav sårad.

Korteligen, hela Nonnens liv kan sägas hava varit en
tillämpning av bibellöftet: »De saktmodige skola besitta
jorden.»

Ehuru Nonnen var i skrift fullt mäktig det svenska
språket, kunde han dock i tal ej alldeles frigöra sig från engelska
vändningar. Dessa jämte betoningen och något egendomligt
i hans yttre företeelse gåvo ett visst komiskt tycke åt hans
personlighet, när man först sammanträffade med honom. »Men
lyssnade man till de sakrika orden, fulla av sanning och
känsla, blickade man in i de av välvilja strålande ögonen, så kände
man sig oemotståndligt dragen till honom», säger en av hans
vänner.




Nonnens betydelse för det svenska jordbruket.


För Nonnen var icke jordbruket allt, det var för honom
snarare medlet än målet. Detta var den allmänna bildningens
främjande. Därför sade också hans lärjungar, att det icke
endast var de kunskaper, de fingo inhämta på Degeberg, utan
den humana, enkla, för allt gott nitälskande ande hos dess
föreståndare, omedelbart genomträngande hans omgivning, som
väsentligen bidrog till deras senare lycka och framgång,
varför de alltid bevarade honom i tacksamt minne.

Man kan utan överdrift säga, att Edward Nonnens
okuvliga kärlek till jordbruket mynnade ut ej blott i strävan att
alstra rika skördar på de egna tegarna, den tog ej blott form
i det egna mästerskapet och det exempel, detta kunde
utgöra för andra, han ville också dana mästare bredvid sig, dana
föregångsmän och sända dem ut såsom tändande bränder
bland Sveriges lantmän.

Genom sin ideella syn på tingen sökte Nonnen lyfta
lantmannayrket till en högre nivå. För honom var detta icke,
såsom ovan nämnts, uteslutande ett medel för materiellt
förvärv, utan han såg däri tillika ett verktyg i den andliga
odlingens tjänst, liksom han också själv städse med arbetet för
det svenska jordbrukets höjande förenade nitälskan för det
svenska folkets allmänna upplysning och förädling.

Hemligheten i Nonnens framgång låg väsentligen i den
osjälviska entusiasm, den oemotståndliga värme, varmed han
hängav sig åt sin livsuppgift. Det var genom sin ihärdiga 
kärlek för sitt värv, som han drevs att utföra sin
fosterländska livsgärning trots de hårdaste motstånd. För den
svenska åkerjordens rätta bruk har ingen förut och knappast
någon efteråt gjort så mycket som han. Förvisso har han
därför gjort sig väl förtjänt av det hedrande eftermäle, som
läses på den förut omnämnda medalj, Skaraborgs läns
hushållningssällskap lät prägla till hans ära:

 »Hans arbetes frukter bevara hans minne».




Degebergs lantbruksskolas sista examen den 20 oktober
1863 efter 30 års verksamhet.


Såsom förut är nämnt upphörde institutet eller elevkursen
på Degeberg hösten 1852, men lantbruksskolan fortsatte. Dess
sista examen hölls den 20 oktober 1863 i närvaro av skolans
styrelse m. fl. intresserade. Av skolans 24 lärlingar hade 18
genomgått fullständig kurs, beredda att utgå till erhållna
rättareplatser. De övriga 6 skulle fortsätta sin utbildning vid
länets nya lantbruksskola å Klagstorp.

Efter examen sade styrelsens ordförande kapten Kylberg i
sitt avslutningstal bl. a. följande:

»Denna skola, och i förening med den hela den övriga
svenska lantbruksskolan, står nu i begrepp att bjuda dess
ursprungliga hem och utgångspunkt farväl. Den måste göra det med
känslor liknande myndlingens vid skilsmässan från den härd,
där han blivit fostrad och utbildad till man.

Plantskolan skall nu lösslitas från den jord, ur vars
närande sköte den hämtat tillräcklig kraft för att omflyttad kunna
fortleva och bära önskad frukt.

Det är ock från det numera namnkunnigt vordna Degeberg,
denna vagga för nyfödd insikt, verksamhet och tävlan, som
det vägledande kunskapsljuset utgått, vilket i flera riktningar
framkallat talrika och nyttobringande förbättringar i vårt
lands modernäring, förbättringar och till välstånd ledande
framsteg, vilka låta uppenbara sig såväl hos den mindre som
större jordbrukaren.

Detta, i få ord sagt, beträffande ursprungskällan till det
bättre sakernas skick, som i närvarande tid flerstädes är
rådande. Uppskatta vi som sig bör, alla de goda följder, vilka
härflyta från jordbuksnäringens lyftande till en ståndpunkt av
vetenskaplighet och klokt beräknande av naturens rika
hjälpkällor, så inses lätt, i vilken tacksamhetsskuld samtid och
eftervärld stå till det 20-åriga institutet och den 30-åriga
lantbruksskolan på Degeberg. Detta gäller framför allt
tacksamhetsskulden till den oförgätlige man, Edward Nonnen, som
förstod att med säker blick uppfatta det mest behövliga
sättet att gagna sitt nya fädernesland, denne man, som med
ihärdig kraft förmådde fullfölja strävandet till detta höga mål, och
som med dragningskraften av ett av varm människokärlek
livat väsende lyckades vid sig och sina ädla syften fästa de
flera framstående personligheter, vilka samarbetat med honom
vid denna läroanstalt. — — —

Ja, måtte senapskornet av år 1833 framgent som hittills
giva liv och näring åt det alltmer rotfästade och vittutgrenade
kunskapens träd, varåt vi i dag velat ägna vår gärd av
tacksam hågkomst och välönskan.»

Från Degebergs lantbruksskola utgingo tillsammans 359
lärlingar, därav 138 under åren 1852—1863.




Grunddragen av jordbrukets utveckling på Degeberg.


Tyvärr saknar förf. nödigt källmaterial för att mera
positivt skildra Nonnens gärning såsom lantbrukare. Mina
uttalanden härom äro därför i det föregående helt allmänna. Med
det material, som stått mig till buds, skall jag dock i ett
sammanhang här nedan litet mera ingående redogöra härför.

Såväl de under eget bruk kvarvarande gamla som de genom
ägoutbyte och enskifte tillkomna nya markområdena planlades
till stora rektangulära åkerfält. Stenar bortsprängdes, så att
de förut med stora stenar översållade fälten blevo stenfria ej
blott på ytan utan så djupt ned som redskapen kunde tränga.

De krokiga stenmurarna och gärdesgårdarna togos bort och
ersattes med hagtornshäckar eller väl lagda stenmurar, där
så behövdes. Otaliga små öppna diken ersattes med
täckdiken, först med sten och sedan med rör såsom
ledningsmaterial. Det var endast under de första 9 åren, som Nonnen
anlade stendiken. Under sin resa i England 1837 lärde han sig
nämligen, såsom förut är omnämnt, att använda rör vid
täckdikning. Snarast möjligt anlades ett litet tegelbruk på
Degeberg, där rör av olika dimensioner tillverkades med maskin
från England.

I början av 1850-talet utvidgades Degebergs jordbruk
därigenom, att ett mantal Smedegården, som förut varit
utarrenderat, lades under eget bruk till huvudgården. »Där
förekommer ett rikt fält för jordförbättringar», säger Nonnen i sin
berättelse för 1854 och fortsätter: »Lärlingarna sysselsättas
även stundom där med dessa jordförbättringar å gammal
åker, vartill tillfälle ej finnes här hemma numera. Där har
uppförts ladugårds- och logbyggnad jämte bostad för
folket (fig. 17).»

I fråga om brukningssättet införde Nonnen så småningom 3
olika cirkulationer, nämligen:

Lerjordscirkulationen: 1 träda, 2 vete, 3 och 4 klöver och
timotej, 5 havre, ärter eller vete, 6 rotfrukter eller grönfoder
och 7 vickerhavre.
Fig. 17. Smedegården.
Tagen under eget bruk i början av 1850-talet.

Sandjordscirkulationen: 1 träda, 2 råg eller vete, 3—5
klöver och timotej, 6 havre, 7 rotfrukter och 8 havre m. m.

Gräscirkulationen: gräs 5—6 år, havre, rotfrukter,
grönfoder eller havre, vete eller råg.

I fråga om rotfruktsodlingens utsträckning säger Nonnen i
sin berättelse för Degebergs lantbruksskola 1860 (sedan han
talat om, att höstplöjningen blivit försenad): »Därefter
upptogos alla kålrötter och rovor, 5,600 tunnor, och höstarbetet
avslutades med 60 tunnlands grunddikning. Kålrötter
utgöra Degebergs huvudsakliga skörd bland rotfrukter, ty i
tjänlig jord uppnå de här samma storlek som vita rovor.»

Med avseende på sädesskördarnas ökning på Degeberg
under den Nonnenska tiden stå ej andra uppgifter mig till
buds än två officiella värderingsprotokoll, ett av år 1831 och
ett av år 1894. Sistnämnda värdering företogs av det skäl,
att Nonnens stärbhusdelägare då beslutat sig för att försälja
egendomen, vilket skedde 1896.

Medeltal av utsäde och skörd åren 1830—1831.


Av utsådda c:a11tunnorveteskördades c:a88tunnor
»9»råg»72»
»10»korn»60»
»5»ärter»30»	
»12»blandkorn»60»	
»6»havre»24»
—————————————————————————
Summa utsäde53tunnorSumma skörd334tunnor


Medelskörden således 6.3 tunna efter tunna utsäde.

Medeltal av utsäde och skörd åren 1878—1888.


Av utsådda c:a27,5tunnorveteskördades c:a267,5tunnor
»11,0»råg»114,0»
»5,5»ärter»55,0»
»42,0»vicker, korn och havre»669,5»
————————————————————————————————
Summa utsäde86,0tunnor.Summa skörd1,106,0tunnor.


Medelskörden således 12,7 tunna efter tunna utsäde.

Härav framgår, att egendomens produktionsförmåga
fördubblats under denna tid i fråga om sädesproduktion.

Med stöd av detta sakförhållande torde man utan överdrift
kunna draga den slutsatsen, att all annan växtproduktion
stegrades på Degeberg i ungefär samma proportion per ytenhet
åker under ifrågavarande tidsskede.

Med avseende på ladugårdsskötselns utveckling på
Degeberg under Nonnens tid må erinras om, att fårskötseln var
mycket omfattande under 1830—1840-talet. Enligt det ovan
förut refererade värderingsinstrumentet höllos på Degeberg år
1831 ett 30-tal kor och 100 får, utom dragare. Uti
värderingsprotokollet av år 1894 höllos då på gården 60 kor, 3 tjurar,
24 ungnöt och kalvar, 19 arbetshästar, 11 unghästar och föl.
Omkring 130 svin, förutom spädgrisar, såldes vid sistnämnda
tidsskede årligen från Degeberg.

Sista året Nonnen levde var upprättandet av ett mejeri på
Degeberg påtänkt och en del sten framförd till grund för
detsamma. Det blev honom dock ej förunnat att få se denna sin
plan förverkligad, men efter hans död blev ett ostmejeri
uppfört. Den ost, som tillverkades här, fick snart ett stort
anseende ej blott i Sverige utan även i England.
»Degebergsosten» gav under många år den största inkomsten till gårdens
kassa. Mejeriet hedrades även med uppdraget att få emottaga
ett visst antal av statens kvinnliga mejerielever.

*

Under Nonnens sista sjukdom var förut omnämnde
Löfqvist förvaltare på en egendom i Östergötland. Här erhöll
han anmodan att återkomma till Degeberg och bliva
egendomens förvaltare efter Nonnens död. Detta var han ock
intill år 1881, då Nonnens äldste son, John Edward Osborn,
övertog förvaltningen och skötte densamma till 1896, då
egendomen såldes.




Minnesvård på Edward Nonnens grav.


Annandag pingst den 1 juni 1914 firades på Rackeby
kyrkogård en särdeles högtidlig minnesfest. Då avtäcktes
nämligen på Edward Nonnens grav en ståtlig minnesvård av
granit (fig. 18) i stället för den mindre sten, som förut fanns
på graven. Stenen restes på familjen Nonnens föranstaltande
och bekostnad.

Om denna minnesfest skrevs i en ortstidning:

»Högtidligheten inleddes med den ordinarie
högmässogudstjänsten, varvid pastor E. Rang från Brunnsnäs vid
Ulricehamn predikade och därvid delvis erinrade om Nonnens
livsverk.

Omedelbart efter gudstjänstens slut samlades menigheten
till ett antal av minst 500 personer kring den Nonnenska
familjegraven,I densamma jordades den 6 april 19x3 stoftet av fru Margaret Nonnen. Hon
avled i Uddevalla den 28 mars 1913 i en ålder av 88 år 6 månader. på vilken en c:a 3 meter hög sten var rest, nu
täckt av den svenska flaggan.
Fig. 18. Minnesvärd över Edward Nonnen på Rackeby kyrkogård.

Sedan församlingens kyrkoherde G. Sandzén med några
ord framhållit Edward Nonnens kristliga karaktär och bjudit
täckelset falla,Sedan kyrkoherden bjudit täckelset falla, »tultade» två av hans små flickor i
3- à 4-årsåldern fram till monumentet och nedlade var sin krans av
rödklöverblommor vid dess fot, en i dubbel mening sympatisk hyllning åt Edward Nonnens
minne samt en symbolisk erinran om den smälek, han för ett 80-tal år sedan fick
lida för sin odling av rödklöver på Degeberg. höll rektorn vid Bohusläns lantmannaskola J.
F. Hallenborg det egentliga högtidstalet, varvid han i korta
drag skildrade Edward Nonnens livsgärning på Degeberg och
dess betydelse ej blott för orten utan för hela det nyare
svenska jordbruket, vars skapare Nonnen är.»

Talaren slutade sitt anförande med följande ord:

»Måtte Edward Nonnens minne länge leva och äras i vårt
land icke blott i ord utan i fullföljande av de ädla uppsåt, som
ledde honom på hans levnadsväg!

Släkten, som nu leva, och släkten, som komma att med
spade och plog bruka Sveriges jord, skola helt visst vid minnande
av denne stormans livsgärning i likhet med oss här
församlade vira en tacksamhetens minneskrans kring Edward
Nonnens nyss avtäckta gravmonument. Ske alltså! Frid över hans
stoft, ära åt hans minne!»





