DANSK
BIOGRAFISK LEXIKON,

TILLIGE OMFATTENDE
NORGE FOR TIDSRUMMET 1537-1814.

UDGIVET
AF
C.  F.  BRICKA.

XI. BIND.
MAAR-MÜLLNER.

KJØBENHAVN.
GYLDENDALSKE BOGHANDELS FORLAG (F. HEGEL & SØN).
GRÆBES BOGTRYKKERI.
1897.



Maar, Valdemar Emil, f. 1849, Landøkonom. V. M. er
født i Odense 12. April 1849; Forældrene vare Mægler Jens Wilhelm
M. og Rasmine Petrine Sophie f. Rasmussen. Han lærte praktisk
Landbrug i et Par Aar, gjennemgik det sædvanlige Kursus paa
Landbohøjskolen og tog Afgangsexamen 1870, lærte derefter
Mejeriet og var i 4 Aar Forvalter paa et Par Herregaarde. Fra
1875-86 var M. Assistent paa Landbohøjskolen, og i disse Aar tog
han bl. a. Studenterexamen (1880) og statsvidenskabelig Examen
(1884). 1886 blev han konstitueret og 1887 fast ansat i Professor
B. S. Jørgensens Stilling ved Landbohøjskolen som Lærer i
Landøkonomi. Da Pladsen 1888 blev delt, beholdt M. den almindelige
Landbrugslære samt Læren om Landbrugets Maskiner og Redskaber.
1896 udnævntes han til Professor. M. har foretaget talrige
landøkonomiske Studierejser i Ind- og Udland, om hvilke der foreligger
flere Beretninger af ham, i Fagpressen har han skrevet en Del
Afhandlinger, han har forfattet «Beretning om Landbohøjskolens
Forsøgsmark 1883-87», og fra 1882-91 redigerede han
«Dagbladets» Landbrugstidende. Som Kultusministeriets tilsynshavende
ved de egentlige Landboskoler, som Dommer ved Udstillinger, som
Foredragsholder osv. er M. kommet i Berøring med talrige
Landmænd, og som et vigtigt Bindeled til Praxis betragter han Ledelsen
af den ham tilhørende Arvefæstegaard Nordskov ved Hellebæk.
4. Juni 1891 ægtede han Mariane Augusta Levy, Datter af Direktør
i Nationalbanken M. L. (X, 259).

H. Hertel.



Mac Dougall, George Julian Gordon, 1828-94, Søofficer,
er født 28. Sept. 1828 i Kjøbenhavn. Hans Forældre vare vestindisk
Plantageejer George Gordon M. D. (f. paa St. Croix 24. Sept. 1798)
og Julie f. Martini (f. 20. Marts 1803 d. 14. Okt. 1847). M. D. blev 
Sekondlieutenant i Marinen 1848, Premierlieutenant 1857, Kapitajn
1868 og Kommandør 1880. Allerede som Kadet gjorde M. D. i 1848,
da han førte en Kanonbaad, sig fordelagtig bekjendt ved sit raske og
djærve Væsen; i de derpaa følgende Krigsaar var han udkommanderet 
med Fregatten «Freia» og Dampskibet «Hekla». Blandt
hans senere Togter som subaltern kan nævnes, at han 1850-51
var med Briggen «Mercurius» i Vestindien, derefter i fransk
Tjeneste samt Fører af et Koffardiskib; 1860-63 Kadetofficer. 1864
var han først Chef for Dampkanonbaaden «Marstrand», derefter i
Panserbatteriet «Rolf Krake» og i Panserkorvetten «Danebrog».
Efter et Middelhavstogt 1865 var han Postdampskibsfører 1867-70.
I de derpaa følgende Aar blev han jævnlig benyttet som Skibschef,
saaledes 1870 og 71 for «Rolf Krake», 1875 for en Deling
Kanonbaade i Øvelseseskadren, 1877 for Dampskibet «Slesvig», 1878 for
Korvetten «Heimdal», 1881 og 83 for Panserskibet «Helgoland»,
1884 samt Vinteren 1885-86 for Fregatten «Fyn». 1882-85 var
han Ekvipagemester; desuden benyttedes han jævnlig i Kommissioner
og ved lignende Tillidshverv. -- M. D., der forbandt en glødende
Interesse for sin Stand med en ualmindelig loyal og ridderlig
Karakter, blev 1892 forbigaaet ved Avancement til Kontreadmiral, da
han den Gang allerede var nær ved Aldersgrænsen. Han tog da
sin Afsked, som han fik med Kontreadmirals Karakter, men døde
allerede 1. April 1894. Han var ugift og tilhørte den
franskreformerte Menighed.  

C. With.



Mac Evoy, Christopher, 1760-1838, Planter, hørte til en
paa de dansk-vestindiske Øer bosat skotsk Familie og er sikkert
Søn af den Planter Christopher M. E., der 1776 fik dansk Indfødsret
efter «i 25 Aar at have boet paa St. Croix og selv anlagt og
indrettet 10 Plantager der». Som ungt Menneske lærte han Handelen
først i London og derpaa i Kjøbenhavn, arvede derefter store
Plantager paa St. Croix, hvis Drift han selv forestod, og som han
bragte i en glimrende Tilstand. 1791 syslede han med Tanken
om at indføre Dampmaskinen i Vestindien. Han maa i det hele
have været teknisk kyndig, thi under sit senere Ophold i
Kjøbenhavn søgte og fik han 1819 Tilladelse til at anlægge et Gasapparat
til Oplysning af de kongelige Palaiser paa Amalienborg m. m.
1812 boede han i Wimbledon ved London, hvor han var
Ejendomsbesidder, men fast Ophold tog han noget senere i Kjøbenhavn,
hvor han drev et Sukkerraffinaderi (ved Gammelstrand) og kjøbte 
Landstederne Bernstorff og Triangelen (1817) samt et af Palaiserne
i Bredgade (1820). Dette sidste udstyrede han paa en saadan
Maade -- Hetsch tegnede for ham --, at Kjøbenhavnerne troede
at kunne betragte hans Rigdom som uendelig, hvad der i 1822
førte til, at et frækt Bedragen, der endog benyttede Frederik VI's
Navn, blev forsøgt imod ham. 26. Juli 1838 døde han i sit 78. Aar
paa Bernstorff. Han var Katholik og døde som ugift.

F. R. Friis, Optegn, om Gjentofte Sogn S. 45 f.
J. Davidsen, Fra det gl. Kongens Kjøbenhavn II, 131 ff.

C. Nyrop.



Machabæus, Christian, 1541-98, Klosterforstander og Prælat,
var en Søn af ndfr. nævnte Professor Johs. M. og fødtes i
Wittenberg 25. Dec. 1541. Som spædt Barn kom han med sine Forældre
til Kjøbenhavn. Kun 13 Aar gammel blev han Student 1554, og
Aaret efter sendtes han til Wittenberg, hvor Melanchthon venlig
tog sig af ham. Efter sin Faders Død vendte han tilbage til
Danmark, hvor han med den største Beundring og Hengivenhed
sluttede sig til Niels Hemmingsen. Kong Frederik II understøttede
ham, og Herluf Trolle, der da var Slotsherre i Kjøbenhavn,
benyttede ham som Afskriver af historiske Dokumenter. Senere drog
han atter udenlands og tog Magistergraden i Cambridge. I en
ung Alder ansattes han 1565 som Professor Pædagogicus ved
Universitetet i Kjøbenhavn, men fratraadte allerede 2 Aar efter dette
Embede. Nu støttedes han en Tid af Fru Birgitte Gjøe, indtil
han blev Læsemester i Sorø Kloster. 1571 deltog han i en farefuld
Statssendelse til Rusland, hvorpaa han blev Kannik i Lund og
ægtede 1573 en adelig Jomfru, Kirstine Gagge, hvilket bevirkede,
at han senere (1580) naturaliseredes som dansk Adelsmand. 1583
blev han Forstander for Ringsted Kloster og forlenedes tillige 1585
med Ærkedegnedømmet i Lunds Kapitel. 1586 blev han Forstander
for den da oprettede kongelige Skole i Sorø og Bestyrer af Sorø
Klosters Gods. Denne anselige Stilling maatte han dog fratræde
1597, hvorpaa han trak sig tilbage til sit Præbende i Lund. Her
døde han 10. Sept. 1598. M. var en ret begavet Latindigter og
har udgivet latinske Mindeskrifter over Herluf Trolle og andre.

Rørdam, Kbhvns Universitets Hist. 1537-1621 II.
Wad, Breve fra og til H. Trolle og B. Gjøe II.
Rørdam, Hist. Saml. og Studier II.

H. F. Rørdam.



Machabæus, Johannes, -1557; Theolog. Denne Mand,
hvis egentlige Navn var John Mac Alpin, var født i Skotland af 
adelig Slægt. Fra sin Ungdom havde han overordentlig Lyst til
Studeringerne og var allerede kommen vidt i disse, da han blev
greben af Reformationsbevægelsen. Men da Protestanterne forfulgtes
i Skotland, maatte han flygte til England, hvor han fandt Støtte
hos højtstaaende Mænd og udgav et latinsk Skrift «om den sande
og den falske Kirke». Her indtraadte han i Ægteskab med Agnete
Matthewson eller Suderland. Men da Henrik VIII begyndte at
forfølge Protestanterne, drog han til Tyskland. I Køln tog han
den theologiske Bakkalavrgrad. I Slutningen af 1540 kom han til
Wittenberg, hvor han knyttede sig nøje til Reformatorerne og
navnlig blev en Ven af Melanchthon. Efter Dr. Johs. Bugenhagens
Anbefaling antog Christian III ham som Professor i Theologien ved
Kjøbenhavns Universitet. 1542 tiltraadte han Stillingen efter at
have taget den theologiske Doktorgrad i Wittenberg.

I 15 Aar virkede M. her i Landet og erhvervede i den Tid
megen Anseelse som en duelig Lærer. I alle den Tids kirkelige
og theologiske Forhandlinger tog han en fremtrædende Del, og
Kong Christian yndede ham meget; men i Tidens Løb viste det
sig bestandig klarere, at M. hørte til Melanchthons Tilhængere,
Philippisterne, der toge Afstand fra den strængeste Form af
Lutherdommen og søgte at mægle mellem denne og Kalvinismen. Dette
traadte navnlig for Dagen 1553, da M. bestemt nægtede at udtale
en Forkastelsesdom over de landflygtige Kalvinister, der under Jan
Laskis Ledelse vare komne fra England til Kjøbenhavn. Derved
opstod der til Tider en vis Spænding mellem M. og Sjællands
Biskop, Dr. Peder Palladius, der hyldede den strængere lutherske
Opfattelse. En af M.s sidste Embedshandlinger var, at han i Sept.
1557 kreerede Niels Hemmingsen til Dr. theol., ved hvilken
Lejlighed han forsvarede en Række Theses om den hellige Nadvere,
som han allerede 1553 havde fremsat, men som da vare blevne
anfægtede af Palladius.

M. døde i en yngre Alder 5. Dec. 1557, efter at hans Helbred
allerede i flere Aar havde været skrøbeligt. Fra alle Sider lyder
det Vidnesbyrd om ham, at han var en grundlærd, retskaffen og
gudfrygtig Mand. Af sine Disciple var han højt æret og elsket,
saa de sørgede meget over hans Død. Kongen viste ham sin
Agtelse ved til Fods at følge hans Lig til Jorden og ved at sørge
for hans ovennævnte Hustru, der overlevede M. i mangfoldige Aar
og først døde 27. Jan. 1589. Deres Søn var Christian M. (s. ovfr.).

Rørdam, Kbhvns Universitets Hist. 1537-1621 I.

H. F. Rørdam.



Mackeprang, Adolf Henrik, f. 1833, Dyrmaler, er Søn af
Forpagter Johannes M. (f. 1785 d. 1874) og Louise Adelaide f.
Stounder (f. 1799 d. 1878). Han er født paa Langesø ved Odense
5. Febr. 1833. En ung Kunstner, Chr. Larsen, der skulde lære
Landbrug hos hans Fader, gav ham den første Undervisning i
Tegning; derpaa kom han til Kjøbenhavn i Malerlære og
gjennemgik samtidig Kunstakademiet, hvis mindre Sølvmedaille han vandt
1859. Han var begyndt at udstille som Landskabsmaler i 1857,
men gik snart over til at lægge Hovedvægten paa Dyrmaleriet,
hvortil han, som opvoxet under landlige Forhold, havde gode
Forudsætninger. Efter at have haft nogen Understøttelse til
Studierejser i Indlandet fik han 1870-71 Akademiets udenlandske
Stipendium. Som Frugt af Rejsen udstillede han 1872-73 nogle
Billeder med italienske Motiver; men han har ellers, baade før og
siden, holdt sig til Fædrelandets Dyreverden og, om han end ikke
sjælden har malet baade Heste og Køer, fortrinsvis Dyr i vild
Tilstand, Raadyr, Harer, Storke og med særlig Forkjærlighed
Ræven, hvis Færd i hjemlig Idyl eller paa Jagt han omhyggelig
har eftersporet og gjengiver med naturligt Liv, Friskhed og
Sandhed i Farven. «En Storkerede» (udst. 1870) vandt meget Bifald
og er gjengiven i Farvetryk. Billedet «Raadyr» blev (1875) kjøbt
til den kongl. Malerisamling. M. ægtede 1863 Emma Louise
Christine Christensen, Datter af Medaillør Chr. C. (III, 461).

Weilbach, Nyt Kunstnerlex.

Ph. Weilbach.



Madsen, Andreas Peter, f. 1822, Dyrmaler og Kobberstikker.
M. fødtes 22. Dec. 1822 i Kjøbenhavn; hans Fader, Lars M., var
kongl. Stafet og drev Forretning som Viktualiehandler. Endnu før
Drengen var konfirmeret, begyndte han at besøge Kunstakademiets
Aftenskole, kom saa i Malerlære, blev Svend 1841 og arbejdede
som saadan indtil 1847. Samtidig vedblev han at besøge
Akademiets Skoler, optoges 1845 som Elev paa Modelskolen og vandt
det følgende Aar den lille Sølvmedaille. Det var særlig
Dyrmaleriet, han dyrkede, og et af de første Billeder, han udstillede, blev
kjøbt til den kongl. Malerisamling. Da Krigen udbrød 1848, meldte
M. sig som frivillig. 1849 blev han Officer og efter at have
deltaget i Slaget ved Isted og Forsvaret af Frederiksstad
Premierlieutenant. Da Krigen var forbi, blev han staaende ved Armeen,
særlig brugt som Korttegner og ved Opmaalinger i Hertugdømmerne,
avancerede 1864 til Kapitajn og afskedigedes ved Reduktionen s. A. 
-- Disse Aar gik mer eller mindre tabt for Kunstneren. Som
Forholdene havde føjet sig, var det al Ære værd, at han kunde
præstere saa gode Ting, som han gjorde; 1869 tog han den
Neuhausenske Præmie, og fra denne Periode skriver sig ogsaa hans
Udsmykning af det øverste Felt i den store Hal i det zoologiske
Musæum. Samtidig skabte han sig en ny Virkekreds. Hans
levende Interesse for vore Fortidsminder gav ham den lykkelige
Tanke at anvende sine kunstneriske Evner i Oldforskningens
Tjeneste. Hans store Kobberstikværk «Afbildninger af danske
Oldsager og Mindesmærker» (3 Bind, 1872-76) har i Aarenes Løb
fundet Vej ud over største Delen af Evropa som en for det
komparative Oldsagsstudium uundværlig Haandbog og har med rette
vakt Beundring alle Vegne. Til dette Værk slutter sig af større
Arbejder i de følgende Aar: «Gravhøje og Gravfund fra Stenalderen
i Danmark» (1886 ff.) og Afbildningerne til V. Boyes «Fund af
Egekister fra Broncealderen» (1896). For Nationalmusæet har M.
i en lang Række Aar været en god Støtte ikke blot som Tegner,
men især som en fortrinlig Undersøger og Leder af Udgravninger.

M. giftede sig 1854 med Sofie Thorsøe (f. 1826), Datter af
Skibsfører H. P. T.; hun var Malerinde, men døde allerede 1856
efter at have født Sønnen Karl M. (s. ndfr.). 1861 ægtede han
sin endnu levende Hustru, Anna Sofie Ottomine Ottesen (f. 1841),
Datter af Kornhandler O. O.

Weilbach, Nyt Konstnerlex.

L. Zinck.



Madsen, Augustin Julius Christian Emil, f. 1830, Officer.
E. M. er født 27. Juni 1830 i Kjøbenhavn, hvor hans Fader, Anders
Christian M., var Passkriver ved Kjøbenhavns Toldbod (d. som
Toldforvalter i Præstø 1882); hans Moder hed Emilie Julie f. Gamèl.
Han kom i 1848 fra Mariboes Skole til den kongl. militære
Højskole og blev ved Afgangen der fra 1853 ansat ved 1.
Artilleriregiment, hvor han blev Premierlieutenant 1854, men indtraadte
1855 i nævnte Skoles Generalstabsafdeling. Efter i 1857 at have
bestaaet Generalstabsexamen gjorde han Tjeneste ved de forskjellige
Vaaben og kom dernæst til Generalstabens topografiske Afdeling,
i J^det han 1861 udnævntes til Kapitajn. I Dec. 1863 blev han
Souschef ved 2. Armédivision og deltog i Kampene 17. og 28. Marts
foran Dybbøl, men ansattes derefter som Kommitteret ved
Korpsintendanturen, for hvilken han en kort Tid var fangerende Chef.
Efter Fredslutningen kom han tilbage til topografisk Afdeling, og 
hans Virksomhed her gav Anledning til, at han 1863 i «Annaler
f. nord. Oldkyndighed og Historie» skrev en Afhandling om
«Sjællandske Stednavne, undersøgte med Hensyn til Betydning og
Oprindelse» samt 1871 i «Tidsskrift f. Landøkonomi»:
«Højdeforholdene paa den sjællandske og den fynske Øgruppe». I 1866,
da han kom til Generalstabens taktiske Afdeling, blev han Sekretær
i den s. A. nedsatte Forsvarskommission og ansattes i 1870 som
Lærer i Hærordning og Krigskunst ved Officersskolens ældste Klasse,
i det han samtidig kom til Tjeneste ved 2. Artilleribataillon. Som
Lærer udfoldede han en betydelig Virksomhed og udgav foruden
«Udsigt over Hærordningens vigtigste Grundsætninger og Forhold»
(1880) en Vejledning i Generalstabstjeneste samt flere forskjellige
Afhandlinger i «Tidsskrift f. Krigsvæsen». I Efteraaret 1878 sendtes
M. til Tyrkiet for sammen med daværende Kapitajn Hoskiær at
indhente Oplysninger om Plevnas Forsvar m. m.

M., som fra 1873-79, da han blev Oberst, gjorde Tjeneste
dels ved 1. Artilleriregiment, dels ved Artilleristaben, hvorved han
forblev til 1880, udnævntes derefter til Chef for 1. Artilleriafdeling;
fra 1883-89 var han Chef for Trænafdelingen, fra 1889-92 Chef
for Tøjhusafdelingen og fra 1892-95 Chef for 2. Artilleriregiment.
Samtidig var han Medlem af flere Kommissioner, medens han i
1887 rejste til de forenede Stater som Chef for en Deputation af
den danske Hær i Anledning af Jubilæumsfesten i Chicago. M.,
som i 1892 udnævntes til Kommandør af Danebrog af 2. Grad,
blev i 1895 paa Grund af Alder afskediget af Krigstjenesten.

Han var 27. April 1861 bleven gift med Marie Ernestine
Laurentze Gamèl, Datter af Fabrikejer V. C. C. G.; hun døde 1885,
og han indgik da 25. Juli 1895 et nyt Ægteskab, med Karen Marie
Nielsen, Lærerinde ved Aandssvageanstalten Gamle Bakkehus.

P. N. Nieuwenhuis.



Madsen, Christen, 1776-1829, Lægprædikant, er født 1. Marts
1776 i Munkebo Sogn. Han var gift med Mette Marie Nielsdatter,
og de ejede et Hus paa Bregnør Mark ved Kjærteminde. I denne
By var der en Kreds, der holdt smaa gudelige Forsamlinger; af
denne blev C. M. 1819 vakt, og efter en haard Bodskamp blev han
for den øvrige Del af sit Liv den betydeligste Leder af de
Forsamlinger, som bredte sig over hele Fyn. Han var en vel begavet
Mand, øvet i at tale, fordi han sædvanlig havde været Skaffer ved
Egnens Gilder. Da Bevægelsen bredte sig, blev der 1821 indledt 
Undersøgelse, de opvakte fortrædigedes paa forskjellig Maade,
Sognefogeden og 2 Mand sattes til at passe paa, at de ikke kom
sammen. C. M. skrev da en Ansøgning til Dronningen; men i
denne havde han tillige beskyldt sin Sognepræst, C. S. Andresen
(I, 255), for «at henvise dem til Kortspil, Drik og Dans». Han
blev da tillige med en Meningsfælle, Rokkedrejer Jens Frederiksen
fra Skanderborg, der var kommet til Fyn, arresteret, og der blev
anlagt offentlig Sag imod dem. Hans Defensor indgav «ej som
Defensor for disse Personer, men som følende Menneske» et
Andragende om, at Retssagen maatte blive standset, men Avtoriteterne
vare betænkelige herved, da der var et stærkt ophidset Modparti,
saa det let kunde ske, at de opvakte vilde komme til at lide
personlig Overlast. Arrestanterne løslodes dog mod Kavtion. C. M.
synes at have lovet ikke at holde Forsamlinger, før Dommen var
faldet; men Sagen trak længe ud, og Løftet blev ikke holdt. Fyns
Gouvernør, Prins Christian, antog sig de opvaktes Sag og ønskede,
ligesom C. M.s Sagfører, at den private Sag mellem ham og
Præsten skulde skilles fra den offentlige; men derpaa vilde Kancelliet
ikke indlade sig, eftersom han, da Sagen anlagdes, ikke havde
holdt Forsamlinger af den Art, at han kunde dømmes for dem.
Sagen gik da sin Gang og paadømtes ved Højesteret 1829; men
C. M. var død 19. Febr. s. A. -- Han var en alvorlig og oprigtig
Mand; men som sædvanlig var Forskjellen mellem Guds og Verdens
Børn det Hængsel, hvorom hans Prædiken drejede sig. Forfølgelsen,
siger han, «kommer fra Slangens Sæd (de ugudelige) over disse (de
fromme), som ere af Kvindens Sæd», og dette belægges med mange
Skriftsteder.

Rugaard, Fremrag. danske Bønder S. 169 ff.
L. Koch, Den danske Kirkes Hist. i d. 19. Aarh. II, 33 ff.

L. Koch.



Madsen, Christian, 1791-1848, Landmand, fødtes 18. Marts
1791; Faderen var Landmand. Han blev 1806 Ladefoged paa
Lerchenborg og 1810 Avlsforvalter paa Svinningegaard; 1816 overtog
han Forpagtningen af Daverupgaard, hvor han i nogle Aar havde
været Forvalter, og senere tillige af Aagaard og Bjærgbygaard.
1831 kjøbte han Daverupgaard, som han beholdt til sin Død. Som
praktisk Landmand viste han stor Dygtighed, og det blev ham
derfor overdraget at udarbejde Planerne til en mere hensigtsmæssig
Anvendelse af de til Frederiksborg Stutteri henlagte betydelige
Arealer, og Tid efter anden bleve da efter hans Planer Avlsgaardene 
Favrholm, Esrom Schæfergaard, Trollesminde og Hillerødsholm 
indrettede og bortforpagtede. 1839 overtog han selv Trollesminde i 
Forpagtning. Ved Siden af sin store Virksomhed som Landmand og
i den kongl. Tjenestes Tarv -- han indkjøbte bl. a. Fuldblodsheste 
til Stutteriet -- deltog M. meget i Foreningslivet; for det
første Sexaar, 1835-40, valgtes han som Suppleant til Roskilde
Stænderforsamling, og som saadan deltog han, da den Deputerede
blev syg, i de 3 første Samlinger. 1816 ægtede han en Datter af
Møller Leppenthin. M., der skildres som en human og hjælpsom
Mand, udnævntes 1836 til Kammerraad. Han døde paa Trollesminde 
28. Avg. 1848.

Selmer, Nekrolog. Saml. I,  208 ff.

H. Hertel



Madsen, Christian Ludvig, 1827-99, Ingeniør. 
M. er født i Kjøbenhavn 17. Okt. 1827 og er Søn af Niels M. (d. 1837) 
og Nicoline f. Krogh (d. 1878), begge stammende fra Grenaaegnen. 
Efter at være bleven konfirmeret blev han optaget paa Artillerielevskolen, 
blev Underofficer i 1844 og var i 1845-48 i Sverige
til Assistance for de derværende danske Kontrolofficerer. I 1856
udtraadte han af Artilleriet og blev ansat ved Statstelegrafen, i
hvis Tjeneste han i de følgende Aar gjentagne Gange blev sendt
til Udlandet, navnlig til England. I 1868 blev han udnævnt til
Overkrigskommissær. I 1869 indtraadte han i det store nordiske
Telegrafselskab og var indtil 1. Jan. 1883 knyttet til dette i 
forskjellige Egenskaber som Forretningsfører, kontrollerende og ledende
Ingeniør og til sidst som teknisk Konsulent. I Aarene indtil 1872
virkede han ved Kabelanlæggene i og uden for Evropa, bl. a. i
Østasien. I 1882 blev han administrerende Direktør for Kjøbenhavns
Telefonselskab, hvilken Stilling han maatte fratræde 1890. -- M.,
der lige fra sin første Ungdom med stor Flid har udviklet sine
Kundskaber ved Selvstudium, har udfoldet en betydelig Virksomhed
som Forfatter. I Blade, Tidsskrifter og som selvstændige Arbejder
har han efterhaanden offentliggjort en lang Række Afhandlinger
om forskjellige Æmner, af hvilke kan fremhæves hans interessante 
Undersøgelser om Telegrafens Forbindelse med og Betydning 
for Landenes økonomiske Samliv samt i de senere Aar
hans Studier over Thermogeografien. -- Gift 26. Maj 1865 med
Dorthea Frederikke Faber (f. 22. Febr. 1842), Datter af 
Smeddemester, Kapitajn F. -- M. døde 18. Jan. 1899.

Det store nord. Telegraf-Selskab 1869-94.

A. Leigh-Smith.



Madsen, Frederik Christian, 1834-82, Skuespiller. M., hvis
Forældre, Jens Madsen Tjørnelund (f. 24. Juni 1791 d. 17. April 1853)
og Karen Larsdatter (f. 6. Okt. 1800 d. 4. Juli 1878), begge vare
bondefødte, kom til Verden 6. Okt. 1834 i Kjøbenhavn, hvor hans
Fader senere i mange Aar var Vært i det saakaldte «Christian Firtal»
paa Amagertorv. Forældrene satte M. i Urmagerlære, og han havde
lært denne Profession til Fuldkommenhed, da Theaterlysten, der
hos ham var vakt og havde fundet Næring ved hans Deltagelse i
hyppige Dilettantforestillinger, bl. a. i «Kalkeballen», uimodstaaelig
drev ham op paa Scenen: 3. Sept. 1856 fandt hans Debut -- som
Ridder Almerik i «Kong Renes Datter» og Albert i «Den sidste
Nat» -- Sted i Haderslev ved det Brunske Selskab; som Medlem
af dette spillede M. i de næste 3 Aar om Vinteren i Provinserne
og om Sommeren paa Alhambra; her saa Kammerraad Lange ham
i 1858 og engagerede ham til Folketheatret. 9. Sept. 1859
debuterede M. paa Folketheatret som Julian (Alcibiades) i
«Marmorkvinderne», men han vandt i denne kun glimtvis og i de nærmest
følgende Roller, der mere eller mindre strejfede Elskerfaget, ikke
synderlig Yndest: hans Organ var klangløst, og hans Manerer savnede
Elegance; dog allerede 11. Jan. 1860 vakte hans virkelighedstro
Fremstilling af Svenden Eiderup i «En Oldgesell» Opmærksomhed
baade hos Publikum og hos Kritikken, og i Begyndelsen af den
følgende Sæson bragte hans fantasirige Udførelse af Hans Styx i
«Orpheus i Underverdenen» (11. Okt. 1860) ham frem i første Række
blandt Folketheatrets Herrekræfter. Indtil Udgangen af 1869-70
forblev M. ved Folketheatret, hvor han, navnlig efter Frk. A. Langes
Overgang til det kongl. Theater i 1864, hovedsagelig var den, der
bar Repertoiret*, derefter fandt M. intet blivende Sted: han spillede
snart i Provinserne, snart paa Kasino (1871-72 og 1876-80) og
snart i Norge; i Kjøbenhavn optraadte han sidste Gang 10. Sept.
1880 i Hans Styx' Rolle som Gjæst paa Kasino, hans sidste sceniske
Optræden fandt Sted i Aarhus 17. April 1882 som Bjørn i
«Valdemar Sejer». Ikke en Uge derefter døde han, hvis Helbred allerede
i nogle Aar havde været undergravet, 23. April 1882 i Aarhus.

M. skabte paa det danske Theater 2 Figurer: den danske
Svend og den franske Galning. Han, der af Naturen var udrustet
med den sande Komikers let bevægelige Ansigt, og hvis Stemme
med forbavsende Hurtighed kunde vexle fra et Mæle til et andet,
gjenfremstillede paa Scenen saare livagtig de mange Afskygninger,
han havde truffet paa inden for Svendeverdenen, og han udstyrede 

snart deres Udseende og snart deres Tale med et eller andet
professionelt Særpræg: hans pæne Bagersvend i «Store Bededagsaften»
æltede saaledes med Armene, og mellem Læberne paa hans
forelskede Sadelmagersvend i «Lige Børn lege bedst» vippede
Haandværkets Søm. M.s Evner strakte sig paa dette Omraade lige fra
den kjøbenhavnske Børstes evigglade Forsorenhed (Søren Pipperup
i «Redaktionssekretæren») til den uanselige Provinsknøses forknytte
Snuhed (Peter Ravn i «En Spurv i Tranedans»). Var M.s Spil i
disse Roller maaske nok mangfoldigere og skarpere i
Karakteristikken end i den anden Klasse, var hans Fremstilling af denne,
de viltre Pariser-Farcers Galninger, til Gjengjæld præget af saa frisk
et Humør, saa spillende et Vid og saa forvovent et Lune, at den
i Sandhed tog Publikum med Storm: hans Latter var smittende,
hans Smil uimodstaaelig; det var umuligt andet end at holde af
denne indtagende, ubekymrede Galfrands. M.s geniale Evner havde
fortjent større Opgaver paa en større Skueplads.

M. var 2 Gange gift: 1. (27. Maj 1862) med Kammerraad
Langes Datter Louise Cecilie (f. 16. Marts 1839 d. 10. Febr. 1866)
og 2. (19. Marts 1870) med A. v. d. Reckes Enke, Caroline Margrethe
Georgine (f. 17. Marts 1833), en Datter af H. C. Lumbye (X, 416);
begge vare Skuespillerinder.

Bayer, Kbhvns Folketheater.
Schmidt, Skuespil og Theaterforhold i Odense.
Nutiden 1881-82, Nr. 293.
Morgenbladet 25. April 1882.
Nationaltid. Nr. 2145 (24. April 1882).
Jule-Kalender 1888.
Af Dagens Krønike I (1889).

Arthur Aumont.



Madsen, Gustav Thorvald Olivius, f. 1842, Bratschist, Søn
af kongl. Kok August Wilhelm M. og Anne Marie f. Rasmussen.
Th. M., der er født 19. Juni 1842 i Kjøbenhavn, fik sin første
Undervisning paa Violin af Morfaderen, Hoboist Jens R., og blev
senere Elev af V. Tofte; i Musiktheori havde han J. C. Gebauer
til Lærer. Efter at have debuteret som Violinspiller 1866 lagde
han sig efter Bratsch og er oftere optraadt som Solist paa dette
Instrument, ligesom han ogsaa er kjendt som en dygtig
Orkesterspiller og Violinlærer. En Violinskole, han har udgivet 1884, har
vundet almindeligt Bifald og bruges i Kjøbenhavns
Musikkonservatorium; desuden har han udgivet en Del Violinetuder, en
Citherskole osv. -- 1874 ægtede han Anna Mathilde Lund, Datter af
Bogtrykker Carl H. L. og Johanne Florentine f. Jantzen. Fra 1878
har han været Kantor ved Jacobskirken i Kjøbenhavn.

H. V. Schytte, Musiklex.

S. A. E. Hagen.



Madsen, Hans, --o.1562, Præst. Denne Mand, der har
vundet et berømt Navn som Fædrelandsven, var Præst i Svanninge
ved Faaborg og Official i Salling Herred, da han under
Grevefejden 1. April 1535 var med at udstede Hyldingsbrev for Christian III;
men kort efter blev han greben, ført til Odense og pint paa det
forfærdeligste af Lybekkerne, fordi han ikke vilde aabenbare, hvor
Jacob Hardenberg til Sandholt (VII, 98) havde skjult sine
Kostbarheder. Da man ikke kunde pine noget ud af ham, blev han sat
ind i et Skab i Odense Provstegaard. Her skal han være bleven
Ørevidne til en Samtale mellem Anførerne for de grevelige og
lybske Tropper, der aftalte Felttogsplanen mod Johan Rantzau,
Kong Christians Hærfører. Da de droge ned ad Faaborg til, toge
de H. M. med sig. Bunden til en Hest maatte han barbenet løbe
med. En Nat lykkedes det ham dog at sønderslide sine Baand,
hvorpaa han flygtede ned til Stranden og fandt en Baad, med
hvilken han stagede sig over til Horneland. Forpint og halvnøgen
ilede han nu til den kongelige Hær ved Assens og aabenbarede,
hvad han havde hørt, hvorved han skal have bidraget til, at
Rantzau kort efter vandt den afgjørende Sejer ved Øxnebjærg
ii. Juni 1535. H. M., der allerede tidlig havde sluttet sig til
Reformationen, skal være bleven belønnet af Christian III og levede
siden som Præst i Svanninge og Provst i Salling Herred til sin Død
o. 1562. Han efterfulgtes af sin Søn Jørgen Hansen, der har
efterladt en Optegnelse om Faderens mærkelige Fata. En ældre Søn,
Mads Hansen, blev Præst i det nærliggende Horne Kald og viste
under Syvaarskrigen 1563 noget af det samme Mod, der havde
udmærket Faderen, da han for en Tid opgav sit gode Embede for
at følge den danske Flaade som Skibspræst hos Underadmiral
Frants Bille til Søholm, der havde ønsket at faa ham med paa det
farefulde Togt, som kostede Frants Bille Livet (II, 229).

Danske Mag. IV, 45 ff.
Saml. t. Fyens Hist. og Topogr. I, 72 ff.

H. F. Rørdam.



Madsen, Jacob, d. 1586, s. Aarhus (I, 24).



Madsen, Jacob, d. 1606, s. Veile.



Madsen, Jacob, o.1596-1653, Handelsmand, en født
Gullænder, der allerede 1626 indtog en ganske anset Stilling i
Kjøbenhavn. Hans Handelsvirksomhed, der strakte sig helt ned til
Spanien, var saa betydelig, at spanske Sørøvere 1646 fratoge ham ikke
mindre end 3 Skibe. Foruden at være Handelsmand i stor Stil 
var han tillige Bygningsentreprenør, der bl. a. deltog i Opførelsen
af det nye Bryggers ved Kjøbenhavns Slot, Nyboder og St. Annæ
Kirke i Kjøbenhavn, og i begge Egenskaber blev han en af
Kronens Kreditorer; alene i Aarene 1640-49 skulle hans Leverancer
til Staten af Byggematerialier, især Tømmer, og Proviant have
beløbet sig til 570000 Rdl., men han synes at have været indviklet i
de Besvigelser, som da fandt Sted under Corfits Ulfeldts Styrelse.
1644 udrustede han en lille Flaade paa 4 Krigsskibe og udredede
Lønninger osv. til hele Besætningen under et 8 Ugers Krydstogt
til Store Bælt, som han selv deltog i, men som for øvrigt blev
resultatløst. 1640 forpagtede han sammen med nogle andre for 2
Aar Accisen af alt det fremmede Øl, der indførtes til Kjøbenhavn,
og 1642 lejede han Kjøbenhavns Børs for 5 Aar, efter hvilket
Tidsrums Udløb han kjøbte den hele Bygning, med Forpligtelse til
at bevare den som Børs, for 50000 Rdl., der afskreves i hans
Fordringer til Kronen. Fra 1641 til sin Død, der indtraf 21. Maj 1653,
var han Borgmester paa Christianshavn. -- Hans Enke, Karen
Eilersdatter (f. 1591) fra Vordingborg, en Søster til Professor Jørgen
Eilersen (IV, 464), afstod 1669 Børsen til Frederik III for den
oprindelige Kjøbesum, i Steden for hvilken der overlodes hende
1003 Tdr. Hartkorn Jordegods. Hun døde 24. Nov. 1674. Børnene
antoge Navnet Bruun.

G. F. Lassen, Børsens Hist.

C. F. Bricka.



Madsen, Jens Kristian, 1839-83, Præst og Seminarieforstander,
født 22. Okt. 1839 paa Billesgaard i Sal Sogn, var en Søn af
Gaardejer Mads Christensen og Mariane f. Madsen. Han var en opvakt
Dreng, der tidlig røbede Lyst til Bogen; derfor blev han sendt til
Jelling Seminarium, og 1861 blev han dimitteret der fra med
Karakteren «udmærket duelig». Han slog sig dog ikke til Ro, før der
var aabnet ham Udsigt til at komme ind paa den studerende Vej,
og 1864 blev han Student. Allerede 1868 tog han theologisk
Embedsexamen, og 1869 blev han Kateket ved vor Frelsers Kirke paa
Christianshavn som P. A. Fengers Medhjælper. 1873 blev han
Seminarieforstander i Jelling og tillige Sognepræst, og dette dobbelte
Embede røgtede han med stor Nidkjærhed, indtil en haabløs
Sygdom lagde ham i Graven. Han døde 29. Nov. 1883. I sin knap
tilmaalte Fritid deltog han i Bearbejdelsen af den nye Udgave af
Grundtvigs «Sangværk»; 3.-5. Del med Bidragene til Grundtvigs
Salmedigtnings Historie skyldes ham. 1868 blev han gift med 
Margrethe Komtesse Platen-Hallermund (f. 1849 d. 1870). 1872 indgik
han et nyt Ægteskab, med Caroline Gravesen (f. 1848 d. 1895).

Elvins, Danmarks Præstehist. 1869-84 S. 244.
Ti Prædikener af J. K. M. med en Levnedsbeskrivelse af A. Andersen (1884).

Fr. Nielsen.



Madsen, Karl Johan Vilhelm, f. 1855, Maler og
Kunsthistoriker. K. M. er født i Kjøbenhavn 22. Marts 1855 og Søn at
ovennævnte Dyrmaler A. P. M. I 1871 afgik han fra Sorø Akademi
med Realafgangsexamen og blev 1872 Elev af Kunstakademiet. Sin
første Undervisning i Malerkunsten modtog han af sin Fader; senere
studerede han under Kyhn og var endelig paa en Studierejse, han
foretog i 1876-79, Elev af École des beaux-arts i Paris; det danske
Kunstakademi forlod han uden at have taget Afgangsbevis. Under
Opholdet i Paris begyndte han paa sine alvorlige kunsthistoriske
Studier; foreløbig opgav han dog ikke sin Virksomhed som Maler,
og efter sin Hjemkomst debuterede han i 1880 paa Charlottenborgudstillingen 
med Billedet af en Fiskerkone fra Skagen; Aaret efter
kjøbte den kjøbenhavnske Kunstforening hans «Kjøbmandsgaard i
Randers». Blandt hans Frembringelser stode Stillelivsbillederne
ubetinget højest; de udmærkede sig ved smagfuld Komposition og
navnlig ved ualmindelig Finhed i Farven. Sidste Gang udstillede
M. i 1889; da var han allerede væsentlig optagen af sine
kunsthistoriske og kritiske Studier, af hvilke den første større Frugt var
Bogen om «Japansk Malerkunst» (1885), et fint og aandfuldt
Arbejde, der vidnede om inderlig Forstaaelse af det fjærne Østens
Kunst. Af endnu betydeligere almindelig Interesse er dog M.s
«Hollandsk Malerkunst, 1. Række: Tiden før Rembrandt» (1891).
I dette Værk lægger Forfatteren eminente Kundskaber og det
fineste Blik for kunstnerisk Stil og Ejendommelighed for Dagen;
ved Siden af de mange mindre Arbejder, som M. har ladet trykke
i Blade og Tidsskrifter, hævder det ham Rang som en af vor
Tids fineste og sikreste Kjendere af ældre Malerkunst og tillige som
en ualmindelig livfuld og farverig Skildrer og Stilist. Ogsaa
«Studier fra Sverige» (1892) indeholder ypperlige Undersøgelser, navnlig
over hollandsk Kunst. M.s af Kunstforeningen udgivne Værk
«Johan Thomas Lundbye» (1895) er en værdifuld Kunstnermonografi. 
-- M., der i 1895 blev ansat som Assistent ved Kunstmusæet,
giftede sig i 1880 med Johanne Henriette Møller (d. 1881) og 1883
med Thora Juliane Nissen.

Weilbach, Nyt Konstnerlex.

Sigurd Müller.



Madsen, Mogens, 1527-1611, Biskop og Historiker, 
var født 28. Sept. 1527 i Helsingborg, hvor hans Forældre, Mads Pedersen
og Kirsten Poulsdatter, vare Borgerfolk. Efter en mangeaarig
Skolegang i Helsingborg, Kjøbenhavn, Landskrone og atter i Kjøbenhavn, 
hvor M. M. under sine sidste Skoleaar tillige hørte de
theologiske Professorers Forelæsninger, blev han, 19 Aar gammel,
Skolemester i Landskrone, og Aaret efter overdrog Biskoppen ham
tillige at prædike i Hospitalet sammesteds; senere fik han ogsaa
det Hverv at prædike i Sognekirken. I sit 23. Aar havde han
den Ære at holde Foredrag paa Landemodet i Lund, og kort
efter kaldedes han af Landsdommer Claus Urne til Præst i Otterup.
Han blev ordineret 16. Nov. 1550, men fratraadte dog først i det
følgende Aar sit Lærerembede, og indtil videre blev han boende i
Landskrone, hvorfra Præsteembedet i Otterup nok kunde besørges.
1552 blev det overdraget ham at rejse udenlands med Otte Pors,
en Brodersøn af Stig P., Stiftslensmand i Lund. Da Krigen i Tyskland
imidlertid hindrede dem i at gaa til Wittenberg, droge de over
Holland til Køln, hvor de bleve i 3 Aar; siden vare de 1 1/4 Aar i
Wittenberg, hvor M. M. især sluttede sig til Melanchthon. Efter
Hjemkomsten 1556 forblev han i Lund, støttet ved et 
Kapitelsstipendium, og hjalp den gamle Sognepræst, Hr. Hans 
Spandemager, i hans Embede, indtil han 1557 blev Præst i Borby og
Loddekjøbing ved Lund. Men s. A. kaldedes han til Hofpræst hos
Prins Frederik (II), der residerede paa Malmøhus, og aflagdes med
et Vikarie i Lunds Kapitel. Til dette trak han sig tilbage, efter
at Prinsen 1559 var bleven Konge. Imidlertid syslede han med
Lærervirksomhed. 1561 blev han Rektor ved Lunds Domskole og
aflagdes med et Kanonikat. Aaret efter tog han Magistergraden,
og 1563 blev han Lektor i Theologien ved Lunds Domkirke, hvorpaa 
han 1564 ægtede Helle, Datter af Kanniken Henning Albertsen,
og efter hendes Død (1579) Karine Clemensdatter 1581 (d. 1598).
Som Lektor blev han 1571 tillige Provst i Torne Herred. Endelig
valgtes han 1589 til Biskop i Lund, i hvilken Stilling han døde
6. Marts 1611. Nogle Aar tidligere havde han dels paa Grund af
Alderdomssvaghed, dels af Hensyn til et meget nærgaaende Angreb,
som en Jesuit havde rettet imod ham, tænkt paa at trække sig
tilbage; men hans Venner, særlig Sjællands Biskop, Dr. Peder
Vinstrup, overtalte ham dog til at blive. Han assisterede ved
Christian IV's Kroning i Kjøbenhavn 1596 og ved Prins Christians
Valg til Tronfølger 1608. 
I sin Tid nød M. M. megen Anseelse som en fortræffelig
Vejleder af Ungdommen og en udmærket Theolog af Melanchthons
Skole. Som Lektor udfoldede han en dygtig Virksomhed, og som
Biskop gjorde han god Fyldest. Mærkes kan hans ordnede
Samling af Skaanske Synodalpaamindelser og især hans i Trykken
udgivne Taler ved Landemoderne i Lund (1604), der indeholde ikke
faa gode Bidrag til Skildring af de kirkelige Forhold i hin Tid.

Det er dog fortrinsvis som Historiker, at M. M. nu mindes,
skjønt intet af hans herhen hørende Arbejder kom for Lyset før i
en langt senere Tid. Hans Hovedværk er «Regum Daniæ series»,
der gaar fra de ældste Tider til Christian III's Død og fortjener
Opmærksomhed ikke blot ved sin flittige Samling af Efterretninger
til de danske Kongers Historie, men ogsaa ved begyndende Forsøg
paa Anvendelse af historisk Kritik eller Sondring mellem Kilderne.
Den sidste Halvdel af Skriftet, hvor Forfatteren er bedst
underrettet, findes udgiven af Rørdam i «Hist. Kildeskrifter» 2. R. II.
«Episcoporum ecclesiæ Lundensis series», der indeholder gode
Bidrag til Lunds Stifts Kirkehistorie i Middelalderen, blev udgiven
1710 af Th. Bartholin (I, 575). Begge de nævnte Skrifter have
afgivet Forarbejder for Huitfeldts «Danmarks Riges Krønnike». End
videre kan mindes M. M.s «Civitatum qvarundam Schaniæ brevis
descriptio» og hans «Apologia falsis criminationibus cujusdam Jacobi
Schröteri opposita» (1606), der indeholder Bidrag til
Kontrareformationens eller den katholske Reaktions Historie. Begge disse Stykker
ere trykte i ovennævnte Bind af «Hist. Kildeskrifter», der ogsaa
indeholder M. M.s Avtobiografi.

H. F. Rørdam.



Madsen, Morten, 1596-1643, Biskop, var født i Kjøbenhavn,
hvor hans Fader, Mads Nielsen, var Bager; 1613 blev han Student,
var udenlands i 1618 og 1619, da han vides at have disputeret i
Wittenberg; Magistergraden tog han 1621 ved Kjøbenhavns
Universitet, var en kort Tid Rektor i Sorø og tillige Lærer for nogle
af Kongens og Kirstine Munks Børn. Det har vel været som et
Slags Honorar derfor, at han allerede 1622 blev udnævnt til
Slotspræst paa Frederiksborg, hvorfra han 1624 forfremmedes til kongl.
Konfessionarius, i hvilken Egenskab han fulgte med Kongen i de
første Aar af hans uheldige tyske Felttog. 1627 blev han direkte
af Kongen beskikket til Biskop i Aarhus, men det synes, at han
snart ikke var saa vel anskreven paa højere Steder som tidligere;
han fik flere Gange Tilrettevisninger, dels fordi han skulde have 
været ligegyldig i sit Embede, saaledes ved ikke at visitere
tilstrækkelig hyppig, dels fordi han skulde have gjort sig skyldig i
Overgreb. Maaske har han ikke været saa ivrig, som Kongen
kunde ønske, naar der, hvad flere Gange skete, blev paalagt ham det
delikate Hverv at være Budbringer mellem Kongen og Kirstine Munk,
som opholdt sig paa Boller i hans Stift. 1634 disputerede han for den
theologiske Doktorgrad, og han skal især have været kyndig i de
østerlandske Sprog, men hans Forfattervirksomhed er uden Betydning.

1623 blev han gift med Kirstine Hansdatter, som var født
1602 i Helsingør af Forældrene Borgmester Hans Villumsen og
Ingeborg Frederiksdatter Leiel, der hørte til den helsingørske
Patricierslægt Leiel (X, 186). Det er unøjagtigt, naar M. M.
undertiden benævnes Leiel; saaledes skrev han sig aldrig selv, hvorimod
hans 2 Sønner senere antoge Navnet i den latinske Form Lælius.
Biskoppen og hans Familie havde mange Fjender, saaledes
Klokkeren ved Domkirken; den satiriske Forfatter Hans Skaaning, og
Lensmanden i Aarhus Erik Grubbe (VI, 217); maaske er der dog
blevet gjort denne sidste Uret, naar det er blevet sagt, at hans
Vrede især stammede fra, at alle de Forførelsens Kunstgreb, han
øvede mod Bispens smukke Datter, ikke lykkedes, og at han saa
vilde hævne sig ved at beskylde hendes Mand, Præsten i Aarhus
Christen Nielsen Bundtz (III, 251), for at have staaet i utilbørligt
Forhold til Bispinden, altsaa hans Svigermoder. Men forhaabentlig
ere ogsaa alle de Beskyldninger, der bleve rettede imod hende,
grundløse; thi de gik ud paa intet mindre end baade Utugt og
Blodskam, Fosterfordrivelse og Barnemord samt Trolddom, hvorved
hun skulde have forhexet sin Mand, saa han gik fra Forstanden,
ja maaske endog have voldet hans Død, der fandt Sted 16. eller
17. Okt. 1643. Om denne Sag, der endelig endte med, at en
Herredagsdom 1649 frifandt Bispinden, henvises til III, 252. Naar
man læser Sagens Aktstykker, kan man ikke værge sig mod den
Tanke, at hun og hendes Svigersøn maa have været yderst
uforsigtige i deres Forhold over for hinanden. Hun døde 4. Maj 1672
i Kjøbenhavn, «agtet og æret», hedder det et Sted udtrykkelig.
Biskoppen havde været en velhavende Mand, hvis Formue blev
anslaaet til 30000 Dir.; men ved de sammenstødende Ulykker,
Krigen og Processen, smeltede den sammen til næsten intet.

Poulson, Catal. pastorum Aarhus. S. 66 ff.
Pontoppidan, Annales eccles. Dan. IV, 170 ff.
Zwergius, Siellandske Clerisie S. 5 52 ff.
Hübertz, Aktstykker vedk. Aarhus  II.
Jyllandsposten 1893, Nr. 4. 6. 8. 11. 16. 18.
Christ. IV's egenh. Breve V, 405 ff.

Vilh. Bang.



Madsen, Oscar Johannes, 1866-1902, Forfatter. 
Faderen, And. Mart. M., er Kontorchef i Finansministeriet, Moderens Pigenavn var
Løffler. O. M. blev født i Kjøbenhavn 3. Nov. 1866, blev i 1884
Student med Udmærkelse fra Metropolitanskolen, tog det følgende
Aar 2. Examen, studerede en 3 Aars Tid romansk Filologi og blev
saa Journalist og Forfatter. Hans noget rhetoriske lyriske Talent,
der er uddannet i den Drachmannske Skole, viser sig maaske
tydeligst i et Par Digtsamlinger og i Æventyrdramet «Den flyvende 
Hollænder» (1893). Desuden har han (fra 1887) skrevet en
5 Bind Noveller eller større Fortællinger, et Par smaa Skuespil og
-- sammen med Rob. Henriques (VII, 368), under Psevdonymet
«Swift & Co.» -- 3 journalistisk-novellistiske Kjøbenhavnerlivs-Studier. 
Hans Oversættelse af Maupassants «Bel-ami» (i Dagbladet
«Kjøbenhavn» for 1891) foranledigede en gjennem 3 Instanser fortsat Retsforfølgning. Han ægtede 15. Okt. 1891 Skuespillerinden Marie
Lincke og fik i 1896 det Anckerske Rejsestipendium for Digtere.
Han døde 5.-6. Juli 1902.

Vilhelm Møller.



Madsen, Peder, 1831-76, Indremissionær, 
er født 9. Marts 1831 i Hinge i Lysgaard Herred; hans Forældre vare fattige 
Husmandsfolk, og fra Barnsben af maatte han tjene Føden ved efter
Egnens Skik at «binde» Uldtøj. Senere fik han selv i Hinge en
Husmandslod, som han trolig opdyrkede, hjulpen af sin Hustru,
Mette Kristine f. Jakobsen (f. 1834). Paavirket først af Grunnet,
senere af V. Beck begyndte han at holde gudelige Forsamlinger,
og i 1872 blev han antaget som «Kolportør» under «Indre Mission»,
blandt hvis dygtigste Arbejdere han regnedes. Ved Siden heraf
var han en Tid Formand i Stedets Sogneraad. Hvad der navnlig
gjorde ham bekjendt, var en Samling af aandelige Sange, der udkom 
1874 under Navnet: «Kom til Jesus og bliv hos ham». Disse
Sanges poetiske Værdi er ikke stor; deres alvorlige og paa samme
Tid jævne og sunde Toner skaffede dem imidlertid mange Venner,
saa den lille Bog foreligger i 10. Oplag og er udbredt i o. 30000
Exemplarer. -- Mod Slutningen af sit Liv, der var et godt Vidnesbyrd 
om, hvad en Almuesmand uden egentlig Uddannelse kan udrette, 
naar han bæres af Aandens Kraft, boede han i Tobøl ved
Kongeaaen, og hans Virksomhed udstrakte sig her til Venner fra
«hinsides Grænsen». Han døde i Hinge 26. April 1876.

Indre Missions Tid. 1876, S. 301.

V. Schousboe.



Madsen, Peder, f. 1843, Theolog. P. M. er en Søn af
Gaardejer og Sognefoged Mads Jensen og Mette Kirstine Pedersdatter og
blev født 28. Avg. 1843 Paa Gaarden Tovstrup i Vinding Sogn
ved Holstebro. Han viste tidlig udpræget Tilbøjelighed for boglig
Syssel, og det blev efterhaanden klart for hans Forældre, at han
maatte have Lov til at følge sin Lyst. Efter at være bleven
undervist et Par Aar af en Nabopræst kom han 1858 i Viborg Skole,
hvorfra han blev Student 1862. I Jan. 1868 blev han theologisk
Kandidat. De første Aar efter sin Examen var han en stærkt søgt
og meget paaskjønnet Manuduktør og fortsatte til samme Tid sine
Studier med stor Grundighed. I 1872 rejste han med offentlig
Understøttelse til Udlandet og besøgte Italien, Schweits, Frankrig
og Tyskland; navnlig i Erlangen, hvis theologiske Fakultet bestod
af usædvanlig fremragende Mænd, modtog han en værdifuld og
varig Paavirkning. Det var hans Hensigt at have udstrakt Rejsen
til England for nøjere at lære de betydningsfulde Skikkelser at
kjende, i hvilke det kirkelige Liv der træder frem; men Professor
H. N. Clausens Afgang fra Universitetet i 1874 fremkaldte hans
Hjemrejse: endnu samme Efteraar blev det ham overdraget at
holde Forelæsninger ved Universitetet i Dogmatik og Ny
Testamentes Exegese. I 1875 udnævntes han til Professor i Theologi,
hvilken Stilling han siden har beholdt; for Aaret 1889-90 var han
Universitetets Rektor.

M. har i sit Embede ikke blot skaffet sig og bevaret et saare
anset Navn som Lærer i de ham overdragne Fag, men han har
tillige udøvet en vidtrækkende Indflydelse paa de theologiske
studerende gjennem det personlige Forhold, hvori han forstod at
stille sig til dem, og der er mange Præster i vort Land, som med
Taknemmelighed mindes, hvad de skylde hans indsigtsfulde Raad
og venlige Bistand. Gjennem en lang Aarrække har han med stor
Gjæstfrihed modtaget de studerende i sit Hus til regelmæssige
Aftensammenkomster, hvor theologiske og kirkelige Æmner sættes
under Forhandling. Ved Siden af sin Virksomhed som Universitetslærer 
har M. paa flere Maader taget paa sig en betydelig Del af
det kirkelige Arbejde hos os. I Aarene 1879-81 medvirkede han
i Udarbejdelsen af den nye Perikoperække, ligesom han ogsaa
deltog i Udarbejdelsen af det Forslag til Fornyelse af Salmebogens
rituelle Del, hvis 2. Udgave udkom 1888 og ligger til Grund for,
hvad der nu er approberet. Da det kirkelige Raad blev oprettet,
valgte det theologiske Fakultet ham til sin Repræsentant for 
Treaaret 1884-86. I mange Aar (1880-94) har han været Medlem
af Udvalget for den danske Mission i Amerika. Fra Foraaret
1880 af har han været Medlem af Bestyrelsen for «Kirkelig
Forening for indre Mission i Kjøbenhavn». særlig har han i en lang
Aarrække taget sig af Søndagsskolesagen, som skylder M.s gode
Forhold til de theologiske studerende en væsentlig Del af sin
Fremgang.

Ved Universitetets Sekularfest 1879 to§ M. den theologiske
Doktorgrad for en Afhandling om «De kristnes aandelige
Præstedømme». Han har senere i Tilslutning hertil udgivet «Det
kirkelige Embede, en dogmatisk Undersøgelse» (1890) og «Embedet og
Menighedens Samvirken i det kirkelige Arbejde» (1894). I disse
Skrifter har han med videnskabelig Grundighed og Klarhed og
tillige med fuldt Hensyn til Kirkelivets Krav hævdet de ægte
lutherske Grundsætninger, som ville give baade Embedet og
Menigheden, hvad der tilkommer hver af dem. Faa andet Omraade har
han i «Bornholmerne eller den saakaldte lutherske Missionsforening»
(1886) forsvaret de samme Grundsætninger, ligesom han ogsaa
fastholdt sin Overensstemmelse med dem i det lille Skrift «Om det
foreslaaede Tillæg til vor Gudstjeneste» (1887). Et exegetisk Værk
af fremragende Betydning har han ydet i sin Fortolkning af
Johannes' Aabenbaring (1887; 2. Udg. 1896). Endnu skal nævnes
hans Andel i Bogen «Om den gammeltestamentlige Kritik, en
Forhandling mellem P. Madsen, J. H. Monrad og V. Hoff» (1895);
han har her godtgjort, at hans konservative Stade ingenlunde har
formindsket hans Evne til at vurdere den nyere Theologis historiske
Arbejde med den hellige Skrift. Indholdet af denne Bog er et
smukt Exempel paa, hvorledes en Strid paa aandelige Enemærker
skal udkæmpes. Paa de Angreb, han fra anden Side har været
udsat for i Anledning af sine Udtalelser om Bibelkritikken, gav
han paa Bethesdamødet i Okt. 1896 et Svar, der fandt almindelig
Forstaaelse og Tilslutning.

16. Sept. 1881 ægtede han Charlotte Storck (f. 13. Maj 1842),
Datter af Sognepræst til Sæby og Gjershøj Joh. Fred. S. Hun
arvede 1892 Hovedgaarden Vedbygaard i Holbæk Amt.

Levnedsbeskrivelser af de ved Kbhvns Universitets Firehundredaarsfest
promov. Doktorer S. 161.

V. Schousboe.



Madsen, Peter Martin, f. 1849, Politiker. M. M. er en Søn
af Indsidder Niels M. og Marie Johanne f. Marcussen og fødtes i 
Øster Nordlunde paa Laaland 5. Avg. 1849. Han var som Dreng
i Pleje hos fremmede og blev, 13 Aar gammel, udskreven af
Almueskolen. I nogle Aar førte han derefter en bevæget Tilværelse i
Tjenester til Lands og til Søs, ude af Stand til at finde sig til
rette i Forholdene og med sparsom Tilfredsstillelse af sin levende
Lærelyst. Da Hærloven af 1867 var udkommen, fandt han et
bestemt Formaal i at arbejde sig frem til Officer, men Vejen var
trang for et ungt Menneske med en saa mangelfuld Uddannelse.
Han tilbragte 2 Vinterhalvaar paa Rødkilde Folkehøjskole og blev,
efter at have gjennemgaaet Korporalskolen og Officersskolens yngste
Klasse, i 1871 Sekondlieutenant, 1875 Premierlieutenant, 1885
Kapitajn med Garnison i Nyborg. Siden 1887 har M. været en
virksom Forkæmper for Forsvarsbevægelsen og for Højres politiske
Anskuelser og har i Tale og Skrift udfoldet Energi og Evner. 1891
blev han Medlem af Nyborg Byraad og repræsenterede 1892-95
Saxkjøbingkredsen i Folketinget. M., der siden 1892 har været
Kompagnichef ved 15. Bataillon i Kjøbenhavn, er et virksomt
Medlem af Højrepartiets Organisationer og er for Tiden Sekretær i
Partiets Repræsentantskab og i dettes Forretningsudvalg. -- Han
ægtede 2. Avg. 1878 Anna Doris Krüger, Datter af Ejer af Hôtel
d'Angleterre i Kjøbenhavn Frits K. og Anna Marie f. Lund.

M. P. Friis.



Madsen, Poul, 1527-90, Biskop, var født i Kjøge, hvor
Faderen, Mads Mikkelsen, var Raadmand. Navnet Strobius, som
Sønnen enkelte Gange betegnes med, tyder paa, at Slægten
stammede fra Strøby i Stævns Herred. Fra sin Fødebys Skole kom
P. M. 1543 til Universitetet, hvor han fik Niels Hemmingsen til
Privatpræceptor. Denne bemærkede snart hans fortrinlige Evner
og antog sig ham med saa stor en Omhu, at der grundedes et
Venskabs og gjensidig Højagtelses Forhold mellem dem, som aldrig
forstyrredes. I en Række Aar stode de ved hinandens Side som
den danske Kirkes betydeligste Mænd.

Efter at have lagt en god Grundvold i Kjøbenhavn drog P. M.
1550 til Universitetet i Løwen. Formodentlig har han ogsaa besøgt
andre Højskoler. Efter Hjemkomsten tog han 1554 Magister graden
og blev Professor Pædagogicus ved Universitetet samt Lærer i
Hebraisk. Siden blev han Professor i Græsk og endelig i Dialektik
1560, og s. A. valgtes han til Universitetets Rektor. Ogsaa andre
Omstændigheder tyde paa, at han var i Skuddet, da han aflagdes 
med et Vikarie og senere tillige med et Kanonikat i Roskilde,
og endelig da han, kun 34 Aar gammel, valgtes til at beklæde
Ribe Bispestol, der var ledig ved Hans Tausens Død. Han
indviedes i Ribe Domkirke 10. Maj 1562 af Biskop Kjeld Juel fra
Viborg. Dette Embede forestod han med Ære i 7 Aar, og da
Sjællands Bispestol blev ledig ved Dr. Hans Albertsens Død 1569,
blev P. M. anset for den værdigste til at beklæde den øverste Plads
i den danske Kirke. Universitetet fik derhos kongl. Befaling om
at antage ham som 3. theologisk Professor og med det første at
meddele ham Doktorgraden. Tillige skulde der træffes Bestemmelse
om, at en af Lærerne i det filosofiske Fakultet, naar Bispen ved
sit Embede var forhindret, skulde overtage de Forelæsninger, der
ellers paalaa ham, imod derfor at nyde en Del af den ham
tilkommende Professorløn. 7. Marts 1570 begyndte P. M. sine
theologiske Forelæsninger, og da der netop paa den Tid holdtes en
Rigsdag i Kjøbenhavn, vare alle Danmarks Biskopper samt en
Mængde Provster og Præster tilstede for at høre ham. S. A.
kreeredes han til Dr. theol. af sin gamle Ven Dr. Niels
Hemmingsen. Promotionen foregik med stor Højtidelighed i Frue Kirke,
og mange af Rigsraaderne, der paa den Tid vare samlede i
Kjøbenhavn, bivaanede Akten.

Af Frederik II var P. M. meget yndet og modtog oftere
Beviser derpaa. Da han var bleven Biskop i Ribe, havde Kongen
saaledes foræret ham Vogn og Heste til hans Visitatsrejser og
forøget Bispelønnen; da han senere som Biskop i Kjøbenhavn gjorde
Forestilling om, at hans Residens var temmelig indskrænket, og at
et Nabohus var at faa til Kjøbs, befalede Kongen at kjøbe Huset
og lægge det til Bispegaarden. 1572 viede han Kong Frederik til
Sophie af Meklenborg, salvede og kronede Dronningen i Frue
Kirke, hvor han ogsaa 1577 døbte Prins Christian (IV). Da der i
Slutningen af Frederik II's Tid skulde udgives en revideret Udgave
af den danske Bibel, kom Hovedtilsynet og Ansvaret for dette
paa Grund af Tidsforholdene vanskelige Arbejde til at paahvile
Biskoppen. Kongen udtalte oftere, naar Talen var om Arbejdets
Vanskeligheder: «Mein Bischof wird es wohl machen», og det blev
da ogsaa et meget vellykket Arbejde. P. M.s litterære Virksomhed
ndskrænkede sig ellers mest til saadanne Skrifter, der i strængeste
Forstand vedrørte hans Embedsvirksomhed, deriblandt en Række
Bededagsprædikener og Bønner, der udgaves som Mønstre paa,
hvorledes Danmarks og Norges Gejstlighed havde at indrette deres 
Prædikener paa de 3 aarlige Bededage. Paa Universitetets
Anliggender, fornemmelig i alt, hvad der vedkom det theologiske
Fakultet, havde han, især efter Hemmingsens Afgang, den største
Indflydelse. 1577 og 1589 valgtes han til Universitetets Rektor, og
som saadan holdt han Velkomsttalen til Kong Jacob af Skotland,
da denne 1590 aflagde Universitetet sit Besøg. Siden sendte den
skotske Konge ham et gyldent Bæger og et Værk i 7 store Bind
til Foræring.

P. M. døde 30. Okt. 1590, 63 Aar gammel. Han var 4 Gange
gift, men henlevede dog sine sidste 12 Aar som Enkemand.

Rørdam, Kbhvns Universitets Hist. 1537-1621 II.

H. F. Rørdam.



Madsen, Victor Christian, f. 1865, Geolog. M. er født i
Kjøbenhavn 2. Marts 1865 og Søn af ovennævnte Oberst A. J. C. E. M.
1882 blev han Student fra Hauchs Skole i Kjøbenhavn, og 1887 tog
han Examen i «anvendt Naturvidenskab» ved den polytekniske
Læreanstalt; 1890 tog han Philosophicum. Efter i et Par Aar at
have været i praktisk Virksomhed ved forskjellige Bryggerier kom
M. i Foraaret 1889 til at deltage i «Danmarks geologiske
Undersøgelse», ved hvilken Institution han siden har været beskæftiget,
dels som Assistent, dels (fra 1892) som saakaldet «Statsgeolog».
Paa forskjellige Rejser i Udlandet har han yderligere haft Lejlighed
til at uddanne sig i det geologiske Fag og har i Vinteren 1895-96
studeret Geologi og Palæontologi i München. I 1892 fik han
tildelt Universitetets Guldmedaille for Løsningen af en geologisk
Prisopgave. I Foraaret 1895 forsvarede han sin Afhandling «Istidens
Foraminiferer i Danmark og Holsten og deres Betydning for
Studiet af Istidens Aflejringer» for den filosofiske Doktorgrad ved
Kjøbenhavns Universitet. Desuden har han offentliggjort flere
Afhandlinger af geologisk Indhold i forskjellige danske og svenske
Tidsskrifter.

Universitetsprogram til Reformationsfesten 1896.

K. Rørdam.



Madsen, Vilhelm Herman Oluf, f. 1844, Officer. M. er født
11. April 1844 i Kjøbenhavn; hans Fader var Overfyrværker Jeppe
M. (d. 9. Nov. 1895), hans Moder Johanne Christine f. Becker. Han
blev Landkadet 1859, Sekondlieutenant ved 16. Bataillon 1861. 1863
kom han paa den kongl. militære Højskole, hvorfra han først afgik
1868, i det Krigen 1864, under hvilken han var ansat ved 11.
Regiment, afbrød hans Studier. Premierlieutenant ved Fodfolket var 
han bleven 1867, men kom 1868 til Artilleriet og ansattes ved
Artilleristaben. Allerede s. A. blev han Lærer i Mathematik i
Officersskolens yngste Klasse og i 1873 Lærer i samme Fag for ældste
Klasse, i hvilken Stilling han med sjælden Dygtighed virkede til
1896. Samtidig var han ogsaa Mathematiklærer for næstældste
Klasse fra 1873-82, Lærer i Krigsbygningskunst i yngste Klasse
fra 1870-73 samt fra 1879-87 Lærer i Artilleri i Officersskolens
ældste Klasse. Ved Siden af denne omfattende Virksomhed -- under
hvilken han udgav forskjellige Lærebøger (jvfr. ndfr.) saasom:
Forelæsninger over Krudtlære og indre Ballistik, ydre Ballistik og Skytsets
Virkning samt Affutagekonstruktion og skrev enkelte mindre
Afhandlinger angaaende artilleristisk-mathematiske Problemer til
«Militært Tidsskrift» -- lagde han sig med stor Iver efter
Artillerikonstruktionen, og hans Forslag i saa Henseende vandt snart
Opmærksomhed og Paaskjønnelse. 1870 konstruerede han «den
reglementerede Distancemaaler for Søbefæstningen». Han
konstruerede ogsaa en Affutage til den 29 Cm.s Bagladekanon og
paabegyndte i 1883 sammen med Dr. H. Topsøe Fremstilling af brune
Kul, hvilke benyttes ved vor Brunkrudts fabrikation, hvorved vi
bleve uafhængige af Udlandet.

I 1874 foretog M. sin første Rejse til Udlandet, hvilken
efterfulgtes af mangfoldige andre, som alle bragte et rigt Udbytte og
stode i Forbindelse med de mange tekniske Spørgsmaal, hvis
Løsning han eftertragtede. Med en kort Afbrydelse fra 1870-72, da
han var tjenestgjørende ved 2. Artilleriregiment, var han i øvrigt
ansat ved Artilleristaben eller til dennes Raadighed samt et meget
virksomt Medlem af forskjellige Kommissioner, saaledes i 1875-76
af Kystskytskommissionen, i 1876 af Kommissionen til at foretage
Forsøg med elektrisk Belysning af Farvandene om Kjøbenhavns
Søforter. I 1879 blev han Kapitajn efter kort forinden at være
bleven stillet til udelukkende Raadighed for Officersskolen; han var
dog 1879-80 tillige Chef for 10. Batteri og derefter indtil 1887 til
Artilleristabens Raadighed. I 1881 blev han Medlem af
Kommissionen til Undersøgelse af forskjellige Spørgsmaal vedrørende
Bagladeriflen af Model 1867 og om Indførelsen af et nyt Geværsystem,
hvorved han fik Anledning til særlig at lægge sig efter
Geværkonstruktioner. I 1881 blev han ogsaa Medlem af 
Fæstningsskytskommissionen, i 1885 af en Kommission til at udarbejde et endeligt
Udkast til en Normalfront for Kjøbenhavns Enceinte, i 1888 af en
Kommission til at fjærne Manglerne ved det i 1887 prøvede nye 
Magasingevær af lille Kaliber, ligesom han var fleraarigt Medlem
af Agersøsundskommissionen. Fra 1887-89 var M. til Tjeneste ved
1. Artilleribataillon, hvorefter han forfremmedes til Oberstlieutenant
og blev ansat som Stabschef ved Artilleriet, i hvilken ansvarsfulde
Stilling der aabnede sig et stort Virkefelt for ham, i det han
navnlig kastede sig over Løsningen af de mange paatrængende
tekniske Spørgsmaal, hvortil der gaves ham end større Lejlighed,
da han fra 1892 tillige blev Chef for Konstruktions- og
Forsøgsafdelingen samt Formand i Artillerikomiteen. Endelig blev han
ved Gjennemførelsen af Artilleriets Omordning fra 1. Juli 1895
Direktør for Artilleriets tekniske Tjeneste. Kort forinden var han
bleven forfremmet til Oberst, og i 1896 erholdt han
Kommandørkorset af Danebrog af 2. Grad.

Af de mange Konstruktioner eller Opfindelser, hvormed M.
har beriget Artilleriet, bør endnu nævnes, at han i Følge
Henvendelse af den Komité, der stod i Spidsen for Kvindeindsamlingen
til Vaaben til Landets Forsvar, ledede Anskaffelsen af 8 Stykker
15 Cm.s korte Fæstningskanoner af Staal hos den Kruppske Fabrik,
hvilke «Kvindekanoner», det første moderne Skyts til Kjøbenhavns
Landbefæstning, afleveredes i Begyndelsen af 1885. I Forbindelse
med Rustmester Rasmussen konstruerede han i Midten af Firserne
Reculegeværet, vistnok det første avtomatisk virkende Haandvaaben.
Intet Under, at denne omfattende Virksomhed ogsaa vakte megen
Opmærksomhed i Udlandet, og at den Kruppske Fabrik i 1887
gjorde gjentagne Forsøg paa at knytte ham til sig som artilleristisk
Leder, hvilke fristende Tilbud, som i kort Tid vilde have gjort
ham til en rig Mand, han dog afslog, fordi han hellere vilde virke
for sit eget Land. M. har som varm Fædrelandsven en levende
Interesse for Forsvarssagen, som han har søgt at fremme paa
forskjellig Maade. -- 23. Okt. 1868 indgik han Ægteskab med Albertine
Henriette Petersen, Datter af Sognepræst Jens Christian P. i
Gjerslev.

P. N. Nieuwenhuis.


-- V. H. O. Madsen som Mathematiker. I Smaaarbejder i
«Mathematisk Tidsskrift» og i en i 1866 indleveret Besvarelse af
Videnskabernes Selskabs mathematiske Prisopgave (om Cirkelfladernes
Karakterligninger) viste M. allerede som Højskoleelev Lethed og
Finhed i Behandling navnlig af geometriske Spørgsmaal og
Sikkerhed i at gjennemføre og gjennemskue meget vidtløftige mathematiske
Beregninger. Den omtalte Besvarelse erholdt vel, til Dels paa Grund 
af Opgavens Uoverkommelighed, kun en Pengebelønning; men den
blev i 1868 Anledning til M.s Ansættelse som Lærer i Mathematik
ved Officersskolen. De gode Resultater, han i denne Stilling har
naaet, baade med de uens forberedte Elever i yngste Klasse og
med de videregaaende i de ældste Klasser, skyldes i væsentlig
Grad den store Evne til paa selvstændig Maade at fremsætte sit
Fag simpelt, klart og nøjagtig, hvorom hans Lærebøger «Elementær
Arithmetik og Algebra» (1872), «Analytisk Plangeometri» (1875) samt
avtograferede Forelæsninger over den højere Mathematik give sikre
Vidnesbyrd. Medens M. vel i Forbindelse med sin Lærergjerning
har fortsat sine egne mathematiske Studier, have de talrige
praktiske Arbejder, som have været paalagte ham, og hvis heldige
Gjennemførelse i øvrigt ogsaa beror paa hans store mathematiske
Indsigt, hindret ham i at fortsætte den i Ungdommen begyndte
videnskabelige Produktion i Mathematikken.

H. G. Zeuthen.



Madsen-Stensgaard, Niels Kristian, f. 1850, Sanglærer.
M.-S., Søn af Sognefoged Mads M. og Gertrud Hansdatter, er født
26. Okt. 1850 paa Faderens Gaard Stensgaard i Bellinge ved Odense.
Dimitteret 1870 fra Jelling Seminarium blev han endnu s. A. ansat
som Musiklærer ved Gjedved Seminarium, men rejste allerede Aaret
efter til Kjøbenhavn for at uddanne sig videre i Musikken, som
han flittig studerede under J. C. Gebauers og Jørgen Mallings
Vejledning. 1874 blev han Sanglærer ved Frederiksberg
Kommuneskoler og 1880 tillige Organist ved Kirken i de Classenske Boliger.
For Folkemusikken eller rettere for Tilegnelsen af god Musik blandt
de bredere Lag af Folket har M.-S. virket meget ved Udgivelsen
af en Mængde Sangbøger af folkelig Art; saaledes kan nævnes:
«100 Sange for Børneskolen», Salmer og Sange for Landsby- og
Kjøbstadsskolerne, Melodier til det nye Tillæg til Salmebogen
(1891) osv., ligesom han fra 1880-84 sammen med L. Nielsen
udgav «Tidsskrift for Kirke-, Skole- og Folkesang». Som en
Anerkjendelse af hans Virksomhed i denne Retning modtog han 1887
det Berggreenske Legat. Den Chevéske Sangmethode fandt ogsaa
i ham en varm Ven, og hvor Forholdene tillade det, anvender
han denne Methode ved sin Undervisning. Til Skuespillet «Nye
Tider» af Zach. Nielsen (opført paa Folketheatret 1885) har han
komponeret Musikken. 1875 ægtede han Marie Jensine Caroline
Petersen Enoch, Datter af Slagtermester Peter Jensen E.

Jelling Seminarium 1841-91 S. 63.
H. V. Schytte, Musiklex.

S. A. E. Hagen.



Madvig, Johan Nicolai, 1804-86, Filolog og Politiker, 
blev født i Svaneke paa Bornholm 7. Avg. 1804 i en Slægt, der i sin
Tid var kommen der til fra et Fiskerleje i Bleking, hvorefter den
havde sit Navn. Faderen, Poul Antoni M., var Byskriver i Svaneke
og Herredsskriver i Østerherred; Moderen hed Margrethe Benedicte 
f. Kofod (d. 1852). Fra sit 10. Aar maatte han hjælpe sin
Fader med Førelsen af Retsprotokollerne, og det synes at have
været Faderens Ønske, at Sønnen en Gang skulde efterfølge ham
i det Embede, som Slægten nu i 3 Led havde beklædt. M. havde
ogsaa begyndt at forberede sig til den dansk-juridiske Examen,
men maatte afbryde det ved Faderens Død 1816. Han blev næste
Aar ved private Velgjøreres Hjælp sat i den lærde Skole i Frederiksborg 
hos Rektor B. Bendtsen (II, 49). Her fra blev han dimitteret 
1820 med Udmærkelse; 1821 tog han filosofisk Examen;
1822 vandt han Accessit for Besvarelsen af Universitetets filologiske
Prisopgave; 7. Febr. 1825 tog han filologisk Embedsexamens theoretiske 
Del med Karakteren laudabilis unanimi consensu og i Maj
s. A. den praktiske Prøve. 15. Juli 1826 disputerede han for 
Magistergraden;  26. Avg. s. A. beskikkedes han til Docent og Examinator 
i latinsk Filologi ved Universitetet under Professor B. Thorlacius' 
Fraværelse paa en Udenlandsrejse; 16. Sept. 1828 blev han
fast ansat som Lektor i Filologi og disputerede 8. Nov. s. A. for
Doktorgraden. 7. Avg. 1829 ægtede han Elisabeth Agathe Helene
Jensine Bjerring (f. 1798 d. 1880), Datter af Fuldmægtig Christopher B.
17. Nov. s. A. udnævntes han til extraordinær «Professor eloqventiæ»
(i latinsk Sprog og Litteratur). Hans ringe Embedsgage forøgedes
ved, at han i Dec. 1832 beskikkedes til Universitetsbibliothekar,
hvilken Stilling han beholdt indtil Okt. 1848. 1833 blev han optaget 
som Medlem af Videnskabernes Selskab og kom snart ind i
dets Ordbogskommission (1834-48) og Kommissionen til Udgivelse
af Regesta og Diplomatarium; 1852 blev han Selskabets Arkivar og
1867 dets Præsident, hvilken Plads han havde til sin Død; siden
Okt. 1876 var han Formand i Direktionen for det til Selskabet
knyttede Carlsberg-Fond. Hans stadig voxende Ry som lærd bevirkede, 
at han 1836 blev udnævnt til korresponderende Medlem
af Berliner-Akademiet og efterhaanden optaget i mange andre udenlandske 
lærde Selskaber.

Som Medlem af Redaktionen af «Maanedsskrift f. Litteratur»
(1829-38) skrev han om det lærde Skolevæsen, hvis Reform da
var meget paa Tale, og vakte stor Opmærksomhed; da Reformens 
Gjennemførelse forestod, blev han valgt til Undervisningsinspektør
22. Juli 1848. Imidlertid blev nu hans Virksomhed baade ved
Universitetet og Skolevæsenet for en Tid afbrudt, i det han blev
Medlem af Novemberministeriet som Kultusminister fra 16. Nov.
1848 til 7. Dec. 1851. Umiddelbart efter at være fratraadt denne
Stilling, medens han dog indtil 1874 stadig sad i de lovgivende
Forsamlinger, vendte han atter som Professor ordinarius i klassisk
Filologi tilbage til sin Gjerning ved Universitetet og vedblev med
den til Udgangen af 1879. I de sidste Aar gjorde rigtignok hans
stærkt svækkede Syn det vanskeligt for ham at besørge hele Arbejdet; 
men sine Forelæsninger kunde han, støttet af sin omfattende
Viden og sikre Hukommelse, stadig besørge, og man vilde ikke
give Slip paa ham, da Universitetets Firehundredaarsfest forestod
1879. Medlem af Konsistorium blev han 1852; Rektoratet beklædte
han første Gang 1855 og siden flere Gange; nu blev han for 6.
Gang valgt til Rektor for Aaret 1878-79, i det han betragtedes
som Universitetets selvskrevne Repræsentant ved Jubelfesten her
hjemme, ligesom han 1874 havde repræsenteret det i Leiden, da
Universitetet der holdt sin Trehundredaarsfest. Hans smukke og
værdige Optræden var efter alles Mening det, som i første Række
bidrog til at give Jubelfesten dens Glans. Næsten samtidig med
at han atter blev Professor, overtog han i Begyndelsen af 1852 paa
ny sin Stilling som Undervisningsinspektør og beklædte den til 1874;
i 1855 og 57 sad han desuden som Formand i et Par Kommissioner
til Drøftelse af visse Spørgsmaal angaaende vort Undervisningsvæsen.

En Udenlandsrejse i Tyskland foretog han 1846 og stiftede
paa den Bekjendtskab med flere af de ansete Filologer der, særlig
med August Boeckh i Berlin, hvem han selv plejede at nævne som
Aarhundredets ypperste Filolog; senere foretog han fra Avg.-Okt.
1860 en ny Rejse, til Schweits, Frankrig og Italien, for efter Kultus-
ministeriets Opfordring at gjøre sig nøjere bekjendt med det højere
Undervisningsvæsen i disse Lande; endelig var han i Foraaret 1869
i Italien, mest for at rekreere sig og lære det Lands Natur og
Folk at kjende, om hvis Oldtid hans Studier saa væsentlig havde
drejet sig. Ved Universitetet i Christiania holdt han i Efteraaret
1870 efter Indbydelse en Række Forelæsninger. Baade fra Udlandet
og Indlandet modtog han i Tidens Løb talrige Ordener og andre
Æresbevisninger. 1850 fik han Danebrogsordenens Kommandørkors
og 1859 dens Storkors, 1852 blev han Etatsraad, 1856 Konferensraad,
1879 Ridder af Elefanten, 1881 Gehejmekonferensraad. Hans Fødeby
Svaneke hædrede ham 1874 ved at oprejse hans Buste. Ved hans
50 Aars Jubilæum som Universitetslærer (1876) overrakte en Kreds
af hans Disciple ham en Samling «Opuscula academica»; 1879, da
han havde været 50 Aar Professor, stiftedes ved Sammenskud af
Medborgere «Madvigs Legat»; og 1883 stiftede Videnskabernes Selskab 
«den Madvigske Æresmedaille» ved hans Jubilæum som dets
Medlem. En Udmærkelse, som han satte særlig Pris paa, fik han
ved Universitetets Jubelfest 1879, da det juridiske Fakultet gjorde
ham til Æresdoktor. Efter at han havde nedlagt sin Professur,
levede han endnu næsten i 7 Aar, idelig beskæftiget med Studier
og Udarbejdelse af videnskabelige Arbejder; hans 2 Døtre og 
forskjellige yngre studerende hjalp ham, da han næsten ikke mere
kunde se, som Forelæsere og Sekretærer. Sin Aandsfriskhed og
Livlighed bevarede han til det sidste; han samledes gjærne med
de unge, baade i Studenterforeningen, hvis Æresmedlem han var,
og endnu hyppigere i «Filologisk Forening»; ved Filologmøderne
1876 i Kjøbenhavn og 1881 i Christiania var hans Nærværelse mere
end noget andet medvirkende til, at Sammenkomsterne lykkedes.
Hele sit Liv igjennem havde han nydt udmærket Helbred; ogsaa
i de sidste Aar bevægede han sig trods sit svage Syn daglig i det
frie. Men 2. Dec. 1886 blev han paa en Spaseretur angreben af
heftige Smerter i Underlivet, og efter et kort Sygeleje døde han
12. Dec. 1886.

M. er den største Filolog, Norden har haft, og staar fuldt paa
Højde med de ypperste Filologer, der kjendes. Han erklærede
vel selv en Gang, at han ikke havde brudt nye Veje, ikke skabt
nogen ny Videnskab; det var heller ikke let at gjøre i den 
klassiske Filologi. Men paa visse Punkter har han dog, hvor der før
kun var en utydelig Sti, banet ren Vej; hvor der hidtil famledes
om i Taage, har han bragt klart Lys, og i Steden for løst 
Fantasteri har han sat fast videnskabelig Methode.

Det var daarlige Tider for den klassiske Filologi her hjemme,
da M. begyndte at studere; men i Tyskland blomstrede den højt.
Bekjendtskabet med, hvad der her ydedes, naaede efterhaanden
ogsaa til os, og M. med den Vennekreds af Studiefæller, der 
samlede sig om ham, Elberling, Henrichsen o. a., arbejdede sig ivrig
ind i denne rige filologiske Litteratur. Men M. har over for 
Datidens berømte Filologer ligesom overhovedet over for alle, hvis
Arbejder han efterhaanden blev bekjendt med og gjærne modtog
Belæring af, altid vidst at bevare sin fulde Selvstændighed; altid 
har han selv villet prøve og dømme, saa at alt, hvad han har
frembragt, i fuldeste Maal er hans eget. Og ligeledes har han
altid villet lede sine Disciple til selvstændig Prøvelse og Dom og
ikke trykke dem med sin Avtoritet.

I sine Studenteraar havde M. studeret Græsk lige saa ivrig
som Latin; kun Forholdene ved vort Universitet bragte ham for
en Tid mere over paa Studiet af den latinske Litteratur. Allerede
ved Prisopgaven 1822 kom han ind paa Beskæftigelsen med Cicero,
som blev den Forfatter, han i den første Del af sin Universitetstid
fortrinsvis syslede med i sin Skribentvirksomhed. I Studenteraarene
fattede han ogsaa med 4 andre «juvenes Havnienses» den Plan at
udgive et Optryk af Garatonis Noter til Ciceros Taler; der udkom
et Bind i Begyndelsen af 1825, den første Bog, hvorpaa man træffer
M.s Navn. Det første selvstændige Arbejde, han udgav over Cicero,
var hans Magisterdisputats: «Emendationes in Ciceronis libros de
legibus et Academica»; 1828 fulgte hans «Epistola critica ad Orellium
de orationum Verrinarum libris II extremis emendandis». Men navnlig
siden han som Professor eloqventiæ havde faaet Forpligtelsen til at
skrive Programmer ved de den Gang ret talrige festlige Lejligheder
ved Universitetet, behandlede han i en hel Række Programmer en
Mængde Steder især af Ciceros Taler kritisk. Hertil kom saa 1830
hans Udgave af «Ciceronis orationes selectæ XII», en endnu stadig
benyttet Skolebog; til de forskjellige Oplag knyttedes der en kritisk
Redegjørelse i Fortalen; lige saa ved Udgaven af «Cato major et
Lælius» (1835). Sidst i denne Række kom Skriftet «De finibus
bonorum et malorum libri V» (1839; nye Udgaver med forøget 
kritisk Materiale i 1869 og 1876). Ogsaa til Henrichsens, Tregders
og andres Arbejder over Cicero ydede han væsentlige Bidrag. Et
Program indeholder en Afhandling til Lucretius, en Forfatter, som
han ellers senere lod falde paa det nær, at han udgav nogle Stykker
af ham tillige med Prøver af andre latinske Digtere i Skolebogen
«Carmina selecta» (1843). I et tysk Tidsskrift skrev han 1828-29
«Miscellanea critica» (til Cicero, Livius og Qvintilianus). Sine
Programafhandlinger (ogsaa de ikke-kritiske, hvorom siden) samlede
han i 2 Bind «Opuscula academica» (1834-42); en ny Udgave af
dem arbejdede han paa, da han døde, og den udkom i 1887;
ogsaa andre kritiske Afhandlinger fra senere Tid (især hans 
«Epistola critica ad C. Halmium», 1855) optoges heri.

Ved sine kritiske Arbejder, især til Cicero, havde M. vundet
sig Ry som en af de største Textkritikere, der have været til. Sine
kritiske Hovedgrundsætninger har han navnlig fremstillet i Fortalen
til «De finibus» og senere i Indledningen til «Adversaria critica».
Skarpere end nogen anden har han fremhævet, at det først kommer
an paa en nøjagtig Vurdering og Klassificering af Haandskrifterne
til det Værk, Kritikeren vil behandle; han maa examinere dem,
som Forhørsdommeren Vidnerne, for at finde den oprindeligste
Form af Overleveringen; kun paa dette Grundlag tør Textkritikken
begynde, hvis Hensynet til Meningen eller til faststaaende Sproglove 
kræver det. Unødvendigt Konjekturmageri er forkasteligt,
men ogsaa slavisk Vedhængen ved Overleveringen paa Trods af
Mening og Sprogbrug. Til selv at øve denne Kritik medbragte
M. ikke blot de absolut nødvendige Betingelser, nøje Indsigt i
Sproget i det hele og særlig i den behandlede Forfatters Sprogbrug, 
nøje Kjendskab til Æmnet og Evne til at sætte sig fuldstændig 
ind i Tankegangen; men han besad tillige Geniets Guddomsgave, 
og netop den har sat ham i Stand til at gjøre de glimrende 
Fund, han har gjort paa dette Omraade. For øvrigt dyrkede
M., som naturligt var, Textkritikken kun som et uundværligt 
Hjælpemiddel til Exegesen. Men at give en sammenhængende Exegese
af et Oldtidsværk har M. dog kun befattet sig med som Skribent
i Udgaven af «De finibus»; til Gjengjæld er det rigtignok et Værk
af ypperste Rang, hvori den fineste Textbehandling forenes med
den klareste og mest indtrængende Fortolkning. Ved Siden heraf
maa nævnes hans Programmer «De locis aliqvot Juvenalis 
interpretandis» (1830-37), hvori han hævder den simple og naturlige
Fortolknings Ret imod søgt Subtilitet og Allusionsjægeri. Hans
exegetiske Forelæsninger over mange forskjellige Forfattere havde
de samme gode Egenskaber som disse Skrifter. -- Sit Ry som
Textkritiker forøgede han ved sine Arbejder over Livius, fremfor
alt de berømte «Emendationes Livianæ» (1860 og 1877); dertil 
sluttede sig hans og Ussings Textudgave af Livius (4 Bd., 1861-66;
flere af Delene i gjentagne Recensioner). Endelig udgav han alle
sine øvrige Samlinger til græske og latinske Forfatteres Textkritik
i de 2 Bind af «Adversaria critica» (1871-73), hvortil senere kom
et Supplementbind (1884). Alt er her ikke lige godt, hvad man
heller ikke kunde vente, da der til visse Forfatteres Behandling
fordredes en mere indgaaende Syslen med dem, end M. havde
kunnet vie dem; men selv om noget er forfejlet, bliver der dog en
saa rig Skat af gode Ting tilbage, at Værket indtager en Førsterangs 
Plads blandt Nutidens textkritiske Arbejder.
M. havde lige fra først af under sin Læsning vænnet sig til
en skarp og nøjagtig Iagttagelse af Sprogbrugen, og han besad stor
Evne til at samle og ordne sine Iagttagelser, udlede de 
almengjældende Love for Sprogbrugen af dem og formulere Lovene i
faste og klare Regler. Han blev derfor ogsaa en fremragende
Grammatiker. Sit Forfatterskab paa dette Felt begyndte han med
Programmerne «De formarum qvarundam verbi Latini natura et usu»
(1835-36) og «De locis qvibusdam grammaticæ Latinæ admonitiones
et observationes» (1837); derefter kom hans systematiske Behandling
af hele den latinske Grammatik i «Latinsk Sproglære til Skolebrug»
(1841), med separat udgivne «Bemærkninger», hvori han forklarer
og forsvarer Bogens Plan og behandler enkelte Punkter udførligere.
Bogen blev strax indført i Skolerne og maa, trods sin Vanskelighed,
ved sit klare og simple System have været en god Afløser for de
navnlig i Syntaxen helt forvirrede og uklare Grammatikbøger, man
hidtil havde haft. Dog egnede den sig vel efter sit Omfang nok
mere for filologiske studerende end for Skoledisciple, og tilmed
blev den trods M.s egen Advarsel misbrugt af adskillige Lærere,
saa at der snart lød Klager over den; i dens 4. Udgave (1862)
indskrænkede M. den da meget betydelig, men selv i dette 
Omfang føles den endnu trykkende i Skolen. Baade Grammatikken
og «Bemærkningerne» udkom næsten samtidig paa Tysk, og den
er siden efterhaanden bleven oversat paa næsten alle evropæiske
Sprog, hvad der jo taler stærkt for dens Fortræffelighed. Bygget
saa vidt muligt efter samme System er hans «Græsk Ordføjningslære, 
især for den attiske Sprogform» (1846 og 1857), en ypperlig
Bog, der indeholder endnu mere nyt og ejendommeligt end den
latinske Syntax; ogsaa den er oversat paa flere Sprog.

Begge disse Bøger vise klart, hvad M. mente burde være
Hovedsagen ved den klassiske Filologis Behandling af de 2 Sprogs
Grammatik; det kom her an paa det centrale, en fyldig og sikker
Erkjendelse af Sprogenes Former og Love, som de foreligge i den
mest udviklede og righoldige Litteraturperiode; denne maatte enhver
klassisk Filolog have. Og Fordringerne stillede sig efter hans
Mening ganske paa samme Maade med Hensyn til Sprogenes 
lexikalske Side. Derimod maatte det blive den enkeltes Sag efter
hans særlige Interesser at erhverve sig Kjendskab til Sprogenes
Forhistorie og senere Udvikling samt til Dialektejendommeligheder.
M. underkjendte langtfra den sammenlignende Sprogvidenskabs 
Betydning, end mindre dens Berettigelse; men han fandt, at den

havde sit ejendommelige Formaal, der maatte forfølges for sig, og
mod dens Indflydelse paa den specielt klassisk-filologiske Behandling 
af Sprog- og Betydningslæren reserverede han sig. Selv følte
han sig ikke anlagt til at drive Studier i den Retning. Derimod
havde han den største Interesse for den almindelige Sprogbetragtning 
og ansaa det for betydningsfuldt for en hvilken som helst Filolog 
at eje en klar og fornuftmæssig Grundanskuelse om Sprogets
Væsen og Udvikling i Almindelighed og dets hos de forskjellige
Folk forskjellige, men overalt mod samme Maal henstræbende
Midler til at udtrykke Forestillinger og disses Forbindelse til Tanker
for den gjensidige Meddelelses Skyld. Han behandlede oftere
herhen hørende Spørgsmaal i forskjellige Afhandlinger («Kjønnet i
Sprogene», 1835; «Om Sprogets Væsen, Udvikling og Liv», 1842;
«Om de grammatikalske Betegnelsers Tilblivelse og Væsen», 1856-57,
m. m.; de fleste af disse Værker oversatte han paa Tysk og udgav
dem som «Kleine philologische Schriften» i Leipzig 1875); han 
tilbageviste heri med indgaaende Grunde de mange vilde og 
fantastiske Theorier, der vare fremsatte om denne Gjenstand, og 
opstillede en ny, besindig og strængt fornuftmæssig Theori, hvori han
ofte er naaet til de samme Resultater, som senere Lotze og Whitney
have fremsat uafhængig af ham. Hans almindelige Theori førte
ham til at forkaste den endnu ret gængse Forestilling om Græsk
og Latin som særlig fuldkomne og logiske Sprog, der skulde egne
sig bedre til at afgive Udtryk for og være Bærere af et rigt 
Aandsindhold end de «formfattige» Nutidssprog.

Til Behandlingen af de 2 gamle Sprogs formelle Side hører
ogsaa M.s fortræffelige, men des værre ufuldendte Afhandling 
«Kortfattet græsk Metrik» (1867). Men den klassiske Filologi har ogsaa
en real Side; og M., som tit har fremhævet dennes uopløselige
Forbindelse med den formelle Side, lagde paa en vis Maade netop
stærkest Vægt paa Realsiden, i det han indskærpede, at Filologien
væsentlig er en historisk Videnskab, hvis Opgave det er: gjennem
Fortolkning af den græske og romerske Oldtids Mindesmærker og
da fornemmelig Litteraturværkerne at vinde og fremstille en paa
Selvsyn bygget og, saa vidt muligt, fuldstændig og sikker 
Erkjendelse af de 2 Oldtidsfolks Liv, set i dets historiske Udvikling og
fra alle dets væsentlige Sider. Som Forfatter kom M. dog i sine
tidligere Dage kun til at behandle denne Side mere punktvis;
derimod kom han langt mere ind derpaa ved sine Forelæsninger.
Ved sin Behandling viser han sig ogsaa her altid fornemmelig som 

den strænge Kritiker, for hvem det navnlig gjælder om at sondre
imellem, hvad man véd og hvad man ikke véd, og som er højst
forsigtig med Hypotheser.

Mythologien, Kunstarkæologien og Numismatikken indlod M.
sig sjælden eller aldrig paa. Den græske Litteraturhistorie i dens
Helhed behandlede han oftere i interessante Forelæsninger, ligeledes
i tidligere Dage den latinske; men han udgav kun enkelte herhen
hørende Monografier. Nævnes maa især hans «Bemærkninger om
den dramatiske Poesis Frugtbarhed hos Athenæerne og dens 
Betingelser» (1863) og hans Undersøgelser om den græske filosofiske
Litteratur i Kommentaren til «De finibus». end videre hans 
Doktordisputats: «De Q. Asconii Pediani et aliorum veterum interpretum
in Ciceronis orationes commentariis» (1828). Dette ypperlige Skrift
er tillige et Mønster paa Behandlingen af Spørgsmaal vedrørende
den højere Kritik, Ægthedskritikken; det samme er Tilfældet med
Programskrifterne «De Apuleji fragmentis de orthographia» (1829)
og «De L. Attii didascalicis» (1831), og han kom ogsaa ved andre
Lejligheder ind paa Saadanne Æmner. Af hans monografiske 
Arbejder over Spørgsmaal af Antikviteterne fortjener fremfor alt den
Afhandling at kjendes, som han udgav som Universitetsprogram til
Kroningsfesten 1840: «Blik paa Oldtidens Statsforfatninger m. H. t.
Udviklingen af Monarkiet og en omfattende Statsorganisme», rettet
mod Hegels Betragtninger i «Philosophie der Geschichte». Stor
Betydning havde end videre hans Programafhandlinger «De 
coloniarum populi Romani jure et conditione» (1832), «De tribunis
ærariis» (1838), «Om Befalingsmændene og Forfremmelsesvilkaarene
i den romerske Hær» (1864) m. fl. Den fuldstændige Behandling
af de romerske Antikviteter, som han havde givet i Forelæsninger,
kjendtes oprindelig kun udtogsvis gjennem Bojesens Haandbog til
Skolebrug (II, 487); men i sin høje Alderdom besluttede han sig
endelig til selv at bearbejde den til Udgivelse, og skjønt det var
et uhyre Arbejde for den halvblinde og til andres Hjælp idelig
henviste Mand paa ny at maatte gjennemgaa hele det vidtløftige
Stof og supplere sine tidligere Samlinger, lykkedes det ham dog 
1881-82 at faa udgivet sit store og højst værdifulde Hovedværk paa
dette Omraade af Filologien: «Den romerske Stats Forfatning og
Forvaltning». Det udkom samtidig paa Tysk og er siden oversat
paa Fransk.

Som det var at vente af en Mand med M.s store Samvittighedsfuldhed, 
satte han naturligvis sine bedste Kræfter ind paa Dyrkelsen
af sin specielle Videnskab; men hans Interesse var ingenlunde 
begrænset hertil. Han var næsten fra Examensbordet gaaet over til
en ret byrdefuld Docentvirksomhed og maatte tilmed, efter at have
giftet sig, for Udkommets Skyld paatage sig den tidsrøvende 
Virksomhed som Bibliothekar; det var da ikke underligt, om en pinlig
Følelse af hans «almenvidenskabelige og filosofiske Dannelses 
Utilstrækkelighed» i denne Tid undertiden betog ham stærkt. I det
ved sine Tids- og Personskildringer højst interessante og som 
historisk Kildeskrift meget værdifulde Værk «Livserindringer», som han
havde efterladt sig, og som hans Søn udgav 1887, har han skildret
(S. 92 f.), hvorledes denne Følelse et Par Gange (i 1830 og 1832)
endog greb ham saa stærkt, at han var Fortvivlelsen nær og først
efterhaanden vandt Resignationens Ro. Men i hans lange Liv,
navnlig i den anden Del af hans Professortid og de paafølgende
Otiumsaar, lykkedes det ham fuldt at indvinde, hvad han mente
hidtil at have manglet. Især studerede han med Iver historiske og
filosofiske Værker. Han har da ikke blot kunnet virke bestemmende 
for den Maade, hvorpaa det filologiske Studium drives i de
nordiske Lande, ja endnu videre, men ogsaa kunnet give 
Videnskabsmænd i helt andre Retninger værdifulde Impulser. Ogsaa den
æsthetiske Litteraturudvikling fulgte han med stor Interesse, og han
var stadig nøje knyttet til den Heibergske Kreds. Theatret besøgte
han gjærne og var især en stor Musikven.

I «Maanedsskrift f. Litteratur» skrev han, som før omtalt,
1832-33 en meget betydningsfuld Afhandling om vort lærde 
Skolevæsens Reform i Form af en Anmeldelse af en Række Skrifter
derom, som vare udkomne i 1829-32. Han anerkjendte deri de
naturvidenskabelige Fags og de moderne Sprogs Berettigelse til at
faa en betydelig Plads i Skoleundervisningen ved Siden af de hidtil
næsten eneherskende gamle Sprog; han søgte at motivere disse sidstes
Ret i Skolen paa en langt bedre Maade, end det almindelig skete
og sker, og stræbte i det hele at paavise de forskjellige Skolefags
Værd og Betydning for den hele højere Almendannelse, den lærde
Skole skulde give, og derefter anvise dem den Plads i Skolen, der
retmæssig tilkom dem. Hans Tanker om en helt ny Undervisningsplan 
bleve først iværksatte forsøgsvis i nogle enkelte Skoler 1844-45;
derefter fik han som Kultusminister Planen gjennemført 1850 for
samtlige lærde Skoler, i det han samtidig fik den saakaldte «anden
Examen» ophævet. Ogsaa den filologisk-historiske Skoleembedsexamen 
fik ved den Lejlighed en ny Ordning. Som 

Undervisningsinspektør havde han Anledning til nøje at holde Øje med, hvorledes 
Skolerne efterhaanden levede sig ind i og arbejdede efter hans
Plan, og i sine Beretninger og Betænkninger gav han, ligesom ved
sit personlige Møde med Lærerne ved Inspektions- og Examensrejser, 
mange gode Vink om, hvordan der skulde arbejdes. Men
skjønt det var en helstøbt og udmærket gjennemtænkt Skoleplan,
rejste der sig dog temmelig snart en stærk Modstand imod den,
i det man mente, at den lagde for svære Byrder paa Disciplene
i det hele og heller ikke tog det ønskelige Hensyn til den 
individuelle Særbegavelses Ret; og efter flere mindre Forandringer for
at lette Trykket paa Disciplene maatte den vige for den nye Skoleplan 
af 1871, uden at M., der den Gang endnu sad i Landstinget,
gjorde væsentlig Modstand derimod. Han nedlagde snart derefter
sin Stilling som Undervisningsinspektør.

M.s væsentligste Karaktertræk som Menneske var hans store
Sandhedskærlighed og Ærlighed i alle Forhold og hans ubøjelige
Retsindighed; mod alt, hvad der efter hans Mening krænkede
Sandhed og Ret, optraadte han skarpt og udtalte sin Dom derover
med Uforbeholdenhed og Strænghed. Men ellers havde han et
mildt og kjærligt Sind og viste den største Humanitet og 
Hjælpsomhed mod alle, han kom i Berøring med. Med rette havde
han taget til Valgsprog det Ord: «Sandhed i Kjærlighed».

Erslew, Forf. Lex. 
Madvigs Livserindringer (1887). 
Filol. Tidsskr. N. R. VIII. 
Vidsk. Selsk. Oversigt 1887. 
Berliner Philolog. Wochenschrift 1887, Nr. 6 f. 
Bursians Jahresberichte 1887. 
Wochenschrift f. klass. Philol. 1887, Nr. 8. 
Vidar 1887.

M. Cl. Gertz.


-- Tidligere end andre havde J. N. Madvig Følelsen af de
store, saa godt som uløselige Opgaver, som vare stillede for en
dansk Politik, særligt for de Kollisioner, som maatte indtræde imellem
Monarkiets Integritet paa den ene Side, Nationalitetsbevægelserne
og Frihedsfordringerne paa den anden Side. Hans stærkt 
reflekterende Natur maatte skræmme ham tilbage fra et Omraade,
hvor han ikke selv følte sig sikker. Han savnede ingenlunde
Følelse for Frihedens Goder, og han var gjennemtrængt af den
varmeste Nationalitetsfølelse, men foreløbig kom det efter hans
Mening først og fremmest an paa Besindighed, Forsigtighed, Maadehold. 
Dette var Grundtonen allerede i den Formaning, som han
paa Frederik VI's Dødsdag rettede til Studenterne, der vare samlede 
for i sluttet Trop at drage til Amalienborg. Denne Demonstration 
lykkedes det ham at forhindre, men hans Optræden paa

det samme Aften i Hôtel d'Angleterre afholdte Møde havde ingen
anden Virkning, end at nogle forud vaklende trak sig tilbage. Ved
Studentertoget til Upsala 1843 søgte Kongen at formaa ham til at
følge med de unge Mennesker for at forhindre Ubesindigheder,
men ligesom H. N. Clausen før ham afslog han dette lige saa 
vanskelige som utaknemmelige Hverv. At han billigede den 
skandinaviske Tanke, for saa vidt denne gik ud paa aandeligt Samkvem
og gjensidig Velvilje mellem de 3 nordiske Folk, viste han Aaret
efter ved at være blandt Stifterne af det skandinaviske Selskab,
og han var en af dets første Foredragsholdere. Det var ved
Fællesmaaltidet efter dette Foredrag (om «Skandinavismens Forhold
til den almindelige Kultur»), at Orla Lehmann udbragte sin til ham
rettede ironiske Skaal om «Moderation i Moderationen», et bevinget
Ord, der i en lang Række Aar mødte M., saa ofte han optraadte
imod dristige eller energiske Skridt. Af denne passive, iagttagende
Holdning reves han ud ved Forfatningsreskriptet af 28. Jan. 1848,
hvis dybe Krænkelse af den danske Nationalitet og det danske
Folks Ret vakte hans Harme. Et Møde hos J. F. Schouw, hvor
han traf sammen med en Del politiske Koryfæer, med hvem han
ellers ikke stod i nærmere Forbindelse, gav Impulsen til den 
Artikel, som han under sit Navn lod indrykke i «Fædrelandet» for
4. Febr. Dens Virkning var elektriserende, og den blev 
Udgangspunktet for den Bevægelse, der kulminerede i Martsdagene.

Valgt paa sin Fødeø til Medlem af den grundlovgivende 
Rigsforsamling droges han kort efter dennes Aabning ind i den aktive
Politik. Grev A. W. Moltke, der havde faaet det Hverv at danne
den nye Regering, opfordrede ham til at overtage Kultusministeriet,
og han modtog Tilbudet og blev Minister 16. Nov. 1848. Det er
betegnende for Tiden og for Manden, at han 9 Maaneder efter sin
politiske Debut stod som Minister. Imod det fremlagte, udpræget
liberale Grundlovsudkast havde han, der «i mere end én Henseende
ikke kunde undgaa Betegnelsen som Demokrat», ikke noget væsentligt 
at indvende. Mærkeligere er det, at han traadte ind i Ministeriet 
med en afgjort og strax vedkjendt Stemning for Slesvigs
Deling som den eneste mulige og varige Løsning; Martsministeriet
var faldet paa dette Program, og han vidste godt, at de fleste og
de stærkeste af hans nye Kolleger vilde modsætte sig det til det
yderste. Men han mente foreløbig at kunne underkaste sig den
givne Situation og først senere, naar denne klarede sig, komme
frem med den Tanke, der gjennem hele hans Liv blev hans 
«præterea censeo». I Rigsforsamlingen kom han under 
Grundlovsforhandlingen til at indtage en fremskudt Stilling, i det han jævnlig
blev Regeringens Ordfører. Han var principalt stemt for et Etkammer, 
i hvilket der var sikret de konservative Elementer i Folket
en vis Plads; skulde der være 2 Kamre, holdt han stærkt paa en
fælles Behandling af Finansloven, en Tanke, til hvilken han ofte
senere vendte tilbage. Ved sin Udnævnelse til Minister havde han
nedlagt sit bornholmske Mandat. Ved de første Folketingsvalg
efter Grundlovens Givelse valgtes han i Frederiksborg Amts 4. Kreds
og repræsenterede denne indtil 1853.

I Ministeriet var der ingen virkelig Harmoni, knap nok Enighed, 
om de positive Skridt, som foretoges. M. dannede her sammen
med H. N. Clausen, som var Minister uden Portefeuille, og --
mærkeligt nok -- Finansminister Sponneck en national Minoritet
lige over for deres Kolleger. Krigsministeren, General Hansen,
æggede dem jævnlig til Modstand. Det gik saa vidt, at M. sammen
med de 2 nævnte Kolleger i Sommeren 1849, uden Ministeriets
Vidende, tilskrev General Bülow, at de forudsatte, at han var sig
sin Stilling og Ansvar som kommanderende General bevidst, at han
derfor vilde handle efter egen bedste Overbevisning, og at han,
hvis han fandt sig trykket af Krigsministerens Indblanding eller
ønskede en anden Stabschef (end Flensborg), vilde finde den 
kraftigste Støtte i Statsraadet. Det var et Skridt, som end ikke kunde
undskyldes med, at saa meget stod paa Spil, rnen har det bidraget
til Sejeren ved Fredericia 6. Juli, vil Eftertiden næppe bedømme det
strængt. I Sept. 1849 indgav M. og Clausen deres Demission, fordi
Statsraadet nægtede at optage Slesvigs Deling som subsidiær Basis
for de forestaaende Fredsunderhandlinger i Berlin; de toge den
tilbage igjen uden at sætte deres Fordring klart igjennem, men de
opnaaede, at A. W. Scheel sendtes til Berlin som 3. befuldmægtiget
ved Siden af Reedtz og Pechlin. Ved Ministerskiftet i Juli 1851
udtraadte Clausen, og det havde været naturligt, om M. havde fulgt
hans Exempel; men Haabet om dog at kunne udrette noget, eller
i alt Fald forhindre noget, holdt ham tilbage. Hans Stilling under
den forandrede Konstellation var dog uholdbar, og han følte dette
stærkt. I Okt. udnævntes Bluhme til Udenrigsminister. Det var
forudsat og lovet, at denne frit og ubunden skulde konferere med
Statsraadet om den Politik, som skulde følges; men i Steden for
at gjøre dette forelagde Bluhme strax et af ham med den russiske
Gesandt Ungern-Sternberg aftalt Program. Dette var dog M. for
meget. Han havde just i de Dage indgivet en udførlig Memoire
til Statsraadet, i hvilken han atter vendte tilbage til Slesvigs Deling;
dette Aktstykke, tungt som alle hans skriftlige og mundtlige 
Fremstillinger, men med mange slaaende Sandheder og mange siden
virkeliggjorte Forudsigelser (trykt i «Hist. Tidsskr.» 5. R. IV), gjorde
dog ikke noget Indtryk. Han indgav sin Demission i Okt., men
først 7. Dec. 1851 fik han sin Afsked.

Efter Andræ blev M. i Okt. 1852 Formand i Folketinget.
Efter Opløsningen i April 1853 stillede han sig ikke paa ny, men
valgtes saa (i Kjøbenhavn) til Landstinget. Han blev udnævnt til
Medlem af det saakaldte Rigsraad efter Reskriptet af 26. Juli 1854,
men afslog dette Hverv. Under Forfatningsforhandlingerne i 1854-55 
stod han i det væsentlige paa den liberale Side imod Minsteriet 
Ørsted. Efter Udfærdigelsen af Forfatningen af 2. Okt. 1855
valgtes han i Febr. 1856 til Rigsraadet og udnævntes ved dettes
Sammentræden af Kongen til dets Præsident, hvad han vedblev at
være indtil Slutningen af 1863. Det var en yderst vanskelig Opgave, 
som herved stilledes ham, mindre fordi den krævede sproglig
Færdighed i Tysk og i Dansk, end fordi Rigsraadet under en
Forfatning, til hvilken ingen havde ret Tillid, kunde forudses at
ville blive Skuepladsen for de lidenskabeligste Kampe. Det 
lykkedes imidlertid M. i alt væsentligt at løse den paa tilfredsstillende
Maade; han vidste med Myndighed og under urbane Former at
hævde den parlamentariske Disciplin, og hans strænge Upartiskhed
anerkjendtes fra alle Sider, men hans dybe Bekymring for Fremtiden
voxede under alle hine Aars Begivenheder. Til det kortvarige
Ministerium Rotwitt-Blixen-Finecke (1859-60) stod han i afgjort
Opposition, og han fandt det nødvendigt indtrængende at advare
den daværende Prins Christian imod Planen om at gjøre ham til
Statholder i Holsten. Med megen Kraft optraadte han imod Lord
Russells Forslag om en firdelt Helstat uden Fællesrepræsentation,
der havde fundet Tilslutning i Itzeho og var blevet forsvaret af
Sponneck. Efter Rotwitts pludselige Død i Febr. 1860 var han
blandt dem, der kaldtes til Kongen; men han vilde ikke overtage
at danne eller indtræde i noget Ministerium. Han deltog i og
ledede det fortrolige Møde, som 26. Dec. 1863, efter Ministeriet
Halls Demission, holdtes af fremragende Politikere; Forhandlingen
blev, som bekjendt, resultatløs. Til det Nytaarsaften dannede 
Ministerium Monrad havde han ingen Tillid, men det bør tilføjes, at
han heller ikke var helt tilfreds med Hall.
Den herefter følgende Tid omfatter en ikke ringe politisk
Virksomhed saa vel i Rigsraadet som i Rigsdagens Landsting,
men giver ikke Anledning til nogen udførlig Skildring. Det skal
kun nævnes, at M. allerede i 1866 tog Ordet for Kjøbenhavns
Befæstning. Faa Grund af Alder vægrede han sig i 1874 ved at
modtage noget nyt Mandat til Landstinget. I Provisorietiden var
han, skjønt ganske uenig med Venstre, ikke enig med Ministeriet
Estrup; han ansaa det for en absolut nødvendig Betingelse, at der
om en Bevilling skulde være samstemmende Beslutning af begge
Ting, og han udviklede efter Højesteretsdommen af 15. Okt. 1886,
der indirekte godkjendte Provisorierne, denne sin Anskuelse udførlig
i et Skrift, der dog ikke udgaves offentlig.

M. var i alt, ogsaa i Politikken, en Hædersmand. Hans
Fædrelandskjærlighed var ikke nogen ydre Fernis, men gjennemtrængte 
hele hans Sind og Væsen. Hans Tanke var altid klar,
stringent, om end den Form, hvori den kom frem, ofte blev
uigjennemsigtig og indviklet, fordi han af Ængstelighed for at sige
for meget og af en ofte yderliggaaende Billighed imod andre
indhyllede den i Modaliteter og omgav den med Restriktioner,
som fordunklede i Steden for at opklare, indgød Betænkeligheder
i Steden for at skabe sikker Overbevisning.

C. St. A. Bille.



Madvig, Johan Nikolai Agathon, f. 1833, Retsformand. 
Han er født i Kjøbenhavn 27. Febr. 1833 og Søn af ovennævnte Professor
Joh. Nic. M. Han blev Student fra Borgerdydskolen paa Christianshavn 
1850, juridisk Kandidat 1857, underkastede sig 1861 den 
retsvidenskabelige Prøve i Flensborg, manuducerede til juridisk 
Embedsexamen og blev 1857 Volontær, 1859 Assistent, 1861 Kancellist og
1863 Fuldmægtig i det slesvigske Ministerium. Efter en Udenlandsrejse 
afgik han 1864 ved Ministeriets Opløsning. Herefter var han
sysselsat med de slesvigske Arkivsager og arbejdede ved 
Inkorporationskommissionen samt for Justits- og Indenrigsministeriet i Sagerne
fra de inkorporerede slesvigske Distrikter. 1867-68 var han tillige
Sekretær ved Theaterkommissionen, hvis Betænkning han udarbejdede, 
og 1865-72 Revisionsassistent ved Landstinget, 1871-72
Udgiver af Lov- og Ministerialtidende. Sidstnævnte Aar udnævntes
han til Assessor i Kjøbenhavns Kriminal- og Politiret, 1879 til
Assessor i Landsover- samt Hof- og Stadsretten. Fra 1885 var han
tillige Næstformand i Sø- og Handelsretten, og 1891 udnævntes han
til Formand i denne Ret. M. har taget virksom Del i Livet i 
Studenterforeningen og Akademisk Skytteforening og har i lang Tid
(1874--86) arbejdet som Næstformand i Kjøbenhavns Understøttelsesforening. 
1887 udgav han sin Faders Livserindringer og 1891 «Realregister 
til Domssamlingerne i civile Sager» for Aarene 1877--86. --
1867 ægtede han Caroline Jürgensen, Datter af Professor Christian J.
(IX, 2); hun døde 1896.

Jul. Lassen.



Madvig, Poul Anton, 1816--99, Læge. 
M., yngre Broder til ovennævnte Joh. Nic. M., er 
født 18. Dec. 1816 i Svaneke. Han blev 1835 Student 
fra Borgerdydskolen paa Christianshavn, tog 1841
medicinsk Examen og var fra 1843 praktiserende Læge i Frederiksværk. 
1854 udnævntes han til Fysikus i Haderslev Østeramt, men
blev 1864 afsat af den preussiske Regering. Han blev dog boende
i Haderslev, hvor han siden som Byens eneste danske Læge har
haft en omfattende Praxis. Tillige har han med stor Iver og Energi
deltaget i den nationale Bevægelse i Sønderjylland, og der har i
den sidste Menneskealder ikke været nogen folkelig Rørelse eller
noget større nationalt Foretagende, uden at han har haft en væsentlig
Andel deri, ligesom han ogsaa gjentagne Gange har været Sønderjydernes 
veltalende Ordfører paa større Fællesrejser. I en Aarrække 
har han været Formand i Haderslev Bankraad og Medlem
af Bestyrelserne for Vælgerforeningen for Nordslesvig og for 
Samfundet til det danske Sprogs Bevarelse i Nordslesvig. 6. Maj 1848
ægtede han Camilla Mathilde Kyhl (f. 2. Juli 1826), Datter af 
Lotteriassistent Matthias Chr. K. -- M. døde 8 Febr. 1899.

Carøe og Selmer, Den danske Lægestand, 6. Udg.

H. R. Hiort-Lorenzen.



Magdalena Sibylla, 1617--68, Prinsesse, 
blev født 23. Dec. 1617 i Dresden; hendes Forældre vare Kurfyrst Johan Georg I 
af Sachsen og Kurfyrstinde Magdalena Sibylla, Datter af Hertug
Albrecht af Preussen. Fra 1630 var der Tale om en Forbindelse
mellem hende og Prins Christian, Christian IV's ældste og til 
Tronfølger udvalgte Søn (III, 526); foreløbige Aftaler bleve trufne i 
Foraaret 1631, men den officielle Forlovelse fejredes dog først 26. Sept.
1633 i Dresden. 5. Okt. 1634 fandt det pragtfulde Bryllup Sted paa
Kjøbenhavns Slot, hvorefter Ægtefællerne toge Ophold paa Nykjøbing
Slot. Ægteskabet blev barnløst, og M. S.s Liv som dansk Prinsesse
frembyder intet særlig mærkeligt; hun roses for sin Gavmildhed
mod Præster og Kirker og samlede en Bønnebog. I Maj 1647
fulgte hun med sin Ægtefælle paa den Rejse, hvor han døde 2. Juni 
paa Slottet Kørbitz i Sachsen. Efter hans Død ønskede hun at
blive boende paa Nykjøbing Slot og fik derfor i Juli 1647 sit 
Livgedingsbrev forandret, saaledes at hun erholdt Laaland og Falster
i Steden for nogle jyske Len. Men 1651 trolovedes hun med
Hertug Frederik Vilhelm af Sachsen-Altenburg og ægtede ham
11. Okt. 1652. I Avg. 1662 besøgte hun Danmark i Anledning af
den foreløbige Forlovelse mellem den sachsiske Kurprins Johan
Georg (III) og den danske Prinsesse Anna Sophie. Hun døde
6. Jan. 1668 paa Altenburg Slot, og Biskop Bircherod skriver i den
Anledning i sin Dagbog, at hun var til sin Dødsstund god dansk.

Sagittarius, Leichpredigt üb. M. S. (Altenburg 1668). 

J. A. Fridericia.



Magens, Johan Boye Junge, 1748-1814, Arkitekt, 
Søn af Johan M. og Magdalene f. Wisse (eller Weiss), blev født i Kjøbenhavn 
23. Sept. 1784 og uddannedes til Arkitekt, bl. a. ved Kunstakademiet, 
hvor han 1767 vandt den lille og 1769 den store Guldmedaille. 
Han arbejdede som kongl. Bygningskonduktør under
Harsdorff, foretog en Rejse til Udlandet og blev efter sin 
Hjemkomst (1782) optaget som Medlem af Akademiet paa «en Realskole»
1783. Derefter blev han Bygningsinspektør og senere (1799) 
Professor i Perspektiv. Som kongl. Bygningsinspektør og senere som
Hofbygmester havde han Tilsyn med de offentlige Bygninger og
ledede Udsmykningen af flere kongl. Slotte. 1789 var han tillige
bleven ansat som Søetatens Bygmester, og ved Akademiet beklædte
han flere Gange betroede Stillinger. Han ægtede Clara f. Holst,
Enke efter Hofarkitekt og Brandmajor Andr. Kirkerup (IX, 185),
og døde 6. Juni 1814. Til hans selvstændige Byggearbejder kjender
man foreløbig intet; hans Gravmæle paa Holmens Kirkegaard er
af Dajon.

Weilbach, Nyt Konstnerlex.

Erik  Schiødte.



Magius, Christian Wilhelm, 1787-1848, Officer, 
født 29. Marts 1787 i Lybek. Faderen var Godsadministrator Ernst Albrecht M.
(f 1803). Da Moderen, Sophie Dorothea f. Jahn, døde 1797, kom
M. hjemme fra, først paa Landet i Meklenborg, saa til Preetz og
endelig 1802 til Heide til sin Morbroder Fysikus J. Chefen for
det i Heide liggende sjællandske Jægerkorps, Grev Schack, 
udnævnte M. til Frikorporal og udvirkede, at M. 1805 kom paa
Militærinstituttet i Kjøbenhavn. Under Hovedstadens Belejring
1807 deltog han i Udfaldene som Fændrik i norske Livregiment 
og kæmpede paa Nørrebro mod en Broder i den tyske Legion.
1808 kom han som Lieutenant tilbage til sin gamle Afdeling, hvor
han forblev (Kapitajn 1820, Major 1835), til han ved
Omorganisationen i 1842 kom til 1. Jægerkorps. M. var i stor Yndest hos
Frederik VI, som navnlig lyttede til hans Meninger om Forandringer
i Hærens Udrustning. Efter Indbydelse af Kong Carl Johan
overværede han i 1843 de svenske Troppeøvelser. 1845 blev M.
Oberstlieutenant og Kommandør for 3. Jægerkorps, med hvilket han 1848
rykkede i Felten. Han blev strax Kommandør for Avantgarden,
som han førte med mønsterværdig Dygtighed og Koldblodighed
først ved Bov og derefter i det berømte Slag ved Slesvig 23. April,
hvor han til det sidste, ramt af en Kugle i Hovedet, hævdede sin
Plads som en af Hærens mest udmærkede Officerer. Gift 7. Okt.
1814 med Anna Elisabeth Lind (f. 12. Juli 1790 d. 2. Jan. 1840),
hvis Fader ejede Græse Mølle.

Den dansk-tyske Krig 1848-50, udg. af Generalstaben, I.
Selmer, Nekrolog. Saml. I, 36 ff.

Lesser.



Magius, Jens Erik Albert, 1816-84, Officer, er en Søn af
ovennævnte Chr. Wilh. M., fødtes 28. Maj 1816, blev Kadet 1827,
tog Officersexamen 1836 og ansattes som Sekondlieutenant ved
slesvigske Jægerkorps. I 1838 blev han forsat til jyske
Jægerkorps (senere 3. Jægerkorps, 19. og 25. Bataillon), hvorved han
blev staaende i over 42 Aar og altsaa baade blev Premierlieutenant
(1842), Kapitajn (1849), Major (1864), Oberstlieutenant (1866) og
Oberst (1867). I 1848 rykkede han i Felten som Adjudant hos sin
Fader og fik snart Lejlighed til at vise sine fortræffelige militære
Egenskaber baade ved Bov, i Slaget ved Slesvig og i Kampene
ved Nybøl og Dybbøl. Navnlig under Slaget ved Fredericia (1849),
da han var bleven Kompagnichef, udmærkede han sig særdeles,
i det han kastede en slesvig-holstensk Bataillon ned i Slugten
nordvest for Fæstningen, erobrede den store Redoute og tog Parken
ved Hejse Kro. I 1850 var han med ved Isted og var en Tid lang
Forpostkommandør i Kokkendorf-Stillingen. Efter Krigen vendte
han tilbage til Nyborg, hvor han blev Borgerrepræsentant, og hvor
Kronprins Frederik blev ansat som Officer ved hans Kompagni. I
1863 ansattes han som Chef for 19. Regiments 2. Bataillon,
hvormed han deltog i Krigen 1864.

Skjønt M. aldrig havde taget Del i politisk Virksomhed, valgtes
han i 1866 til Landstingsmand for 6. Kreds og gjenvalgtes 1870 og 
1878. Som saadan søgte han at udfylde Pladsen efter bedste Evne
og at sætte al personlig Interesse til Side, men kom ikke til at
spille nogen Rolle. I 1880 søgte og erholdt han sin Afsked fra
Krigstjenesten efter i 1875 at være bleven Kommandør af Danebrog
af 2. Grad. -- Han døde 11. Juni 1884 i Ems. 9. Okt. 1844 var
han bleven gift med Oline Christine Aarestrup, Datter af Justitsraad,
Toldkasserer A. i Nyborg.

Vort Forsvar Nr. 95.

P. N. Nieuwenhuis.



Magnus den gode, 1024-47, Norges og Danmarks Konge.
Kong Olaf den hellige havde med en Frille Alfhild Sønnen M.,
der fulgte med Faderen paa hans Flugt fra Norge 1028 og blev
opdraget i Garderige hos Fyrst Jaroslav, indtil han 1035 indkaldtes
til Norge og hyldedes som Konge. Efter Kampe med den danske
Kong Hardeknud kom det til et Forlig paa Brennøerne ved
Gøtaelvens Udløb, hvorved det bestemtes, at hvis en af Kongerne døde
sønneløs, skulde den længstlevende arve hans Rige. Da Hardeknud
døde 8. Juni 1042 uden at efterlade Sønner, blev den 18aarige M.
hyldet i Danmark som Konge. For at forsone den nærmeste
Slægtning af det gamle Kongehus, Svend, Søn af Knud den stores
Søster Estrid, indsatte M. ham til Jarl. Svend greb dog ved første
Lejlighed til Vaaben mod M., som imidlertid var ham overlegen i
Kampene, og da M. i Slaget paa Lyrskovs Hede ved Slesvig 28. Sept.
1043 ikke blot selv havde kæmpet tappert, men tilføjet Venderne
et knusende Nederlag, var hans Trone sikret. Ved sin kraftige
og retfærdige Styrelse vandt den vennesæle Fyrste de danskes
Agtelse og Kjærlighed og dermed Tilnavnet «den gode». Svend
fortsatte dog endnu sine Angreb, indtil han efter en afgjørende Kamp
ved Helgenæs maatte forlade Landet. M. fattede nu endog Planer
om at drage mod England, men da fik han en ny Modstander i
sin Faders Halvbroder Harald Sigurdsen (Haarderaade), der efter
15 Aars Fraværelse vendte hjem til Norden og forbandt sig med
Svend. M. foretrak en Udsoning med Harald og delte sit
Kongedømme med ham. Paa et Tog til Danmark døde M. 25. Okt. 1047
om Bord paa sit Skib efter et kort Sygeleje, som et Fald med
Hesten havde foraarsaget; døende indsatte han Svend til Arving
af Danmark. Hans Mænd førte hans Lig til Nidaros. M. var
ugift; han havde en uægte Datter, Ragnhild, som ægtede Jarl
Hakon Iversen (VIII, 329).

Munch, Det norske Folks Hist. I, I-II.
Ræder, Danmark under Svend Estridsen og hans Sønner.

Johannes C. H. R. Steenstrup.



Magnus (Nielsen), o.1106-1134, var Søn af Kong Niels og
Margrethe Fredkulla og opkaldt efter sin Farfader, Svend Estridsen,
hvis kirkelige Navn var Magnus. Dronning Margrethe, som søgte
at sikre Fred blandt Kongeætlingerne, lod M.s ældre Fætter Knud
(Lavard), der endnu selv var Barn, staa Fadder til M., og senere
svore de unge Frænder hinanden Broderskab. Ikke des mindre
blev det Fjendskabet til Knud, som særlig kom til at kjendetegne
M.s Plads i Historien. M., der havde store Mødrenegodser i
Vestergøtland, søgte efter Inge Halstensens Død (o. 1125) at blive
Konge i Sverige. Østgøterne og Svearne valgte dog indfødte
Konger, saa at M. maatte nøjes med en ringe Del af Landet, og
et Tog, han gjorde til Smaaland og Øland, og hvorfra han
hjembragte nogle store Thorshamre, gjorde ham kun hadet blandt
Svenskerne og forøgede ikke hans Magt. Imidlertid blev M. trolovet
med Richiza, Datter af den polske Hertug Boleslav, og deres
Bryllup holdtes i Ribe. Denne Forbindelse og den svenske Kongetitel
gave ganske vist M. en vis Anseelse, og tilmed var han velvoxen
og kæmpestærk; men han havde ikke Knud Lavards ridderlige
Elegance, end mindre hans overlegne Evner, og kom de 2
Frænder efter Niels' Død til at staa som Medbejlere til Tronen, kunde
Udfaldet næppe være tvivlsomt. Dette nagede M. og forvandlede
hans Følelser for Knud til bittert Had; hans Stifmoder, Dronning
Ulvhild, og hans Fætter Henrik Skadelaar ophidsede ham yderligere,
hans medfødte Godmodighed veg for hans lidenskabelige Heftighed,
og dermed førtes han ind paa Snigmordets Veje. Aabent turde
han ikke bryde med Knud, han gjorde ham endog tryg ved at
bede ham til Fadder; men imidlertid dannede han og Henrik
Skadelaar en Sammensværgelse. Da Knud tilbragte Julen 1130 i
Roskilde, søgte M. forgjæves Lejlighed til at dræbe ham og maatte
ty til en ynkelig Løgn for at forklare sin paafaldende Færd. For
dog at komme ham til Livs foregav han at ville drage paa
Pilegrim sfærd og bad Fætteren om imedens at varetage hans Sager,
men Knud maatte da, for at høre nærmere herom, indfinde sig til
et hemmeligt Møde. Knud lovede det og drog til Ringstedegnen,
medens M. opholdt sig nærmere ved Roskilde. En Nat brød M.
op med sine Mænd efter først at have sikret sig deres blinde
Troskab; Hensigten var at indebrænde Knud, men det blev Daggry,
før man naaede Maalet. M. skjulte nu sine Mænd i Skoven,
medens han sendte den tyske Sanger Sivard til Knud for at hente
ham til det aftalte Møde. Knud kom, aaben og frejdig, og da M. 
var sikker paa at have ham i sin Magt, lod han sine Mænd bryde
frem; selv overrumplede han Knud og kløvede hans Hoved med
sit Sværd (7. Jan. 1131).

For Sjællændernes Harme maatte M. nu gaa i Landflygtighed
til Sverige; men Niels kaldte ham tilbage, og dermed begyndte en
blodig Borgerkrig, under hvilken M. blev sin Faders Medkonge.
Vel standsede M. ved Danevirke Knuds Fosterfader, den tyske
Kong Lothar, men maatte dog til sin Ydmygelse godkjende ham
som Overherre. Dernæst kæmpede han ivrig mod Knuds Broder
og Hævner, Erik Emune; ved Sejerø led han et Nederlag (1132),
men vandt i andre Kampe og fik Erik jagen af Landet. Samtidig
gjorde Kong Sverker sig imidlertid til Herre over hans svenske
Lande, og paa et Møde i Halberstadt maatte M. endnu en Gang
og paa end mere ydmygende Maade sværge Lothar Troskab
(Paa-sken 1134). Efter sin Hjemkomst anførte han det store Tog mod
Erik Emune i Skaane. De fleste af hans Krigere skulle have været
forknytte; men M. stolede paa sin store Overmagt, og fyrig efter
Kamp lod han Hæren udskibe ved Fodevig. Da kom Erik
sprængende med sit Rytteri og knuste sine Fjender ved et voldsomt
Angreb. M. kæmpede som rasende, men blev nedhugget (4. Juni
1134). En Krønnikeskriver fra Roskilde begræd ham som «Danmarks
Pryd»; men Saxo kalder ham «det navnkundigste Exempel paa
Troløshed». Med Richiza, som senere ægtede Kong Sverker, havde
M. Sønnerne Knud, der blev Konge, og (i Følge Knytlinga Saga)
Niels, der muligvis er den Niels Jarl, som (o. 1158) døde som Munk
i Esrom. I Følge et Kongebrev fra 1194 synes M. endnu at have
haft en tredje Søn, Christoffer. Endelig havde M. mindst én Datter.

H. Olrik, Knud Lavard.

Hans Olrik.



Magnus (Henriksen), --1161, svensk Modkonge, Søn af
Henrik Skadelaar (VII, 360) og Ingerid (VIII, 298), havde efter sin
Moder faaet betydelige Godser i det vestlige Sverige, og her synes han
at have haft Ophold, medens han ikke vides at have taget Del i
de brogede Begivenheder i Danmark. M. havde arvet sin Faders
voldsomme Sind og hans Magtsyge, og støttet paa sine svenske
Ejendomme og sin Moders Byrd som Kong Stenkils Sønnedatter
higede han efter Sveriges Kongekrone. Om man kan tro Saxo,
var det M., som kjøbte Kong Sverkers Hestesvend til at myrde
sin Herre (o. 1155), og skjønt han ingenlunde blev støttet fra
Danmark, fik han vistnok efter Sverkers Død en Del af Sverige i sin 
Magt. Dernæst overfaldt han Kong Erik Jedvarsen i Østre Aros,
det nuværende Upsala, dræbte ham (1160) og gav dermed Sverige
dets Folkehelgen. M. gjorde nu sin Broder Regnald til sin Jarl
og herskede som Konge. Hans Stilling syntes ret stærk, fordi
Kong Inge i Norge var hans Svoger. Men Inge faldt i Slaget ved
Oslo (Febr. 1161), og deres fælles Halvbroder Orm maatte flygte
til M. S. A. var det til Ende med dennes Herredømme: Carl
Sverkersen rejste Svenskerne og fældede M. og Regnald ved
Ørebro. M.s Hustru var Brigida, Datter af den norske Konge Harald
Gille; tidligere havde hun været gift med den mægtige vestgøtiske
Jarl Carl Sunesen, efter M.s Fald ægtede hun den berømte Jarl
Birger Brosa (af Folkungeætten), men forlod ham atter for at ende
sine Dage i Riseberga Cistercienserkloster i Nerike.

Hans Olrik.



Magnus (Eriksen), --1176--, Frillesøn af Erik Lam, var under
den store Tronstrid ivrig Tilhænger af Svend Grade og blev i
dennes sidste Kamp med Valdemar (1157) tagen til Fange; men
Valdemar behandlede ham mildt og søgte at vinde ham ved at
give ham en ærefuld Stilling i sin Tjeneste. I Begyndelsen syntes
denne Højmodighed ikke at være forgjæves. M., der slægtede sin
Fader paa som fyrig Kriger, udmærkede sig i alt Fald paa
Vendertogene; 1167 anførte han sammen med Absalon og den unge
Christoffer Toget mod Tribsees, og paa Toget mod Pomrerne 1170 satte
han ved sin Dristighed Livet i Vove og blev kun reddet ved
Absalons Raadsnarhed. Men enten nu M. ikke saa sig tilstrækkelig
belønnet, eller han var forbitret over, at Valdemar havde sikret sin
Søn Knud Tronen, vist er det, at han tillige med Ærkebiskop Eskils
Dattersønner Knud og Carl dannede en Sammensværgelse mod
Valdemars Liv i Haab om derved selv at bane sig Vej til
Kongestolen. Planen blev imidlertid røbet, og M. flygtede til
Sachserhertugen Henrik Løve, som søgte at udsone ham med Valdemar
(1176). En dansk Sendefærd paaviste imidlertid Hertugen M.s
Brøde, men M. vilde da godtgjøre sin Uskyldighed ved Tvekamp.
Sendefærden svarede, at dansk Lov krævede Jærnbyrd, og da M.
ikke vilde underkaste sig denne, var hans Stilling hos Hertugen
svækket, og han maatte love at indfinde sig hos Valdemar, dog
med frit Lejde. Paa et Hirdstævne i Viby ved Aarhus kom M.s
Sag da for. Imidlertid vare nogle af hans Breve blevne opsnappede
og tjente som Vidnesbyrd imod ham. Absalon, som havde
Medfølelse med sin gamle Krigskammerat, søgte at redde ham ved at 
faa Kongen til at love ham Tilgivelse, saafremt han frivillig
tilstod sin Brøde, og kunde derved samtidig fri Valdemar fra at
maatte lade Sagen falde af Mangel paa Vidnebevis. M. fulgte
Absalons Raad, tilstod og bad om Naade, og Valdemar nøjedes
med at fjærne ham fra sig og forbyde ham alt Samkvem med sine
medsammensvorne. Fra sit Opholdssted paa Fyn satte M. sig
alligevel i Forbindelse med Knud og Carl i Sverige, men blev atter
røbet og sat i Taarnet paa Søborg (1178). Her er han død, uvist
naar. En Aarbog har den Optegnelse, at M. «Ulv» døde 1190, og
man har antaget denne for M. Eriksen; hans Tilnavn skulde da
være Modstykke til hans Faders. Men denne M. «Ulv» maa være
den ansete Stormand M. Ulvsen, som i 1174-77 ofte nævnes i
Kongens Følge.

Saxo ed. Müller, lib. XIV.

Hans Olrik.



Magnus, Konge af Lifland, 1540-83. M., der fødtes paa
Kjøbenhavns Slot 26. Avg. 1540, var Kong Christian III's og
Dronning Dorotheas næstældste Søn. Om hans Barndom vides kun lidt.
Han blev opdraget sammen med sin yngre Broder Hans og den
unge Grev Johan af Oldenborg. Hans Lærere vare først
Hofprædikanten Poul Noviomagus, senere Caspar Mule og Lucas
Bacmeister. Væsentlig lededes dog hans som de andre kongelige Børns
Opdragelse af den strænge og myndige, men meget
samvittighedsfulde Moder, som hævdede sit Formynderskab over Børnene
indtil deres 20. Aar. Kun 2 Aar gammel mistede han under en
Sygdom sit ene Øje, hvad der senere gav liflandske Historieskrivere
Anledning til at skildre ham som et Uhyre med alle mulige
legemlige Skavanker. Med Søsteren Kurfyrstinde Anna af Sachsen fulgte
han, 17 Aar gammel, til Tyskland for at uddannes ved fremmede
Hoffer. Men hans Opførsel her gav Faderen hyppig Anledning til
alvorlige Formaninger; særlig ankede han over hans Ødselhed,
Letsindighed og Sanselighed -- Egenskaber, som senere fremtraadte
i stærkere Lys og i høj Grad beherskede hans Livsførelse. 1559
vendte han tilbage til Danmark sammen med sin Svoger Kurfyrsten
til Frederik II's Kroning.

For at undgaa Delinger af den kongelige Del af
Hertugdømmerne havde det tidlig været paa Tale at forsørge den unge
Prins andensteds. Forsøg paa at skaffe ham Koadjutoratet i Riga
og senere paa at faa ham valgt til Biskop i Dorpat eller i Lybek
eller til Ærkebisp i Bremen vare imidlertid strandede, og det var 
først nu ved hans Hjemkomst, at det lykkedes at sætte en slig
Plan igjennem. Allerede i Christian III's Regeringstid havde den
samvittighedsløse Biskop af Øsel og Kurland Johan Miinchhausen
hemmelig tilbudt den danske Konge sit Bispedømme til Kjøbs, men
Kong Christian havde afslaaet det. Hos Kong Frederik fandt
Tilbudet derimod bedre Øre, og i Sept. 1559 kom Kjøbet i Orden.
For 30000 Dir. solgte Bispen sit Stift til Kongen med Ret for denne
til at udnævne hans Efterfølger. Samtidig overdrog Kongen sine
Rettigheder til Stiftet til Hertug M., imod at denne afstod ham al
sin Ret til Part i Slesvig og Holsten. I Maj Maaned 1560 kom
derpaa M., ledsaget af en Skare Landsknægte, til Øsel, hvor
Domkapitlet strax valgte ham til Biskop.

Den unge Prinses Ankomst vakte store Forhaabninger i
Lifland, som i dette Øjeblik truedes med Undergang saa vel ved
Russernes Angreb som ved den polske Konges egennyttige Politik.
En almindelig Forvirring herskede i Landet, og man greb efter
hvert Halmstraa for at finde Redning. Mange saa hen til M. som
Redningsmanden; kort efter sin Ankomst blev han valgt til
Administrator af Reval Stift, og selv flere af Ordensmesteren Kettlers
Tilhængere sluttede sig til ham. Kettler maatte endog anerkjende
ham som Herre over Stifterne Øsel, Kurland og Reval, men hans
Stilling viste sig dog snart uholdbar. Russerne skaanede lige saa
lidt hans Lande som det øvrige Lifland, og da han var fuldstændig
blottet for Midler til at lønne Lejetropperne, maatte han allerede
i Febr. 1561 vende tilbage til Danmark for at søge Hjælp. Her
indsaa man nu, at M. var ude af Stand til at magte de vanskelige
Forhold, hvori man havde ført ham ind. Opgive Spillet kunde
man dog ikke, og paa Enkedronningens ivrige Tilskyndelser gik
Frederik II ind paa yderligere at understøtte Broderen med Penge
og Tropper, dog paa den Betingelse, at hele den udøvende
Myndighed i Stiftet lagdes i Hænderne paa en af Kongen udnævnt
Statholder, og at Christoffer Valkendorf skulde ledsage Hertugen
og være hans Raadgiver. I Maj 1561 vendte M. tilbage til sit
Stift, denne Gang under strængt Formynderskab af Statholderen
Diderich Behr og Christoffer Valkendorf.

Det var i dette Aar, at Ordensstatens Opløsning fuldbyrdedes.
Svenskerne erobrede Estland og Reval, Russerne satte sig fast i
det nordlige Estland, og Ordensstaten underkastede sig Polen. Det
gik ogsaa ud over M.s Besiddelser: Kurland tilfaldt Ordensmesteren
som Vasalstat af Polen, og Svenskerne erobrede Hapsal. M.
indskrænkedes væsentlig til Øsel, og her var det mere den af den
danske Konge afhængige Statholder, der regerede, end Hertugen.
Denne ynkelige Stilling søgte M. ofte at komme ud af. Han var
ikke uden Foretagsomhed og Initiativ; men hans holdningsløse
Personlighed vakte Mistillid overalt. Fra Hjemmet fik han ingen
Støtte, hvor meget end hans Moder tilskyndede Kongen til at holde
ham oppe. I Danmark betragtede man kun Øsel som en dansk
Provins, og Hertugens hyppige Besøg her endte altid uden Resultat.
Saa søgte han at vinde Kongen af Polen, men hans Frieri til en
polsk Prinsesse blev afvist, og hermed faldt hans Forhaabninger
om at erhverve Lifland som Len af Polen. Han satte sig nu i
Spidsen for Skarer af herreløse Æventyrere, som huserede i det
sønderrevne Land, og søgte at overrumple Reval; men Svenskerne
vare paa deres Post, og Forsøget mislykkedes. Nu stod kun ét
tilbage for ham, hvis han da ikke vilde vende hjem som den
fortabte Søn, at slutte sig til Rusland og knytte Forbindelse med den
frygtelige Zar Ivan Vasiliewitsch. Han vovede dette Skridt, rejste
selv til Moskov 1570 og blev her modtaget med aabne Arme.
Zaren kaldte ham sin Søn, lovede ham sin Niece til Ægte,
ud-raabte ham til Konge af Lifland og satte ham i Spidsen for en
Hær paa 70000 Mand, med hvilken han skulde erobre sit nye
Kongerige. Angrebet gjaldt først Reval, men paa ny forsvarede
denne Stad sig med et uforligneligt Heltemod, og alle Russernes
Anstrængelser strandede paa dens Borgeres Mod og den svenske
Besætnings Udholdenhed. Med Skam og Skade maatte M. trække
sig tilbage. Zaren slog dog ikke Haanden af ham, han haabede
at kunne bruge hans Navn til sin egen Fordel. Derimod opgav
Kong Frederik nu fuldstændig sin Broder og erklærede, at han
ikke vilde tilbagegive ham Øsel, før Forbundet med Zaren var
opløst. M. drog endnu en Gang i Spidsen for en russisk Hær ind i
Lifland, han ægtede 1573 den russiske Prinsesse Marie og smigrede
sig med det Haab, at Russernes sejerrige Kampe skulde bringe
Kongekronen til at sidde fast paa hans Hoved. Men Zaren havde
andre Planer. Kongetitelen lod han ham beholde, men Magten tog
han selv, og M. fik kun nogle faa spredte Ejendomme, hvor han
knap fandt det nødvendige Underhold for sig og sin Hustru. Da
knyttede han hemmelige Underhandlinger med Polen for at komme
ud af det russiske Favntag. Men i Polen troede man ham ikke,
og da ogsaa Zaren fattede Mistanke til ham, blev hans Stilling
yderst fortvivlet. Han blev kastet i Fængsel, truet paa Livet,
maatte paa Knæ bede Zaren om Tilgivelse og erholdt den
ogsaa -- som man tilgiver en Hund. Endelig lykkedes det ham
at undslippe, og i Polen fandt han sin sidste Tilflugt. Han afstod
1578 til Kong Stephan sine faa Besiddelser og levede sine sidste Aar
som den polske Konges Lensmand i Pilten i Kurland, hvor han døde
18. Marts 1583. Hans Gemalinde drog senere tilbage til Rusland
og døde her som klostergiven tillige med sin eneste Datter, Eudoxia.
M. blev begravet i Slotskirken i Pilten, hvorfra hans Lig 79 Aar
efter (1662) blev ført til Danmark og begravet i Roskilde Domkirke.

Busse, Herzog Magnus (1871). 
Mollerup, Danmarks Forhold til Lifland 1346--1561 S. 111 ff. 
Allg. Deutsche Biographie XX.

Mollerup.



Magnus, --o. 1065, Biskop. Da det store Ribe Stift, der
foruden en Del af Sønderjylland indbefattede hele Nørrejylland,
efter Biskop Wals Død deltes i 4 Stifter, blev M., som da var
Munk, af Svend Estridsen beskikket til Biskop i Vendsyssel Stift.
Sin Bispevielse modtog han i Bremen; der fra vilde han vende hjem,
men led undervejs Skibbrud og druknede i Elben. Hans Lig
blev i Følge et Sagn, efter at være drevet til Land, jordet i den
saakaldte «Bispegrav», som endnu findes paa Sjørring Kirkegaard i
Thy, men rigtignok skriver sig fra en senere Tid.

Suhm, Hist. af Danm. IV, 321 f. 
Aarbøger f. nord. Oldkynd. 1877, S. 83 ff.  

C. Weeke.



Magnusen, s. Magnússon.

<chapter name="Magnussen, Johannes Julius Claudi, f. 1848, Oversætter og
Forfatter">

Magnussen, Johannes Julius Claudi, f. 1848, Oversætter og
Forfatter. Som Søn af Lærer Julius M. og Johanne f. Claudi fødtes
M. 11. Juni 1848 i Aalborg, blev 1869 Student (privat dimitteret),
rejste Aaret efter til Kina i det store nordiske Telegrafselskabs
Tjeneste og var senere ansat ved det kinesiske Toldvæsen til 1875,
da han af Helbredshensyn vendte hjem og tog 2. Examen. Han
underviste derpaa en Tid i Engelsk og var beskæftiget med litterære 
Sysler, særlig Oversætterarbejder, var Musikanmelder ved «Ude
og hjemme» og, efter at dette Blad var gaaet ind, 1884--85 (med
O. Borchsenius) Medredaktør af «Hjemme og ude». 1881--83 var
han Realskolebestyrer i Lemvig, udfoldede derefter en betydelig
Virksomhed som Oversætter (Th. Storm, Ebers, Reuter, Spielhagen
og Lindau) og udgav sammen med Dr. Ad. Hansen en Række
engelske Skolebøger. 1889 underkastede han sig Magisterkonferensen
i Engelsk («Samuel Richardson, et Afsnit af Romanens Historie» 

udkom 1891). Særlig skal fremhæves hans anerkjendt dygtige
Oversættelse af de fleste af Schillers Tragedier. M. ægtede 1877 Hedvig
Charlotte Cathrine Sommer, Datter af Admiral F. S. 

Louis Bobé.



Magnússon, Árni, 1663-1730, Professor, Arkivsekretær, Samler. 
Á. M., hvis Navn var den lærde Verden bedst kjendt i
dets latiniserede Form Arnas Magnæus, fødtes 13. Nov. 1663 paa
Kvennabrekka i det vestlige Island. Forældrene vare Magnús Jónsson, 
Stedets Præst (senere Sysselmand), og Guðrún Ketilsdatter; men
Á. M. opdroges hos Moderens Slægt paa den nærliggende Præstegaard 
Hvammur, indtil han 1683 dimitteredes fra Skalholt Skole
og immatrikuleredes ved Kjøbenhavns Universitet, hvor han 1685
afsluttede sine Embedsstudier med en theologisk Attestats. Tidlig
havde han kastet sig over Studiet af den nordiske Oldlitteratur og
var bleven den kongl. Antikvar, Professor og Arkivsekretær Th.
Bartholins Amanuensis. Samtidig med at han opsporede Materiale
til denne, blev han selv en ivrig og heldig Samler af Bøger og
Haandskrifter; sine Evner i denne Henseende fik han Lejlighed til
at lægge for Dagen dels under et Vinterophold paa Island 1685-86,
dels ved et Besøg i Norge 1689 og mindre Udflugter til Jylland og
Skaane 1690. I dette Aar døde Bartholin, men Á. M. fik i
Oversekretæren Gehejmeraad M. Moth en indflydelsesrig Beskytter, der
skaffede ham Fribolig paa Borchs Kollegium 1691-93 og i de
følgende 3 Aar satte ham i Stand til at studere ved tyske
Universiteter og Bibliotheker. Efter sin Hjemkomst blev han Moths
Bibliothekar og kom til at bo hos ham, og denne skaffede ham
ogsaa hans første virkelige Ansættelse, i det Á. M., der 1694 var
bleven designeret Professor, nu 1697 udnævntes til Arkivsekretær
ved Gehejmearkivet. Med dette Embede forbandt Á. M. fra 1701
Stillingen som Professor philosophiæ et antiqvitatum Danicarum ved
Universitetet og blev 1721 Professor i Historie og Geografi, men
indskrænkede væsentlig sin Universitetsvirksomhed til Deltagelse i
Konsistoriums Arbejder. Derimod overtog han 1721 Posten som
Underbibliothekar ved Universitetsbibliotheket og maa derefter
antages at være dettes egentlige Bestyrer, ligesom han fra 1725 i
Virkeligheden forestod Gehejmearkivet.

Imidlertid afbrødes Á. M.s kjøbenhavnske Virksomhed næsten
fuldstændig 1702-12 ved hans Deltagelse i den islandske
Landkommission, der foranledigedes ved de i de nærmest foregaaende
Aar til Regeringen indløbne Besværinger over Landets økonomiske 
Tilbagegang. 1702 overdroges det nemlig Á. M., med Vicelagmand
Páll Jónsson Vídalín til Medhjælper, at begive sig til Island for
der at lade udarbejde en almindelig Jordebog, til hvilket Hverv
knyttede sig en Folketælling m. v., hvorhos det befaledes
Kommissærerne at undersøge de utilfredsstillende Handelsforhold, at have
Tilsyn med Retsplejen og afhjælpe Misligheder i Administration og
Rettergang. Dette var en indviklet og vanskelig Opgave, som kun
ved en sjælden Forening af Virkelyst og Betænksomhed kunde
ventes gjennemført i rimelig Tid og uden alt for stor Modstand fra
de mange, hvis Interesser truedes. Á. M. har tydelig nok ønsket
at tage Sagen alvorlig. Ikke alene har han gjennem Forarbejderne
til Jordebogen søgt at tilvejebringe et saa righoldigt Materiale som
muligt til Underretning om Land og Folk, men paa selve Stedet
har han villet undersøge Fæsteforholdene, Handelens Drift og
Administrationen for saaledes ved Værkets Slutning at kunne indgive
Forslag til en Reorganisation af hele Landets Bestyrelse, hvorved
Fæsternes Kaar kunde lettes, Overgrebene fjærnes og
Handelstvangen gjøres saa lempelig som muligt. Men han har overset,
at -- særlig under de smaa og forviklede Forhold -- maatte
overilet Strid med Lokaladministrationen og Indblanding i de allerede
foreliggende eller ny opdukkende Retstrætter nødvendig føre bort
fra Hovedopgaven. Dobbelt Forsigtighed krævedes af 
Kommissærerne som Dommere, da Landet manglede en tidssvarende
Lovbog; Straffebestemmelserne bleve tilsyneladende vilkaarlige og ofte
urimelig høje; heraf fulgte Appel til højere Instanser, og den ene
Retssag drog den anden efter sig. I denne Henseende var det
allerede en mislig Sag, at P. Vídalín fra Begyndelsen var paa
Krigsfod med flere af Landets Embedsmænd, og Á. M. selv synes at
have haft en lovlig stærk Følelse af egen Myndighed. Saaledes
fik 1709 Á. M. en Højesteretsdom for under en Injurieproces at
være gaaet alt for voldsomt frem mod Modparten, og begge
Kommissærer fik 1713 deres Dom over Lagmand Sigurd Bjørnsson (paa
Embeds- og Æresfortabelse), for hans Forhold i nogle paa ny til
Paakjendelse optagne Retssager, underkjendt. Hovedværket, Jordebogens 
Udarbejdelse, trak i Langdrag, uden at Materialets Indsamling
hverken tilendebragtes eller gjennemførtes overalt af dem personlig,
og efter at Regeringen flere Gange havde vist Tegn til Utaalmodigned, 
afbrødes det 1712, da Á. M. hjemkaldtes og -- efter at have
tilbragt Vinteren hos Torfæus i Norge -- fra Foraaret 1713 igjen
tog fast Ophold i Kjøbenhavn; sine Papirer og Samlinger maatte 
han dog paa Grund af Krigsforholdene for en stor Del efterlade
paa Island og gjensaa dem først 1720, da de førtes til Kjøbenhavn
af Admiral Raben. -- Nogen afsluttende Betænkning indkom ikke
fra Kommissionen, og Jordebogen redigeredes aldrig efter
Rentekammerets Ønske, medens Á. M. paa sin Side mente sig
brøstholden ved, at Rentekammeret mod Slutningen af hans
Kommissionstid havde ophørt at udbetale Diæter. Paa en Maade løb
saaledes det hele Foretagende ud i Sandet. Men det i Jordebogen
(hvor des værre nogle Sysler mangle) foreliggende Forarbejde til
en islandsk Matrikkel er i Virkeligheden en omstændelig
statistisk-topografisk Beskrivelse af stor Værdi. Først efter Á. M.s Død
oversattes Jordebogen paa Dansk, mod at Rentekammeret frafaldt den
Fordring, det mente at have i hans Bo.

I den nævnte Periode var Á. M. kun 2 Gange i Kjøbenhavn,
nemlig Vintrene 1705-6 og 1708-9. Under sit sidste Ophold
ægtede han en velstaaende aldrende Enke, Mette Fischer af norsk
Slægt, tidligere gift med Kongens tyske «Remmesnider». For Á. M.
havde hans islandske Embedsvirksomhed haft en særlig Betydning
ved den Lejlighed, der gaves ham til Indsamling af Haandskrifter
og Diplomer. Af Haandskrifter (navnlig nordiske og fremfor alt
norsk-islandske) saa vel som af Palæotyper og sjældne Bøger havde
Á. M. dannet sig et enestaaende Bibliothek, da dette ved
Kjøbenhavns Brand 1728 truedes med fuldstændig Undergang. Først i
sidste Øjeblik besluttede han sig til at flytte, hans Samling af
trykte Bøger maatte da ofres, hvorimod Haandskriftsamlingen --
afvigende fra, hvad man tidligere har troet -- i det væsentlige
reddedes; dog bleve bl. a. mange af hans egenhændige Optegnelser
et Rov for Luerne, og han naaede aldrig mere ret at faa ordnet
sin Samling. Denne Ulykke tilføjede ham et Knæk, som han ikke
forvandt. Ved Juletid 1729 kastedes han paa Sygelejet, og 7. Jan.
1730 døde han. Dagen forud havde han ladet gjøre Udkast til et
Testamente, hvorved hans Bibliothek og efterladte Midler skjænkedes
til det offentlige til hans Studiums Fremme og til Hjælp for islandske
studerende. I Henhold hertil udarbejdedes en Fundats for det efter
ham benævnte Arnamagnæanske Legat («Arnæ Magnæi Stiftelse»),
hvorefter Renterne af Legatkapitalen (der nu er o. 64000 Kr.) skulde
anvendes dels til Lønning af 2 islandske Stipendiarer, mod Arbejde
i Legatets Tjeneste, dels til Udgivelse af Samlingens Haandskrifter
og lign. Stiftelsen, der er knyttet til Kjøbenhavns Universitet,
bestyres af en Kommission paa 5 Mand. 
Til denne Samling -- nu o. 2000 Haandskrifter og 6000
Diplomer -- havde Á. M. allerede før Islandsrejsen tilvejebragt et
anseligt Grundlag ad privat Vej eller ved Avktionsindkjøb, og 
ogsaa i den følgende Tid fik han betydningsfulde Erhvervelser 
uden for Island. Men særlig karakteristisk er den Indsamling, han 
under sit 10aarige Ophold paa Øen formaaede at gjennemføre. De
fleste af de store Skindbøger vare i Løbet af det 17. Aarhundrede
sendte ud af Landet, eller de vare paa Island selv faldne fra
hinanden i usammenhængende Fragmenter eller skudte til Side for
de lettere læselige Papirshaandskrifter og i Massevis ødelagte. Hvad
Á. M. fik af Skindbøger, var sædvanlig defekt og vanrøgtet; til
disses Supplering blev ethvert Blad ham dyrebart, hvad enten det
slidt og sværtet fandtes som Omslag om Bøger og Hæfter eller
ituskaaret til Mønstre og Brugsgjenstande. Til yderligere Vejledning
anstilledes de omhyggeligste Efterforskninger over Haandskriftets
Historie, enhver Notits angaaende dette optegnedes, og
Forespørgslerne fortsattes, saa længe der var mindste Haab om selv de
ubetydeligste Rester. Selvfølgelig har Á. M.s Stilling som islandsk
Landkommissær med de dertil knyttede Rejser og hans
Tilstedeværelse ved de aarlige Alting, der frembøde den bekvemmeste
Lejlighed til at faa fjærnerestaaende i Tale, i høj Grad støttet hans
Indsamling og til en vis Grad været en nødvendig Betingelse for
dennes Gjennemførelse, men efter hvad der af de talrige
Seddelnotitser kan sluttes, var det væsentlig Slægtninge og Venner, fra
hvem de store Bidrag ere komne, ligesom det ogsaa vides, at
Á. M. var en særdeles villig Betaler, hvor det gjaldt Indkjøb af
Oldskrifter. Hvad han i sin Stilling som Embedsmand krævede
sig tilstillet til Undersøgelse, var Gaardenes Ejendomsbreve; og de
Klager, der senere kom til Orde, gjaldt ogsaa nærmest saadanne
Dokumenters Tilbageholdelse. Fra Bispestolene fik han adskilligt,
navnlig fra Skalholt, hvor han boede under sit Ophold paa Island.
Da Á. M. forlod Island, havde han, halvvejs mod Forventning,
gjort en smuk Høst eller Efterhøst, og senere modtog han jævnlig
Tilsendelser, om end af mindre Betydning. Da hans Livsgjerning
afsluttedes, var der saa godt som intet tilbage; det lidet, der
levnedes, er til Dels senere forsvundet.

Á. M. var som ægte Samler langsom til at tilbagesende laante
Sager, og ved hans Død fandtes adskillige Saadanne Ting i hans
Samling, som man under Boets Behandling registrerede sammen
med det øvrige, og som saaledes faktisk indlemmedes i 
Hovedsamlingen. Det mærkeligste af disse Laan ere de til norske
Stiftsarkiver hørende Diplomer og Jordebøger. Hvad danske Sager
angaar, kan mærkes, at en Del af Diplomerne (St. Clara Klosters
Breve) oprindelig er laant Á. M. af Konsistorium. Derimod er
der ingen Grund til at antage, at Á. M. i øvrigt ad retsstridig Vej
skulde være kommen i Besiddelse af sin danske Diplomsamling.
De islandske Sager foranledigede Admiral Raben 1720 ved
Ankomsten her til beslaglagte, for at det kunde undersøges, hvorvidt
det medbragte burde tilbageleveres Ejerne eller indlemmes i
Gehejmearkivet, men i Følge kongl. Befaling udleveredes det hele
til Á. M.

Uagtet Á. M. hele Livet igjennem, saa vidt hans praktiske
Forretninger tillode det, studerede, optegnede og kritisk sigtede
det indsamlede, er han dog saa at sige ikke optraadt som Forfatter.
2 smaa latinske Texter, henholdsvis til Belysning af Danmarks og
Norges Historie («Incerti autoris chronica Danorum et præcipue
Sialandiæ», 1695, og «Testamentum Magni regis Norvegiæ», 1719,
ere alt, hvad Litteraturlexikonnerne af egentlige Publikationer vide
at anføre under hans Navn. Hertil kan føjes en anonym, men af
ham efter Moths Opfordring 1699 besørget Beretning om Besættelsen
i Thisted (paa ny udg. af A. Ipsen 1891), der giver en god
Forestilling om hans kølig-ironiske Opfattelse af Samtidens Overtro,
som han ogsaa over for sine særlige Landsmænd med Styrke gjorde
gjældende. Han havde betydelig Andel i Bartholins «Antiqvitates
Danicæ» og tog sig ivrig af Torfæus' Skrifters Udgivelse, men selv
var han utilbøjelig til Publikation og havde vanskelig ved at
afslutte et Arbejde. Forholdsvis vidt naaede han i sine (bevarede)
Forarbejder til en kommenteret Udgave af «Íslendingabók»; en
hertil hørende latinsk Biografi af Sæmund frode er senere trykt i
1. Bind af «Sæmundar Edda». Mangfoldige Seddelnotitser har han
efterladt sig, indlagte i de paagjældende Haandskrifter. Saa vel af
disse som af andre Optegnelser og Privatmeddelelser til samtidige
lærde fremgaar som videnskabelige Karaktermærker hos ham kritisk
Sans og sundt Judicium.

Á. M., der baade ved de ham betroede Embeder og sin 
pekuniære Uafhængighed indtog en anset Stilling, var en Mand
med Selvfølelse og værdig Fremtræden. Han var af Naturen
myndig og har aabenbart forstaaet at gjøre sig gjældende.
Paafaldende tidlig havde han et grundfæstet Ry for Indsigt i nordisk
Sprog og Litteratur, og hertil kom senere et indgaaende Kjendskab 
til Islands Forhold og Befolkningens Vilkaar, saa at han, trods
Landkommissionens utilfredsstillende Forløb, vedblivende var
Regeringens Konsulent i islandske Handelssager og lignende
Anliggender. Han var langsom og med Sky for at fatte afgjørende
Beslutninger, men tillige noget stivsindet, og det er ret overraskende
at se, hvad Regeringen Aar efter Aar har ladet sig byde af passiv
Modstand fra hans Side. Om hans Karakters Retskaffenhed herskede
ingen Tvivl, og sin Fødeø omfattede han med oprigtig Kjærlighed.

Nord. Tidsskr. f. Oldkynd. III, 1 ff. 
Sturlunga saga (Oxford 1878) I, S. CXLVII ff. 
Katalog ov. den Arnamagnæanske håndskriftsamling II (1894), S. 111 ff. 
A. D. Jørgensen, De danske Rigsarkivers Hist.

Kr. Kaalund. 



Magnússon, Eiríkur, f. 1833, Bibliothekar. 
E. M., Søn af Præsten Magnús Bergsson og Vilborg Eiríksdatter, er født 1. Febr.
1833 paa Berufjörður i det østlige Island. Han blev 1859 Kandidat
fra Præsteskolen og havde 1857 ægtet Sigríður Sæmundsen fra
Reykjavik. 1862 rejste han til England for at besørge Udgivelsen af
en revideret islandsk Bibeloversættelse og er forblevet der, i det
han 1871 ansattes som Underbibliothekar ved Universitetsbibliotheket
i Cambridge. 1876 blev han Mag. art. pro meritis ved Universitetet
dersteds, valgtes s. A. til Medlem af Trinity College og blev 1893
Privatdocent (Recognised university lecturer). Dette Aar erholdt
han fra Société des inventeurs i Paris Guldmedaille for Planen til
en Bibliotheksbygning med ubegrænset Udvidelse (se «Ingeniøren»
V, 26. 1896). I England har han dels alene, dels i Forbindelse
med andre udgivet eller oversat nordisk Litteratur, særlig islandske
Oldskrifter; mærkes kan «Lilja» (London 1870), «Thomas saga
erkibyskups» I-II (1875-83, udg. og oversat for Master of rolls'
series) og «Saga library» I-IV (London 1890 ff.; Oversættelser i
Forbindelse med W. Morris). I forskjellige Tidsskrifter eller lærde
Selskabers Skrifter er af ham offentliggjort adskillige mindre
Afhandlinger vedkommende nordisk Mythologi og Oldkyndighed.
Ogsaa sin Interesse for Fødeøens Anliggender har han gjentagne
Gange givet Udtryk.

Kr. Kaalund.



Magnússon, Finnur, 1781-1847, Gehejmearkivar, Oldforsker.
Finn Magnusen, med Navnet i dansk Form, er født 27. Avg. 1781
paa Skalholt i Island, hvor Faderen, Magnús Ólafsson, der roses
som en brav og samvittighedsfuld Mand, forvaltede Bispestolens
Gods og 1779 var bleven gift med Biskoppen Finnur Jónssons Datter
Ragnheiðr. Det store Jordskjælv 1784, der næsten fuldstændig 

ødelagde Bispegaarden, havde nær kostet den 3aarige F. M. Livet;
næste Aar fratraadte hans Fader sin Stilling og tog Bolig paa
Gaarden Meðalfell, fra 1791 som Lagmand, hvortil han længe havde
været designeret. Under sin Opvæxt undervistes F. M. nogen Tid
af sin Morbroder Biskop Hannes Finnsson, hvorefter han 1797 privat
dimitteredes. F. M. havde et hurtigt Nemme og tilhørte saa vel
paa fædrene som mødrene Side en Slægt med videnskabelig
Tilbøjelighed. Det var derfor naturligt, at han sendtes til Kjøbenhavn
for at søge en videre Uddannelse. Efter ved Juletid at have naaet
her til underkastede han sig 1798 de forberedende
Universitetsexaminer og valgte Jura som Embedsstudium, men tilbragte allerede
en Del af det følgende Aar paa Island. Han kom dog snart
tilbage, fik, under sin Farbroder Oldforskeren Jón Ólafssons
Vejledning, nogen Beskæftigelse ved den til bedste for gammel nordisk
Litteratur og Historie virkende Arnamagnæanske Stiftelse og var
netop bleven Stipendiar, da han, efter Faderens i Jan. 1800
indtrufne Død, maatte vende tilbage til Island.

I 11 Aar levede F. M. her et ubemærket Liv, fra 1803 som
Fuldmægtig hos Land- og Byfogeden i Reykjavik, fra 1806 tillige
som Sagfører ved den derværende Overret, fjærnt fra videnskabelig
Paavirkning, men med voxende Interesse for Nordens Oldtid, indtil
han 1812 besluttede paa ny at rejse til Hovedstaden for at søge
at skabe sig en Stilling, der bedre svarede til hans Tilbøjelighed.
Forfatterdriften var tidlig vaagnet hos ham, og først fornemmelig i
skjønlitterær Retning. Allerede 1800 havde han udgivet
«Ubetydeligheder», en lille Samling af mest oversatte eller bearbejdede Digte -- 
paa Dansk, ligesom han overhovedet med Forkjærlighed benytter sig
af dette Sprog og lejlighedsvis udtaler, at han betragter sig som i lige
Grad tilhørende begge Nationer, den islandske og danske, og paa
en vis Maade i Besiddelse af et dobbelt Modersmaal (om end for
Danskens Vedkommende et tillært) --, og hele Livet igjennem
offentliggjorde han talrige Lejlighedsdigte i offentlig og privat
Anledning. De første Aar efter sin Afrejse til Island redigerede han
nogle Aargange af Tidsskriftet «Minnisverd Tídindi» og forelagde
den Arnamagnæanske Kommission en Oversættelse af en mindre
Saga. Senere vakte Ossians Digte hans Opmærksomhed, og han
udarbejdede 2 Afhandlinger, «Forklaring over nogle Steder af
Ossian» og «Om Pikterne», hvilke dog først tryktes efter hans
Ankomst til Kjøbenhavn, og hvor han i denne tvivlsomme Kilde
søger Spor af nordisk Gudetro og Historie.
1809 afbrødes Reykjaviklivets Ensformighed ved den af
Æventyreren J. Jürgensen (IX, 7) foretagne Usurpation af Landets
Regering, ved hvilken Lejlighed F. M. med Fasthed afviste Jürgensens
Forsøg paa at benytte ham i Administrationen, en Omstændighed,
der senere vandt ham Kongens Gunst og blev ham paa forskjellig
Maade til Fordel. Efter Nedrejsen til Kjøbenhavn 1812, hvormed
var forbundet en Maaneds Ophold i Edinburgh, gjensaa han kun
Island paa korte Besøg 1814 og 1816. Han tænkte oprindelig paa
at faa Regeringen til paa selve Island at oprette et litterært Arkiv,
hvis Bestyrer han kunde blive, men Finansernes Tilstand forbød
sligt; senere haabede han en Tid paa et Professorat i Norge. 1815
erholdt F. M. det første Bevis paa kongelig Naade, i det Frederik VI
udnævnte ham til titulær Professor. Gjennem hans Landsmænd,
Videnskabsmændene Sk. Thorlacius og Thorkelin, fornyedes
Forbindelsen med den Arnamagnæanske Kommission, for hvilken han
afsluttede Bearbejdelsen af det 1818 udgivne 2. Bind af «Sæmundar
Edda». Sin væsentligste Støtte havde han dog i den storslaaede
Mæcen Gehejmekonferensraad Bülow til Sanderumgaard, som i de
første trange Aar ved fortsat Understøttelse muliggjorde ham
Opholdet i Hovedstaden og afholdt Omkostningerne ved hans litterære
Arbejder.

Trods Danmarks fortvivlede Finanser var F. M. i en for ham
heldig Tid kommen til Kjøbenhavn. Den almindelige Interesse var
vakt for Nordens Oldtid, for mythologiske og sagnhistoriske Studier,
men man manglede Vejledning og Hjælpemidler. I denne Henseende
havde han som født Islænder det store Fortrin at beherske det
oldnordiske Litteratursprog; hertil kom en stor Meddelelseslyst forbunden
med en utrættelig Flid. 1816 begyndte F. M. Forelæsninger over
Nordens ældste Litteratur og Mythologi, hvortil han i det følgende Aar
fik en kongelig Understøttelse, og som han fra 1819, da han opnaaede
fast aarlig Løn, tillige (henholdsvis til 1829 og 1828) holdt ved
Kunstakademiet. End videre udsatte Bülow gjennem Videnskabernes
Selskab en Prisopgave for ham om Forholdet mellem Nordboernes og
de indisk-persiske Nationers Religion. Dette førte henholdsvis til de
2 Arbejder: «Den ældre Edda», oversat og forklaret, I-IV (1821-23) 
og «Eddalæren og dens Oprindelse» I-IV (1824-26). Hertil
kommer som F. M.s tredje mythologiske Hovedværk Afslutningen
af «Sæmundar Edda» med 3. Bind (1828), hvori særlig mærkes hans
«Priscæ veterum Borealium mythologiæ lexicon» og «Calendarium
gentile». I hans ældre Edda fik Almenheden en læselig 
Oversættelse af Eddadigtningen, der forener en tro Gjengivelse med en
tækkelig Form, samtidig med at de enkelte Digte gjennemgaas og
kommenteres. I «Eddalæren» behandles den nordiske Mythologi 
afsnitsvis, saaledes at tillige en overvældende Stofmasse fra alle Landes
Mythologier og theologisk-filosofiske Systemer inddrages til 
Sammenligning. I sit Lexicon mythologicum behandler han de enkelte
Guddomme og mythologiske Forestillinger i alfabetisk Orden med
udførlig Kildeangivelse; den hedenske Kalender endelig giver en
Prøve paa hans ejendommelige kalendarisk-mythologiske System.
Den i Gjennembrud værende Opfattelse af Guderne som væsentlig
Naturguddomme fører F. M. til Yderlighed ved at underlægge de
enkelte Mythetræk en fysisk Fortolkning og ved med Ensidighed at
søge en astronomisk Forklaring, hvorigjennem han (især vildledet
af Eddadigtet «Grímnismál») naar til f. Ex. ikke alene at tillægge
hver Ugedag sin særlige Gud, men i Gudeboligerne saa de 12 Tegn
i Dyrekredsen (Solhusene), i Odins Navne de 52 Uger osv. Med
stor Svaghed for (og Usikkerhed i) sproglige Etymologier saa han
i Buddha samme Navn som Odin og sammenligner nu i «Edda-læren» 
ikke alene Buddhismen og Asatroen, men paa en i Virkeligheden 
ørkesløs Maade denne med græsk Filosofi, orfiske Mysterier,
ægyptisk, østerlandsk og hedensk Religion uden Hensyn til Kildernes
Alder, Oprindelighed og Troværdighed. Vel navnlig gjennem Lexicon 
mythologicum bleve hans mythologiske Studier bekjendte i Udlandet, 
og utvivlsomt har den deri indeholdte Sammenstilling gjort
god Nytte og paa mange Maader befordret Kjendskabet til de
nordiske Kilder. Da F. M. som Indledning til de nævnte Forelæsninger 
1820 havde udgivet «Bidrag til nordisk Arkæologi», foranledigedes 
herved en hel lille mythologisk Fejde, i det navnlig
Brødrene G. L. og Th. Baden -- udæskede ved en naiv Fremhævelse
af den nordiske Oldtids Bygningskunst og billedlige Fremstillinger --
grebe Lejligheden til at fremdrage det den Gang brændende Spørgsmaal 
om den nordiske Mythologis Brugbarhed for de skjønne
Kunster. Indlæggene ere gjennemgaaende tarvelige, men den
almindelige Mening viste sig de nordiske Æmner gunstig.

F. M., som 1823 havde faaet en underordnet Ansættelse ved
Arkivet, udnævntes 1829 til Gehejmearkivar, fra 1839 med Titel af
Etatsraad; han var en samvittighedsfuld Embedsmand, hvis store
Arbejdslyst og heldige Valg af Medarbejdere fremhæves. Fra 1828
var F. M. Viceformand i det kongl. nordiske Oldskriftselskab og
blev saaledes Rafns Medarbejder i dennes energiske Virksomhed
for at gjøre den oldnordiske Litteratur bekjendt i videre Kredse.
Med ham har han deltaget i Udgivelsen af «Fornmanna sögur»
VIII-X og har givet dansk Oversættelse til Digtene i «Oldnordiske
Sagaer» VI-X; men navnlig har han væsentlig Andel i det
fortjenstfulde Kildeskrift «Grønlands historiske Mindesmærker» I-III
(1838-42), som stedse bevarer sin Betydning, hvorvel man ogsaa
der træffer uholdbare Gisninger. I Sammenhæng med denne
Virksomhed kan nævnes, at F. M. 1822 blev Medlem af den
Arnamagnæanske Kommission og fra 1829 var dennes Sekretær.

1816 var F. M. bleven beskikket til Medlem af Kommissionen
for fædrelandske Oldsagers Bevaring, og saa vel denne Stilling som
hans Forhold til Oldskriftselskabet affødte talrige Afhandlinger i de
dertil knyttede Tidsskrifter. Som Afhandlinger af blivende Værd
maa fremhæves hans Redegjørelse for Undersøgelsen af den 1820
aabnede Jellinghøj («Antikvar. Annaler» III-IV) og «Om de
engelskes Handel paa Island i det 15. Aarhundrede» («Nord. Tidsskr.
f. Oldkynd.» I). Særlig følte han sig hendraget til Runemindesmærkernes 
Fortolkning, og mangfoldige af hans Afhandlinger have
dette Æmne til Gjenstand; men han naaede her, trods sit islandske
Modersmaal, kun lidet tilfredsstillende Resultater; han ligesom
instinktmæssig undviger det nærliggende og paa Forhaand
sandsynlige for at blive staaende ved fantastiske og sproglig umulige
Forklaringer. Paa dette Omraade beredte hans opsigtvækkende
Fortolkning af Runamoindskriften ham, efter en forbigaaende Triumf,
den største Skuffelse. Efter at denne allerede af Saxo omtalte
blekingske Klippeformation med runelignende Tegn 1833 var bleven
undersøgt paa Videnskabernes Selskabs Foranstaltning, og F. M. af
Geologen Forchhammer havde faaet udpeget de formentlig kunstige
Linjer blandt Basaltgangens Revner, læste han ved en mærkelig
Selvsuggestion heri et oldnordisk bogstavrimet Vers med Hentydning
til de Begivenheder, som efter Saxo maatte forudsættes. Og dog
vare -- som Worsaaes senere Undersøgelse paa selve Stedet
godtgjorde -- samtlige Linjer i Basalten naturlige Revner. F. M.s
Læsning var naaet ved at forudsætte Anvendelsen af Binderuner i
et ellers ukjendt Omfang og give disse Tegn en vilkaarlig
Opløsning. Læsningen bekjendtgjordes foreløbig 1834, men først 1841
udkom F. M.s store herom handlende Værk: «Runamo og Runerne»
(i Vidsk. Selskabs Skrifter), og Opdagelsen vandt ikke ringe
Navnkundighed i Evropa, indtil Worsaaes Gjendrivelse 1844 slog den til
Jorden. Næste Aar medførte for F. M. en næsten lige saa pinlig 
Diskussion, i det Nordmanden P. A. Munch greb Lejligheden til
skaanselløst at blotte F. M.s Læsning af Indskriften paa det skotske
Ruthwell-Kors, hvis angelsachsisk-kristelige Indskrift ved en urigtig
Fordeling af Stavelserne var undergaaet en besynderlig Forvandling.

Meget af F. M.s Tid optoges ved hans Forhold til den specielt
islandske Litteratur og hans islandske Landsmænd. I det islandske
litterære Selskab, hvor han ved sin Død var Formand og i en
Aarrække havde været Embedsmand, paaførte de af Selskabet
udgivne Skrifter ham betydeligt ulønnet Arbejde, og F. M.s
Korrespondance paa Island kunde løbe op til o. 100 Breve i Aarets
Sommermaaneder. For Regeringen besørgede han de islandske
Anordninger oversatte, og fra 1837 redigerede han den islandske
Almanak og gjenindførte i denne den nationale Kalender med dens
ejendommelige Aarsinddeling. Da Stænderinstitutionen forberedtes,
deltog han efter kongl. Befaling i Forsamlingen af oplyste Mænd
og mødte i Roskilde som Deputeret for Island og Færøerne under
Stænderforsamlingerne 1835-42.

F. M. var en umaadelig flittig Mand, der arbejdede Dagen
igjennem fra den tidlige Morgen, Selskabslivet tiltrak ham ikke,
over for fremmede var han sky og forlegen, men en blød Natur,
beskeden og velvillig. I hans senere Aar søgte han desuden ved
ihærdigt Arbejde at glemme sine huslige Sorger. Han havde i en
Alder af 38 Aar forlovet sig med den knap 16aarige Nicoline
Barbara Dorothea Frydensberg, Datter af Justitsraad F. i
Kalundborg, der som By- og Landfoged i Reykjavik havde været hans
tidligere Principal, og 6. Nov. 1821, saa snart hans Forhold
nogenlunde tillode det, fandt Brylluppet Sted. F. M. elskede sin Hustru
inderlig og bevarede sine Følelser uforandret under hendes
Sygelighed, ja endog efter at hun ganske uformodentlig -- uden nogen
foregaaende Disharmoni -- 1836 havde forlangt Separation,
hvorefter hun en Tid tog Ophold uden for Kjøbenhavn. Ægteskabet
var barnløst. F. M.s Finanser stode bestandig paa svage Fødder.
Han havde svært ved at forvinde Følgerne af de første trange Aar
i Kjøbenhavn, og hans Hus synes at have været ham temmelig
kostbart; desuden var han en godgjørende og menneskevenlig
Mand, som gjærne hjalp, hvor han kunde. Disse Omstændigheder
havde tidlig ført ham ind paa at samle islandske Haandskrifter
med det Formaal at sælge dem til Udlandet. Han har afhændet
islandske Haandskriftsamlinger til Edinburgh, Berlin og 2 store
engelske Bibliotheker. Uagtet Haandskrifterne ere forholdsvis unge,
findes der Sager iblandt af Værdi, om end F. M.s latinske Kataloger
over Samlingerne -- overensstemmende med hans Temperament -- 
ere holdte i temmelig superlativiske Udtryk.

Med udenlandske lærde vedligeholdt F. M. udstrakte
Forbindelser; de af ham behandlede Æmner, den Lethed og Fylde,
hvormed han producerede, og hans overraskende Resultater vare
desuden egnede til at fængsle Interessen. Det var derfor naturligt,
at hans Arbejder jævnlig refereredes eller oversattes paa andre
Sprog, og at adskillige videnskabelige Udmærkelser bleve ham til
Del. Hans Skrifters blivende Betydning staar dog ikke højt. Dertil
mangler han alt for meget Skjønsomhed og sund Sans, og hans af
ingen Kritik beherskede Fantasi førte ham idelig paa Afveje, hvor
hans forældede sproglig-historiske Standpunkt og videnskabelig set
avtodidaktiske Uddannelse gjorde ham det dobbelt vanskeligt at
finde sig til rette. -- Han døde 24. Dec. 1847.

Erslew, Forf. Lex. 
Oversigt ov. Vidensk. Selsk. Forhandl. 1850. 
A. D. Jørgensen, De danske Rigsarkivers Hist. 
J. Steenstrup, Historieskrivn. i Danmark i 19. Aarh. 
J. Þorkelsson, Saga Jörundar hundadagskóngs. 
F. M.s efterladte Brevskaber, Rigsarkivet. 

Kr. Kaalund.



Magnússon, Gísli, 1712-79, Biskop, 
fødtes 12. Sept. 1712 som Søn af Præsten Magnús Markússon paa Grenjaðarstaður i det
nordostlige Island og Guðrún Oddsdatter. Han blev, efter 1733 at
have taget theologisk Attestats ved Universitetet, 1737 Rektor ved
Skalholt Skole, 1746 Præst til Staðarstaður, 1755 Biskop paa Hólar,
hvilket Embede flere Aar havde staaet ledigt. 1736 ægtede han
sin Slægtning Ingibjörg Sigurðsdatter. Efter nogle Aars Svagelighed
døde han 8. Marts 1779. G. M. skildres som en baade anselig og
dygtig Mand, der under Uaar og vanskelige Tider efter Evne
arbejdede for sit Stifts Fremgang. Under ham opbyggedes ved
Tilskud fra de danske og norske Kirker Domkirken paa Hólar som
en efter islandske Forhold imponerende Stenkirke. Hans litterære
Virksomhed er uden Betydning.

Worm, Lex. ov. lærde Mænd. 
P. Pétursson, Hist. eccles. Island. S. 491 ff.

Kr. Kaalund.



Magnússon (Magnæus), Guðmundur, 1741-98, Oldforsker,
er født paa Hallormsstaður i det østlige Island, hvor Faderen,
Magnus Guðmundsson, var Præst. Han indskreves ved Universitetet
1761 og drev forskjellige Studier, særlig dog nordisk-filologiske. 1776
ansattes han som Arnamagnæansk Stipendiar og indehavde denne 
Stilling til sin Død, i Maj 1798. Han har hovedsagelig besørget
det 1787 udkomne 1. Bind af «Sæmundar Edda» med tilhørende
latinsk Oversættelse, Noter og Glossar, et Arbejde, der fordelagtig
vidner om hans Indsigt i oldnordisk Sprog og Mythologi. Ligeledes
skyldes ham Forarbejdet til den først 1809 udkomne Udgave af
«Egils Saga» med latinsk Oversættelse (hvortil et utrykt Glossar).
Efter Udgivelsen af Eddas 1. Bind beskæftigedes han med dette
Værks Fortsættelse, men efterhaanden synes hans Arbejdsiver at
være aftaget. En latinsk Skoleudgave af Terents i 2 Bind
besørgede han 1780.

Worm, Lex. ov. lærde Mænd.
P. Pétursson, Hist. eccles. Island. S. 424.

Kr. Kaalund.



Magnússon, Jón, 1601-75, Præst, Digter, 
er født paa Auðkúla som Søn af Præsten Magnús Eiríksson og Steinvör
Pétursdatter. Tidlig forældreløs opdroges han hos sine Slægtninge paa
Laufás, hvilket Kald han selv fra 1637 indehavde; hans Hustru hed
Guðrún Jónsdatter. J. M. nød især Anseelse som gejstlig Digter,
mange af hans Salmer optoges til Brug ved Gudstjenesten, og
forskjellige Samlinger opbyggelige Digte af ham ere efterhaanden
blevne trykte; den bekjendteste er maaske hans Hustavle
(«Oeconomia Christiana» eller «Hústafla»), som indskærper de forskjellige
Familiemedlemmers og Stænders indbyrdes Pligter (3. Udg., Vidø
1842, med biografiske Oplysninger om Forfatteren). Han døde i
Embede 1675.

Worm, Lex. ov. lærde Mænd. 
F. Johannæi Hist. eccles. Island. III, 580.

Kr. Kaalund.



Magnússon, Jón, 1662-1738, avtodidaktisk Litterat, 
er Broder til ovennævnte Árni M. Nogle Aar efter hans Fødsel var Faderens
gejstlige Løbebane standset ved en Lejermaalsforseelse, og denne
Skrøbelighed gik i forhøjet Grad i Arv til Sønnen. Allerede som
Discipel i Skalholt Skole fik han en uægte Søn, men erholdt
Oprejsning, blev Præst i Hjardarholt og ægtede Kristín Jónsdatter,
en Søster til Broderens Medkommissær P. Vídalín. Ikke des mindre
mistede han paa Grund af Hor dette Kald 1699, men kom i verdslig
Stilling som Sysselmand. Efter 1709 anden Gang at have begaaet
Hor burde han -- foruden Embedstab -- efter Loven hudstryges,
men benaadedes med Forvisning fra Skalholt Stift. Han bosatte
sig i Skagafjord Syssel, men begik højt bedaget 1730 for 3. Gang
Hor og skulde nu i Følge Storedommen egentlig miste Livet. Han 
benaadedes dog og levede sine sidste Aar, skilt fra sin Hustru,
hos en Søn, der var Præst paa Helgafell. Her døde han 7. Okt.
1738. J. M. var bekjendt for sine alsidige Talenter. Foruden alle
mulige praktiske Færdigheder besad han Anlæg for de fleste
Videnskaber. Han udarbejdede Genealogier, forfattede juridiske Af
handlinger, skrev om Lægekunst og Arithmetik, gav en islandsk
Formlære af Betydning m. m. Af hans Arbejder er dog intet trykt,
men flere opbevares i den Arnamagnæanske Samling.

Nord. Tidsskr. f. Oldkynd. III, 7 ff.

Kr. Kaalund.



Magnússon, Skúli, 1711-94, Landfoged, 
fødtes 12. Dec. 1711 paa Keldunes i det nordostlige Island, hvor Faderen, Magnús
Einarsson -- senere Præst til Húsavík --, den Gang var Hjælpepræst.
Som Dreng deltog S. M. i Arbejdet paa Gaarden, var ogsaa nogle
Somre Medhjælper ved Stedets Kjøbmandshandel og en Tid Skriver
hos en juridisk Embedsmand, havde trange Kaar, saa meget mere
som Moderen, Oddný Jónsdatter, var bleven Enke, men naaede
dog ved Privatundervisning og Selvstudium saa vidt, at han 1731
kunde dimitteres af sin Stiffader, Præsten Thorleifur Skaptason.
1732 begav han sig til Kjøbenhavn, hvor han de første 8 Uger laa
angrebet af Kopper. Ved Universitetet støttedes han af Hans
Gram, der bl. a. skaffede ham nogle islandske Dokumenter at
oversætte for Rentekammeret, og saaledes vendte hans Interesse
sig til Jura. Han fik ogsaa Løfte om Befordring ad denne Vej
og udnævntes 1734 til Sysselmand i Øster Skaftafells Syssel, hvorfra
han 1737 befordredes til Skagatjord Syssel i det nordlige Island.
I dette Embede viste han Dygtighed, navnlig ved Bestyrelsen af
den da flere Aar ledigstaaende Bispestol Holar med tilhørende
Trykkeri, og blev en anset og velstaaende, om end ikke særlig
yndet, Mand. Tillige var Regeringen bleven opmærksom paa hans
Interesse for de offentlige Anliggender og saa i ham en brugelig
Kraft til det vigtige Landfogedembede, som overdroges ham (som
den første Islænder) 1749. S. M. flyttede nu til Kongsgaarden
Bessastaðir i Nærheden af Reykjavik, men fik kort efter Øen Vidø
anvist til Bolig, hvor Regeringen til hans Brug opførte et anseligt
Hus, og her levede han Resten af sit Liv.

I alle følgende Aar optoges S. M. hovedsagelig af Arbejdet
for de nyanlagte Fabrikker og hans dermed i Forbindelse staaende
Kamp for forandrede Handelsforhold. Islands fortsatte økonomiske 
Tilbagegang havde vakt almindelig Bekymring, og saaledes lykkedes 
det 1752 S. M. at vinde Regeringen for et Forsøg paa ad helt ny
Vej at ophjælpe Landet, nemlig ved i Reykjavik (tidligere kun en
almindelig Bondegaard) at anlægge en Klædefabrik, indføre
Kornavl og Træplantning, anskaffe Fiskerhukkerter m. v. Flere af disse
Planer vare forfejlede, for andre var Tiden ikke moden, og i hvert
Fald maatte deres Gjennemførelse medføre Tab for den danske
Monopolhandel. Saaledes affødtes en Række Processer og
voldsomme Optrin mellem S. M. som Repræsentant for de nye
«Indretninger» og det oktroierede Handelsselskab og dettes Fuldmægtige
paa Island, og han var idelig paa Rejse mellem Island og
Kjøbenhavn, medens Landfogedembedet maatte varetages af en Søn. De
privilegerede Kjøbmænds Overgreb mente han kun kunde brydes
ved Overgang til fri Handel, i hvilken han ogsaa saa den sikre
Vej til Landets Opkomst og Befolkningens Fremgang, og flere
Forslag herom indgaves af ham, men først mod Slutningen af sit
Liv saa han Forholdene udvikle sig i denne Retning, i det 1787
Handelen frigaves for alle danske Undersaatter. Imidlertid
hensygnede Fabrikkerne mere og mere og opgaves aldeles ved
Aarhundredets Slutning efter at have paaført Staten store Tab.

S. M. var allerede som Barn egenraadig og voldsom,
Egenskaber, som vedbleve at følge ham, og hans Karakter og Privatliv
synes at have haft stærke Skyggesider, men Arbejdskraft og en
ubøjelig Energi kunne ikke frakjendes ham; over for sine Modstandere
var han aldeles hensynsløs, sine overordnede var det ham umuligt
at bøje sig for. Med Lokaladministrationen (saa vel som med
Kjøbmændene) laa han i bestandig Strid, hvorimod han havde
paalidelige Venner blandt de styrende i Kjøbenhavn. Mod
Slutningen af hans Liv viste sig Uorden i hans Regnskaber, men kun
højst ugjærne bekvemmede han sig 1793 som gammel Mand til at
indgive Ansøgning om Afsked; Aaret efter døde han, 9. Nov. 1794.
Han havde 1738 ægtet Steinunn, Datter af Provst Bjørn Thorlacius,
og havde med hende adskillige Børn.

Bortset fra Indlæg, Indberetninger o. l. har S. M.s bevægede
Liv ikke levnet ham megen Tid til skriftlig Fremstilling. Trykte
ere nogle økonomisk-statistiske Arbejder i det islandske
Litteraturselskabs Skrifter og et Gjensvar i Handelssagen. For
Rentekammeret udarbejdede han 1760 en voluminøs Jordebog over hele
Island, og i Haandskrift findes bl. a. en Beskrivelse af Guldbringe
og Kjos Syssel. -- Som Vidnesbyrd om det Had, Modpartiet
nærede til ham, kan anføres en paa Islandsk og Dansk udkommen
anonym  Satire, «Lokalæte», hvor Lokemythen gjenfortælles med
utvivlsom Hentydning paa ham.

Safn til sögu Íslands III, 1 ff. 
Ísafold V, 32 (1878, S. 125 ff.). 
Fjallkonan VI, 32 ff. (1889, S. 127 ff.). 
Tímarit XI (1890). 
J. Pétursson, Sýslumannaæfir I, 411 f. 

Kr. Kaalund.



Maier, Michael, 1569-1622, Læge og Alkymist, 
var født i Rensborg, levede o. 1597 som Dr. med. i Rostock og blev
derefter Livlæge og Alkymist hos Rudolf II i Prag. Her opnaaede han
hurtig stor Anseelse, blev kejserlig Pfalzgreve og Ridder og
afhandlede Kejserens alkymistiske Ideer og Erfaringer i talrige Skrifter,
hvoraf nogle oversattes paa Fransk, i det Forfatteren uden Navns
Nævnelse betegnedes som Chevalier impérial, hvilken usædvanlige
Titel dels gjorde Reklame, dels skaffede M. Navn af Kejserens
egentlige Livskribent. Efter Rudolf II's Død (1612) blev M.
Livlæge hos Landgrev Morits af Hessen indtil 1619. 1620 var han
bosat i Magdeburg, hvor han døde 1622. M. var et af de ivrigste
Medlemmer af Rosenkreuzernes Selskab og udviklede ogsaa som
saadan en stor Forfattervirksomhed. Flere af hans Skrifter ere paa
Vers med Noder, enkelte udgivne efter hans Død. Hvor stor
Anseelse han stod i hos Alkymisterne, ses af, at selv saa dunkle
Udtalelser af ham som denne: «Fac ex mare et femina circulum,
inde qvadrangulum, hinc triangulum, fac circulum et habebis lapidem
philosophorum» fandt Fortolkere. Men i øvrigt synes hans Skrifter
ikke væsentlig forskjellige fra den Vrimmel af alkymistiske Bøger,
som især i Tyskland udkom i den første Halvdel af det 17.
Aarhundrede. Baade de sære, markskrigerske Titler og det hyppig
aldeles Uforstaaelige Indhold stille dem ganske i samme Klasse.

Moller, Cimbr. lit. I. 
Schmieder, Gesch. d. Alchemie S. 353 f. 
Kopp, Die Alchemie, passim. 
Bauer, Chemie u. Alchymie in Oesterreich S. 18. 
H. Peters, Aus pharmazeutischer Vorzeit I, 269 ff.

S. M. Jørgensen.



le Maire, Abraham Louis, f. 1836, Officer. 
Han er en Søn af Fuldmægtig i Admiralitetet David Chrétien le M. og Louise f.
Müller og blev født i Kjøbenhavn 25. Jan. 1836. 17 Aar gammel
kom han ind paa den kongl. militære Højskole, hvorfra han 1857
afgik som Sekondlieutenant i Artilleriet med Aldersorden fra 1853,
men gjennemgik 1859-61 nævnte Skoles Stabsafdeling (han blev
Premierlieutenant 1860), saa at han, efter at have gjort Tjeneste
ved de forskjellige Vaaben og ved den topografiske Afdeling, i
Dec. 1863 blev ansat som Adjudant ved Overkommandoen og 

deltog som saadan i Felttoget 1864. I Vinteren 1864-65 var han
Adjudant ved 2. Generalkommando, hvorfra han overgik til den
topografiske Afdeling, ved hvilken han siden har tilbragt hele sin
Tjenestetid, naar undtages, at han fra 1867, da han blev Kapitajn,
til 1870 var Kompagnichef ved 2. Artilleribataillon og har haft
enkelte Udkommandoer, saasom i 1873 ved Lejrdivisionens Stab,
i 1874 til Sverige for at overvære Troppemanøvrer ved Jønkøping,
i 1880 til Udlandet og i 1888 til Frankrig for at overvære Manøvrer.
Desuden var han fra 1876-85 Lærer i Tegning ved Officersskolen.
I 1882 udnævntes le M. til Oberstlieutenant (1888 til Oberst) og
Chef for Generalstabens topografiske Afdeling, hvilken Stilling, der
bragte ham i Forbindelse med mange forskjellige Myndigheder,
han har udfyldt paa særlig fremragende Maade. Under hans
Ledelse er Maalingen i 1:20000 af hele Landet ført til Ende,
medens en ny Maaling af Landet øst for Store Bælt, hvilende paa
et meget forbedret Grundlag, er sin Afslutning nær. Det
kobberstukne Atlas i 1:40000 over Jylland -- et monumentalt Værk -- vil
ligeledes snart være fuldført. Fotolithografien er bragt til stor
Fuldkommenhed og bl. a. anvendt til Fremstilling af et fuldstændigt
Danmarksatlas i 1:100000.

For hele sin Virksomhed erholdt le M., der i 1892 blev udnævnt
til Kommandør af Danebrog, i 1894 Fortjenestmedaillen i Guld.
Aaret efter blev han Formand for «Kommissionen til Danmarks
geologiske Undersøgelse». Han er end videre en af Stifterne af
Soldaterhjemmet i Kjøbenhavn (1882) og Medlem af Efterslægtselskabets 
og af det geografiske Selskabs Bestyrelser. -- 27. Maj
1865 indgik han Ægteskab med Thora Vinzentine Amalie Wittusen,
Datter af Konsul C. M. W. i Næstved.

P. N. Nieuwenhuis.



le Maire, Chrétien Frédéric Emile, f. 1814, Handelsmand.
E. le M. er født i Kjøbenhavn 23. Nov. 1814. Hans Forældre vare
Kunstmaler og Tegnelærer Daniel Frédéric le M. og Marguerite
Henriette Wilhelmine f. van Helsdingen. Faderen nedstammede fra
en i Begyndelsen af det 18. Aarhundrede indvandret
Huguenotfamilie. I sit 14. Aar blev le M. ansat hos Joseph Hambro (VI,
522) og opnaaede efterhaanden en meget betroet Stilling. Da
Hambro nedsatte sig i London, fulgte le M. med ham, men
rejste kort efter tilbage her til for sammen med Wilhelm Smidt
at bestyre Bankierfirmaets kjøbenhavnske Afdeling. Nogen Tid før
sin Død overdrog Hambro denne Del af Forretningen til de 2 
nævnte, der 1. Jan. 1848 grundlagde Bankierhuset Smidt & le Maire.
Aaret forud havde le M. ægtet Louise Frederikke Johanne Krogh
(d. 8. April 1872), Datter af Kjøbmand Frederik Ludvig K. i
Roskilde. Paa den Grundvold, Hambro havde lagt, byggede hans
Efterfølgere videre med stor Dygtighed, og det varede ikke længe,
før deres Firma kom til at staa i den almindelige Bevidsthed som
et Indbegreb af faglig Dygtighed og grundmuret Soliditet. Navnlig
i Krisen 1857 gjorde dets solide Stilling det muligt for det at yde
betydelig Hjælp til handlende over hele Landet. Ogsaa i det
ydre havde Firmaet sit Særpræg. Over de store Kontorer, hvor
man aldrig -- selv ikke i den travleste Forretningstid -- hørte et
højt Ord, hvilede der et fornemt, engelsk Præg. Efter Smidts Død
(21. Juli 1884) ophævedes Forretningen.

le M., der vistnok var den aktiveste Kraft i Forretningen,
er ikke traadt synderlig frem i det offentlige Liv, men har i
forskjellige Stillinger gjort et betydeligt Arbejde i Forhold vedrørende
Handel og Omsætning. Allerede 1849 blev han Medlem af
Grosserersocietetets Komité, hvori han havde Sæde til 1881, fra 1873
som Næstformand. Han var Medstifter af Privatbanken og
Aktieselskabet «Burmeister & Wain». I særlig Grad har han været
knyttet til Kjøbenhavns Handelsbank, som han i 1873 stiftede i
Forening med D. B. Adler og flere andre. Som Medlem af dens
Bestyrelse fra dens Stiftelse og som Bestyrelsens Næstformand siden
1879 har han stadig taget virksom Del i dens Ledelse. Efter
Direktør Reimanns Død (1888) fungerede han i længere Tid som
Direktør for Banken. -- Han har af sin store Formue anvendt
betydelige Beløb til Velgjørenhed og bl. a. stiftet et Legat for
trængende paa 300000 Kr. I længere Tid var han Medlem af
Bestyrelsen for Efterslægtselskabets Skole og Ældste i
Forstanderskabet for den tysk-reformerte Menighed. Han udnævntes 1889 til
Kommandør af Danebrog.

E. Meyer.



Mallet, Paul Henri, 1730-1807, Historiker. Han er en af
de Franskmænd, der indkaldtes til Danmark i det 18. Aarhundrede,
og maa betragtes som en af de mest fortjenstfulde blandt disse.
M. fødtes i Genf 20. Avg. 1730; Forældrene vare af gammel og
anset, men ikke formuende Slægt. Særlig hans Moder udmærkede
sig ved Begavelse og Dannelse og fik megen Indflydelse paa
Sønnen. 1752, ikke længe efter hans Studiers Tilendebringelse,
skaffede Theologen Professor Jacob Vernet ham Professorposten i 
fransk Litteratur i Kjøbenhavn efter de la Beaumelle (I, 615). Denne
Stilling gav ham ikke meget at bestille; men ved sin muntre,
elskværdige og dannede Personlighed vandt han Venner og Beskyttere
i de fornemme Kredse (A. G. Moltke, J. H. E. Bernstorff, A. G.
Carstens) og fik snart saa megen Interesse for vort Land og Folk,
at han efter sine Velynderes Opfordring gav sig til at sysle alvorlig
med dansk Historie og Oldkyndighed. Frugter af dette Studium
er en Række Skrifter. Først udkom (1755) «Introduction à l'histoire
de Dannemarc», omhandlende Livet i Norden i Oldtiden (paa
Dansk s. A.); dernæst «Monumens de la mythologie et de la
poésie des Celtes, et particulièrement des anciens Scandinaves»,
en Fremstilling af den nordiske Mythologi efter de islandske Kilder,
saaledes væsentlig en Oversættelse af Eddaerne; endelig «Histoire
de Dannemarc» (3 Bd., 1758-77), som omfatter Tiden indtil
Enevoldsmagtens Indførelse. Efter Udgivelsen af det indledende Værk
blev han Lærer i Fransk for Kronprins Christian og fik Penge til
en Rejse i Norge og Sverige. Om hans aabne Blik for dansk
Aandsliv vidner Tidsskriftet «Le Mercure Danois», som han udgav
1753-58 sammen med Desroches de Parthenay (IV, 247), dets
Fortsættelse «Mémoires de la littérature du Nord» (1759-60) og
«Lettre sur M. le Baron de Holberg et ses ouvrages» (1754).
Allerede 1748 siges han psevdonymt at have forsvaret Holberg
mod la Beaumelles Angreb (i «La spectatrice Danoise») i
Anledning af den danske Digters Omtale af Frimurerne; det er dog
næppe rimeligt, at M. er «Philothée».

Danmark forlod M. 1760, mest maaske af Lyst til Forandring.
I sin Fædrestad ansattes han som Professor i Historie, rejste en
Del (han aflagde endnu en Gang et lille Besøg i Danmark og blev
1766 for kort Tid surnumerær Legationssekretær ved den danske
Legation i Paris med det Hverv at indberette litterære Nyheder til
Kjøbenhavn), deltog som aristokratisk Republikaner i
Genfer-Republikkens Statsliv og maatte 1792 for en Tid forlade Byen, da den
franske Revolutions Virkninger naaede der til; 1801 kom han tilbage
og levede nu nogle rolige Aar, hædret og yndet for sin Karakter og
sit fine, gammeldags Væsen, indtil han døde af Apoplexi i Genf
8. Febr. 1807. Han var 1. Febr. 1765 bleven optagen i den danske
Adel, og i mange Aar nød han en Pension af den danske Regering,
navnlig ved A. P. Bernstorffs Velvilje. Sit Studium af Danmarks
Historie lagde han ingenlunde paa Hylden, fordi han ikke mere
levede i vort Land, og fordi ogsaa andre historiske Arbejder
beskæftigede ham (især «Histoire des Suisses», udkom 1803): han
besørgede 2 nye, forøgede Udgaver af «Hist. de Dannemarc»,
hvori ogsaa de 2 indledende Skrifter ere optagne, og den nyeste
af dem er ført helt ned til 1773. M.s Danmarkshistorie er et for
sin Tid virkelig dygtigt Arbejde, livlig skrevet og udarbejdet med
ikke ringe Omhu; navnlig det Afsnit, som omhandler Oldtiden,
stod saa længe som en Hovedkilde for dansk Videnskabelighed,
at Patrioter følte sig helt forargede over, at der foreløbig intet
var at sætte i Steden for en fremmeds Værk.

Sismondi, Vie et écrits de P. H. Mallet (1807). 
Hist. Tidsskr. 5. R. IV.
Holbergs Epistler ved Bruun I, 358. 
N. M. Petersen, Den dsk. Lit. Hist.

E. Gigas.



Malling, Heinrich August, 1807-93, Amtsforvalter, Forfatter,
Søn af Toldinspektør i Langenfelde Peder M. (f. 10. Juli 1760
d. 16. Avg. 1824) og Martine Georgine Cathrine f. Cretschmer
(f. 18. Avg. 1770 d. i Nov. 1851), var født 23. Dec. 1807 i 
Langenfelde og kom først i Skole i Hamborg, senere paa Sorø Akademi.
Her blev han Student 1828, tog 1832 juridisk Examen og kom
snart ind i Rentekammeret som Volontær. 1839 udnævntes han til
Fuldmægtig i det slesvig-holstenske Landvæsenskontor, 1843 til 
Landskriver, Aktuar og Husfoged i Landskabet Stapelholm. I dette
Embede forblev han under meget vanskelige Forhold til kort før
Istedslaget. Efter at Oprørshæren var dreven tilbage over Ejderen,
overdrog Tillisch ham først Krigskjørselskommissariatet for det 
sydlige Slesvig og faa Dage efter Ordningen af Embedsforholdene i
Frederiksstad. Her opholdt han sig under Bombardementet og
Stormen og var ogsaa i Husum for paa Regeringens Vegne at
ordne forskjellige Embedsforhold. I Avg. 1850 konstitueredes han
som Amtsforvalter og Aktuar i Husum Amt (1851 udnævnt). 1853
blev han Justitsraad, fik sin Afsked efter Krigen 1864 og bosatte
sig i Kjøbenhavn, hvor han døde 28. Dec. 1893. Han var en
ivrig Helstatsmand, men holdt sig tilbage fra aktiv Politik. Under
Psevdonymet «H. Frank» udgav han flere historiske Skrifter og
Noveller, saaledes «Cimbriske Noveller» I-II (1871-72) og «Gamle
Tider» (1873). Efter hans Død udkom 1894 hans «Efterladte 
Erindringer og Betragtninger». 19. Okt. 1839 havde han ægtet Louise
Birgitte Henriette Hagen (f. 21. Juli 1811 d. 5. Febr. 1886).

H. A. Malling, Efterladte Erindr. og Betragtn.

H. R. Hiort-Lorenzen.



Malling, Ingrid Mathilda, f. 1864, Forfatterinde. 
M. M. er født 20. Jan. 1864 paa Herregaarden Oskarsfarm i Skaane og er Datter
af Godsejer Frans Oskar Kruse og Mathilda f. Borgstrøm. Sin
Barndom tilbragte hun hjemme paa Faderens Gaard, sin første
Ungdom i Stockholm, hvor hun 1883 blev Student. Efter i 1884
at have besøgt en Skole i Schweits og efter i Vintermaanederne
1885 og 86 at have hørt Forelæsninger i Kjøbenhavn opholdt hun
sig hos Forældrene, indtil hun 1890 ægtede Grosserer Peter Malling
i Kjøbenhavn, hvor hun siden stadig har været bosat. -- Et Par
Noveller, som hun udgav i Aarene 1885 og 88 vakte ingen videre
Opmærksomhed, men ved «En Roman om Førstekonsulen», der 
1894 udkom paa Svensk og Aaret efter paa Dansk (3. Opl. 1895)
vandt hun sig med ét Slag et stort og taknemmeligt Publikum i
de skandinaviske Lande, og en ganske lignende Succes havde hun
1895 med «Gouvernørens Frue» (3. Opl. 1896). Fru M., der har
et indgaaende og forstaaende Kjendskab til den rige franske 
Memoirelitteratur, forstaar paa Grundlag heraf med fin Kunst at male
en Række Interiører fra Empiretidens Saloner, og i sit senest 
udgivne Arbejde: «Eremitage-Idyllen» (1. og 2. Opl. 1896) synes hun
med lige Sikkerhed at bevæge sig i Rokokoens Milieu.

Sophus Bauditz.



Malling, Jens Vilhelm, f. 1846, Forfatter. 
V. M. er født 5. April 1846 i Ringsted som Søn af Snedkermester og Organist Christian M. og Anne Marie f. Jørgensen. Fra 1862-65 var han Elev paa 
Jonstrup Seminarium og blev i 1867 kaldet til Lærer og Kirkesanger
i Vetterslev mellem Ringsted og Næstved. Fra 1868 begyndte han
at forberede sig til Artium, i det han én Gang om Ugen tog de
2 Mil til Herlufsholm og her fik Undervisning af den daværende
Rektor, Professor Listov, samt et Par af Lærerne. Allerede 1871
blev han Student, men opgav først endelig sin Skolegjerning 1874
efter at have taget Philosophicum (1872). 1876 blev han theologisk
Kandidat og kaldedes s. A. til personel Kapellan i Helsinge og
1878 til Kapellan pro loco i Hillerød. 1881 blev han Sognepræst
i Ørslevkloster og Ørum Pastorat (Viborg Stift) og virkede her, 
indtil han søgte sin Afsked fra 1. Jan. 1886 og samtidig anerkjendtes
og beskikkedes til Valgmenighedspræst i Odder. 1876 havde han
ægtet Sophie Johanne Conradine Holm, Datter af daværende 
Sognepræst i Dalum P. A. H. Foruden at røgte sin Præstegjerning
har M. virket som folkelig Foredragsholder, navnlig i Jylland, og 
har udgivet en anselig Række æsthetiske Arbejder, for største Delen
Skuespil. 1880 udkom «Dagny, et Livsbillede i dramatisk Form»,
og senere fulgte «Fra Kjøbstadlivet i gamle Dage» (1882), «En af
Folket», Skuespil (1885), «Paa Herregaarden», Skuespil (1887), «En
frivillig, Fortælling fra Skolen» (1889), «Formaaende Venner», 
Lystspil (1892), og «I Sommerferien», Lystspil (1894). 

Sophus Bauditz.



Malling, Jørgen Henrik, 1836-1905, Komponist. 
J. M., Søn af Direktør i Østifternes Kreditforening Ludvig Theodor M. (d. 1881)
og Frederikke f. Næve, er født i Kjøbenhavn 31. Okt. 1836. 
Oprindelig bestemt til Handelsvejen fik han først Musikundervisning i
sit 21. Aar og havde da J. C. Gebauer til Lærer, hvem han ogsaa
taknemmelig tilegnede sit Op. 2, «8 Melodier til skotske Folkesange». 
Allerede hans første udgivne Sang, «Her er Fred! o her
er saa stille» (1857), og endnu mere de nævnte skotske Melodier
vise ham strax som en fint uddannet og selvstændig Komponist,
hvor varm Følelse forbunden med dramatiske Anlæg gav store
Løfter for Fremtiden. Men det Chevéske Sangsystem, som han
under et Besøg i Paris lærte at kjende, gjorde et saadant Indtryk
paa ham, at han anvendte sine bedste Aar paa at gjøre Propaganda 
her i Norden for denne Methode, der ved Siden af betydelige 
Mangler har det væsentlige Fortrin, at den lettere drager den
store Mængde til Musikken. Med Undtagelse af Aarene 1869-72,
hvor han var ansat som Organist i Svendborg, førte han derfor i
en Række Aar en omflakkende Tilværelse for at arbejde for ovennævnte 
Sag, som han ansaa for sit Livs egentlige Opgave. Efter
at have virket ved offentlige Foredrag og Oprettelsen af Kursus i
Kjøbenhavn og Provinserne, hvor han vandt en Del Tilhængere,
rejste han først til St. Petersborg og derefter til Sverige. Fra
Stockholm og Norrkøping, i hvilke Byer han opholdt sig o. 3 Aar,
berejste han de fleste svenske Kjøbstæder, drog derpaa til Tyskland,
hvor han levede i længere Tid i Wien, Klagenfurt og flere Byer,
og slog sig endelig ned i München, hvor han til nu har levet
o. 12 Aar, træt af Kampen og sygelig paa Grund af de mange
Aars Anstrængelser.

Trods sin store Virksomhed i musikpædagogisk Henseende,
hvortil slutter sig hans Bearbejdelse af Emile Chevés «Elementær
Musiklære» (1863) og flere Hæfter Sange til Skolebrug, har han
dog i Aarenes Løb fundet Lejlighed til at komponere ikke saa
lidt, saaledes en Mængde Sange, hvoraf i alt henved 80 ere 

udkomne, blandt dem den yndede lille Julekomposition: «Naar Træet
tændes», flere Hæfter Klaverstykker, en Strygekvartet, et Koncert-
stykke: «Tonernas seger» for Soli, Kor og Orkester; desuden 
Operaerne «Frithiof» og «Lisinka» og et Musikdrama: «Küwala» (nylig
opført i Leipzig). 1862 ægtede han Cathrine Schou, Datter af
Landmand Hans S. og Elisabeth f. Ancker, og efter at dette
Ægteskab var ophævet, ægtede han 1894 Malerinden Jenny Vandel 
og døde 12. Juli 1905. 

Schytte, Musiklex. 
Neue Musik-Zeitung 1896, Nr. 6. 

S. A. E. Hagen.



Malling, Otto Valdemar, f. 1848, Komponist. 
O. M., yngre Broder til ovennævnte J. H. M., blev født i Kjøbenhavn 1. Juni
1848. I Besiddelse af fremtrædende musikalske Anlæg dyrkede han
Musikken fra Barndommen af, og et Par Aar efter, at han var
bleven Student, besluttede han at ofre sig helt til denne Kunst,
hvorpaa han fra Jan. 1869 til Dec. 1871 gjennemgik Musikkonservatoriet 
i Kjøbenhavn. S. A., som han endte dette Kursus, var han
bleven Assistent i Studentersangforeningen, hvor han, da C. J.
Hansen døde i 1875, blev dennes Eftermand som Dirigent og 
virkede i denne Stilling til 1884, da han fratraadte, væsentlig for at
faa mere Tid og Ro til Komposition. Samtidig havde han 
forskjellig anden musikalsk Virksomhed. I 1874 deltog han i Stiftelsen
af «Koncertforeningen», hvis Formaal var fortrinsvis at bringe nyere
Værker af danske og fremmede Komponister til Opførelse, og han
var denne Forenings dygtige og energiske Dirigent lige til dens
Opløsning i 1893. Som god Orgelspiller, Elev af G. Matthison-Hansen, 
blev han end videre i 1878 ansat som Organist ved Petri
Kirke, hvilken Stilling han i 1891 byttede med Embedet som Organist 
ved Helligaandskirken, som han fremdeles beklæder. Endelig
har han siden 1885 været Lærer ved Musikkonservatoriet, hvor han
efter Gades Død overtog dennes Fag. Som en Anerkjendelse af
sin Virksomhed ved den store nordiske Musikfest i 1888 blev han
1889 udnævnt til Professor. I Nov. 1876 ægtede han i Kiel sin
Kusine Ida Vilhelmine Bargum, Datter af Bankier Georg Julius B.
og Betty f. Næve.

Ved Siden af sin praktiske Virksomhed som Dirigent, Organist
og Konservatorielærer har M. udfoldet en betydelig Komponistvirksomhed. 
Antallet af hans Kompositioner naar nær op til de
70, hvorfra dog alle Ungdomsarbejder ere udelukkede, i det hans
Op. i er en Studentersangforeningen dediceret Samling Sange for
Mandskor, som er komponeret i 1879. Det store Opustal spænder

tillige over et stort Antal Felter, af hvilke det, han fortrinsvis har
dyrket, er Korsang med Orkesterledsagelse, hyppigst kombineret
med Solopartier. Iblandt hans 16 Kompositioner af denne Art kan
nævnes den yndefulde «Troubadouren», der tillige med «Bækken»
er opført saa vel i Koncert- som i Musikforeningen, «Den gyldne
Legende», som er udgivet med Støtte af Samfundet til Udgivelse
af dansk Musik, «Det hellige Land», der er antaget til Udgivelse
af samme, end videre flere Kantater, hvoriblandt den af
Studentersangforeningen udførte karakteristiske Kantate til J. P. E. Hartmann,
den af de ældre danske Komponister, hvem M. mest har sluttet
sig til, hvad der bl. a. ogsaa har fundet et Udtryk ved, at han
har bearbejdet flere af dennes Kompositioner i Klaverudtog. Af
Værker for Solostemmer med Orkester er «Reveille» udført i
Musikforeningen, «Kvindens Skabelse» i Koncertforeningen. Blandt
hans Kompositioner for Orkester bør særlig fremhæves hans i
Koncertforeningen opførte Symfoni i D-Mol med dens mørkfarvede
Andante, det lette og gratiøse Intermezzo og den formfuldendte,
ogsaa kontrapunktisk fortrinlige Finale; den er udgiven af
Samfundet til Udgivelse af dansk Musik. Af Kammermusik kan
foruden en Oktet og en Kvartet fremhæves en Pianokvintet som hans
bedste Arbejde paa dette Omraade. For Soloinstrumenter har han
komponeret en Fantasi for Violin og en Koncert for Piano.
Foruden 3 Samlinger Sange for Mandskor har han skrevet en stor
Mængde Romancer og Sange for i Stemme samt mere
koncert-mæssig satte Solosange, ogsaa Salmemelodier og religiøse Sange,
hvortil slutter sig hans «Salmeværk for Hjemmet», 143 Melodier
udsatte for Klaver. Endelig har han foruden en Del Klaversager
komponeret for Orgel 2 Præludier og et større Værk: «Christus»,
12 Stemningsbilleder i 3 Afsnit, «Christi Fødsel», «Af Christi Liv»
og «Christi Død og Opstandelse». Af alle disse Kompositioner
ere hen ved 50 udkomne i Trykken. Flere af hans Arbejder ere
udførte i Udlandet, saaledes Pianokoncerten i St. Petersborg,
Oktetten baade der og i Leipzig og Dresden og Kvintetten i
Christiania; men navnlig ere hans Orgelkompositioner kjendte i
Udlandet og udførte baade i Holland, England og Frankrig. En
Instrumentationslære, der knytter sig til hans Undervisning i
Konservatoriet, er under Udgivelse.

Schytte, Musiklex.
A. Sørensen, Studenter-Sangforeningen 1839-89.

G. St. Bricka.



Malling, Ove, 1748-1829, Historiker og Gehejmestatsminister.
Han var en Søn af Peder Pedersen M. og Charlotte Hylleborg f.
Storm og født 10. Dec. 1748 paa Taarupgaard ved Viborg. Faderen
kjøbte Aaret efter Herregaarden Astrup i Salling, hvis Hovedbygning 
han opførte af ny, medens han forøgede og forbedrede
Bøndergodset og afløste Bøndernes Hoveri mod en Pengeafgift.
O. M. blev sammen med en ældre Broder undervist i Hjemmet,
et Par Aar i Viborg Skole; han blev Student 1763 og theologisk
Kandidat 1766; Faderen sikrede ham faa Aar efter et Præstekald
(Vistofte), som han dog aldrig tiltraadte. Hans lærde Uddannelse
var maadelig; han brugte ikke Universitetets Vejledning, men læste
i Hjemmet, og sine Examiner tog han med liden Hæder. Derimod
søgte han med Iver at uddanne sig saa fyldig som muligt paa egen
Haand ved Hjælp af Faderens righoldige Bogsamling og senere
som Huslærer hos Hofjunker Holger Sehested paa Jungetgaard,
ligeledes i Salling. Faderen maatte ved denne Tid opgive sin
Ejendom og tage Embede som Borgmester i Viborg.

M. følte sig især aandsbeslægtet med de litterære Bestræbelser,
som den Gang udgik fra Sorø med Sneedorff som Hovedmand;
han lagde sig efter Modersmaalets Behandling i bunden og ubunden
Stil tillige med de historiske Videnskaber. En Sproglærer fra Strasburg, 
der havde ført et omflakkende Liv, og som hans Fader havde
udløst fra Militærtjenesten, havde tidlig vakt hans Interesse for de
store Verdensbegivenheder, og paa de gamle jyske Herregaarde,
der bevarede Minder orn en Række Adelsslægter, saa vel som i det
minderige Viborg var hans Sans for Fædrelandets Historie bleven
rigt udviklet. Da han derfor endelig som Hovmester for Holger
Sehesteds Sønner fik varigt Ophold i Hovedstaden, lagde han sig
med Iver efter historiske Studier, medens han samtidig deltog i
sine Lærlingers juridiske Øvelser, særlig under E. Colbjørnsens 
Vejledning. Han kom nu ogsaa i Forbindelse med de litterære Kredse,
hvis Arbejder han tidlig havde følt sig tiltalt af, og hvis formaaende
Midtpunkt efter Sneedorffs Død Ove Guldberg var blevet; det blev
hans kjæreste Tanke en Gang selv at blive knyttet til Akademiet i
Sorø. «Selskabet for de skjønne Videnskaber» optog et Par Oder
af ham i sine «Forsøg» (1774), og i Begyndelsen af 1776 opførtes
et Syngespil af ham, «Belsor i Hytten», der udmærkede sig ved
sin lette Dialog og sit rene Sprog, men i øvrigt ingen Lykke
gjorde.

Guldberg havde imidlertid særlig fæstet sin Opmærksomhed 
paa M.s Sysselsættelse med Fædrelandets Historie. I Forordningen
om de latinske Skoler (af 11. Maj 1775) nævntes blandt Lærebøger,
som skulde bruges, ved Siden af Guldbergs Verdenshistorie «en
Samling af berømmelige og gode danskes, norskes og Holsteneres
Handlinger, hvilken skal besørges udgiven»; denne Bog blev det
overdraget M. at forfatte. Han fik en kongelig Understøttelse for
at vinde Tid til at indsamle sit store Stof, og han maatte om
Sommeren følge med Hoffet til Fredensborg, hvor han da levede
sammen med Jacobi, Sporon og andre Skjønaander. Saaledes
fremkom den navnkundige Bog: «Store og gode Handlinger af
danske, norske og Holstenere» (1777), senere udgivet i endnu 6
Oplag (til 1885) og oversat paa de 3 Verdenssprog. Planen, der
var givet ham udefra, ordnede de historiske Minder om Personer
og deres Handlinger, disse igjen efter deres moralske Karakter:
Menneskekjærlighed, Kjærlighed til Fædrelandet, Sindighed osv.;
han ender med en Oversigt over de 2 Rigers Historie under Titelen:
Store Fortjenester af Staten. Fremstillingen tilhører helt igjennem
Forfatteren: «Hvad Fortællingerne selv angaar,» hedder det i Fortalen, 
«da har jeg for dem intet Mønster valgt; jeg har søgt at
fremsætte enhver især saaledes, som jeg omtrent mundtligen vilde
have fortalt dem for Folk af forskjellig Alder, naar jeg ønskede,
at den unge skulde fatte, hvad jeg vilde sige, og den gamle ikke
blive kjed af at høre til.» Derved opnaaede M. denne jævne og
levende Stil, der gjorde hans Bog til en Folkebog for 2 Menneskealdere; 
faa andre have som den bidraget til at vække Fædrelandskjærlighed 
og sprede Kundskab om vort Folks Historie i vide Kredse.

Dette Værk banede M. Vej til et ret anseligt Embede; 27. Jan.
1777 udnævntes han til «Sekretær og Chef for det vestindisk-guineiske 
Rente- og Generaltoldkammerkancelli», d. e. Kontorchef i
Generaltoldkammerkollegiets Sekretariat. Her lærte man snart at
sætte Pris paa hans klare Hoved og ualmindelige Arbejdsevne,
særlig hans Lethed i at føre Pennen, og der blev i fuldt Maal
lagt Beslag herpaa. Alt 1781 blev han tillige Kommitteret i Kollegiet 
(d. e. Deltager i de kollegiale Afgjørelser, med visse Departementschefsforretninger), 1797 Deputeret, fra 1801 ældste Deputeret,
til 1809, da han forlod dette Kollegium. Samtidig paalagdes der
ham dog en Række andre, til Dels meget omfattende Arbejder.
I Maj 1787 fratraadte han som Kontorchef for som Medlem og
Sekretær at kunne træde ind i den da nedsatte Kommission «til
at undersøge adskillige Poster, Handelen, Told- og Finansvæsen
angaaende». Denne Kommission, der var sammensat af Medlemmer
af de forskjellige Kollegier under Schimmelmanns Forsæde, skulde
forberede en Række gjennemgribende Foranstaltninger, paa en
Maade udfyldende dem, den samtidige store Landbokommission
var sysselsat med. Herfra udgik Forarbejderne til de vigtige Love
om en friere Korn- og Kvæghandel (1788), om Oprettelsen af en
dansk-norsk Speciesbank (1791), om Extrapaabudet af 1789,
Kreditoplagets Udvidelse (1793), Planen til Hovedstadens Gjenopbyggelse
efter Branden 1795, de vigtige Grundsætninger for «et friere
Handels- og Toldsystem», der førte til den epokegjørende Toldlov af 1797,
og Ordningen af Kjøbenhavns Fattigstyrelse efter udpræget moderne
og humane Ideer (1799). I det nye Aarhundrede standsede dette
store Reformarbejde, og Kommissionen optoges nu af det
bedrøvelige Hverv atter og atter at paavise nye Indtægtskilder for den
haardt betrængte Statskasse.

M. var ikke blot den, som førte alle disse Arbejder i Pennen,
men han udførte ogsaa en Hovedpart af de vidtløftige Forarbejder,
som udkrævedes for at sætte Kommissionen i Stand til at give sig
i Lag med dem. Han blev desuden nødt til at føre adskillige af
dem ud i Livet. Saaledes blev han valgt ind i Bestyrelsen for
Speciesbanken og Depositokassen (1791-1804), ligesom han blev
1. Direktør for Kjøbenhavns Fattigvæsen (1799-1815). Men ikke
nok hermed; hans ualmindelige Arbejdsevne blev samtidig taget i
Beslag baade af Staten og Medborgere paa de forskjelligste
Omraader. Fra 1783 valgtes han til Præsident for
Landhusholdningsselskabet (indtil 1802); 1796-1811 var han Medlem af Kommissionen
til Afbetaling af den Gjæld, som Hovedstaden havde paadraget sig
som Følge af Ildebranden; 1801 dannedes efter hans Initiativ en
Kommission for de kvæstede og de faldnes efterladte, hvis Midler
bleve saa store, at den vedblev at bestaa hans Levetid ud; 1804-16
var han Medlem af Karantænedirektionen, der bl. a. udarbejdede
en ny Karantæneforordning; 1807 blev han Medlem af og 1810
Præsident for den vigtige Kommission til Sjællands og Naboøernes
Providering under Krigen osv.

Ved Siden af disse Hverv, der alle knyttede sig til Statens
og Samfundets materielle Interesser, havde M. ingen Sinde tabt
Interessen for sin Ungdoms Sysler, og da han blev ældre, søgte
han ogsaa mere og mere at føre sine Forretninger over paa dette
Omraade. Som Præsident i Landhusholdningsselskabet vakte han
Opmærksomhed ved sin Veltalenhed; han kom snart til at føre
Ordet ved alle festlige Lejligheder. Han blev ligeledes et ivrigt
Medlem af den Kommission, som samlede og ordnede
«Evangelisk-kristelig Salmebog» (1790-99); 1795 lod han sig overdrage
Tilsynet med «Kamrenes forenede Arkiv», hvad der gav ham rig
Anledning til at lære de den Gang lidet paaagtede Skatte i vore
Regeringsarkiver at kjende; 1803 blev han 1. Direktør for Fødsels- 
og Opfostringsstiftelsen og overraskede her sine Kaldsfæller blandt
Lægerne med sine anatomiske Kundskaber. Endelig udnævntes
han 1805 til Medlem af den da oprettede Direktion for Universitetet
og de lærde Skoler. Denne sidste Stilling samlede fra nu af hans
Hovedinteresse, medens han efterhaanden trak sig ud af sine
tidligere Forretninger; 1809 forlod han Generaltoldkammeret og
modtog samtidig Udnævnelse som kongelig Historiograf. Som Medlem,
fra 1810 faktisk, 1817 ogsaa formelt 1. Medlem, af Universitetsdirektionen 
udfoldede M. en ikke ringe Virksomhed, særlig for
Gjenoprettelsen af Sorø Akademi. Som Historiograf afgav han
Betænkninger om videnskabelige Foretagender i Fædrelandets Historie,
og flere Saadanne skyldte ham deres Virkeliggjørelse, saaledes især
Vedel Simonsens Rejser for at undersøge Landets Embedsarkiver.
Selv syslede han i sin Fritid stadig med historiske Æmner, ligesom
han i stor Udstrækning lod Dokumenter opsøge og afskrive. Da
han 1822 blev valgt til Formand for det kongl. danske Selskab,
paaskyndede han dets Arbejder og fik i Løbet af faa Aar flere
Bind af dets Skrifter udgivne. 1823 blev han Chef for det store
kongelige Bibliothek, med Werlauff som Bibliothekar; det fik i
hans Tid en meget betydelig Udvidelse af sine Lokaler, i det
Kunstkammerets Etage nu omdannedes til Bogsal.

Det lykkedes dog aldrig M., om det ellers var hans Ønske,
at slippe bort fra Statsstyreisens mere materielle Sider. Da Kongen
i Dec. 1813 saa sig om efter paalidelige Raadgivere i den vanskelige 
politiske Stilling, var M. blandt dem, han henvendte sig til
som en Slags udvidet Statsraad, og han blev fra nu af Direktør
for Rigsbanken (til 1818). 1815 blev han 1. Medlem af Kommissionen
til Afvikling af Pengeforholdet til Norge. Da denne endelig
afsluttede sine Forhandlinger (1820), syntes M. at skulle komme til
Ro, men 9. Jan. 1824 udnævntes han ved Niels Rosenkrantz' Død
til Gehejmestatsminister. I denne Stilling saa vel som i
Universitetsdirektionen og ved Bibliotheket forblev han til sin Død, 17. Nov.
1829, 81 Aar gammel. 
Skjønt M. næppe var nogen egentlig fremragende Personlighed,
maa han dog siges at indtage en betydelig Plads i den danske
Embedsstand, særlig i Tiden før Aarhundredskiftet, ligesom han
har indlagt sig varig Berømmelse i vor historiske Litteratur. I hans
Embedsførelse fremhæves, ved Siden af den store Øvelse i at forme
sine Tanker klart og overbevisende, en ualmindelig Evne til at lede
en Forhandling, mægle mellem Modsætninger og vende alting til
det gode. Som Menneske roses han enstemmig for sin vennesæle
Karakter, sin utrættelige Hjælpsomhed og sit borgerlige Sindelag.
Skjønt han naaede de højeste Ærestrin og Udmærkelser i Staten
(Kommandør af Danebrog 1809, Storkors 1811, Gehejmekonferensraad 
1812, Ridder af Elefanten 1826), vedblev han at være en jævn
og let tilgængelig Mand; han var den første og ved Siden af
Ørsted den eneste, som i Enevældens Tid blev Medlem af 
Gehejmestatsraadet og Ridder af Elefanten uden at være af Adel eller lade
sig nobilitere.

O. M. ægtede 1781 Christiane Beck (f. 1761 d. 1834), Datter af
fhv. Plantageejer Jens B. og Louise Sophie f. Hagen. De havde 13
Børn, af hvilke de 10 naaede den voxne Alder, blandt dem den
nedennævnte Arkitekt Peder M.

Erslew, Forf. Lex.

A. D. Jørgensen.



Malling, Peder, 1781-1865, Arkitekt, Søn af ovennævnte
Statsminister Ove M., blev født 22. Dec. 1781 i Kjøbenhavn. Han
uddannedes til Arkitekt dels af C. F. Hansen, dels ved
Kunstakademiet, hvor han 1801 vandt den lille Guldmedaille for Opgaven
«et Musæum, passende for Danmark, til Natur- og Kunstprodukter».
Med C. F. Hansen var han i Tyskland og Altona og var senere
hans Konduktør ved Christiansborg Slots og Kjøbenhavns
Raad- og Domhuses Opførelse; 1809 blev han ansat som Stadsbygmester.
1811-15 foretog han med offentlig Understøttelse en Studierejse,
særlig til Italien, hvor han deltog i det muntre Kunstnerliv, og
efter sin Hjemkomst blev han agreeret af Kunstakademiet, til
hvilket han 1818 indleverede sit Medlemsstykke, «en offentlig Plads
med et Theater o. m.», der enstemmig blev antaget. Hans
Studietegninger fra Rejsen vandt Akademiets Bifald, og 1817 fik han
Titel af Professor; han var tillige ansat som Søetatens Bygmester.

Naar en Arkitekt som M. er Stadsbygmester i langt over en
Menneskealder, bliver det vanskeligt at paavise, hvilke Arbejder
der skyldes ham, da hans Virksomhed hovedsagelig er af ledende 
og omformende Art. Af hans selvstændige Arbejder kjende vi kun
Restavrationen af Bringstrup Kirke, Gravmælet over Tordenskjold
i Holmens Kirkes Ligkapel, Universitetet og Sorø Akademi. Hans
første Projekt til Universitetsbygningen, 1819, skal have været meget
pragtfuldt i græsk Stil og omfattede hele Terrænet fra Nørregade
til Fiolstræde; det var imidlertid for kostbart, og i Forbindelse
med en nedsat Komité udarbejdede han et nyt Projekt, som
approberedes 1831; Bygningen indviedes 1836 og kostede henved 400000 Kr.
Trods den ret imponerende Facade og en vis Originalitet i
Motivernes Sammenstilling og Behandling vakte Bygningen strax en
Del Modstand, og navnlig Høyen kritiserede den indgaaende og
strængt («Dansk Ugeskrift» 1835, Nr. 187), og en senere Tid har
ikke fundet Anledning til at underkjende hans Dom. M. s energiske
Forsøg paa at skaife sin Ven Maleren Chr. F. Høyer (VIII, 263)
Dekorationen af Universitetets Indre mislykkedes paa Grund af
dennes Uduelighed lige over for den store Opgave. Gjenopførelsen
af Sorø Akademi efter Branden 1813 fuldendtes 1828. M. har intet
Hensyn taget til de endnu staaende Pavilloner, Resterne af
Akademiets anden Bygning -- den nuværende er den tredje --, men
har valgt en simpel, lidt almindelig Paladsstil; uden at være noget
betydeligt Værk virker Bygningen dog kjønt ved sin store, hvide
Facade mellem de frodige, grønne Træer. -- M. døde ugift 3. Maj
1865 i Kjøbenhavn. Hans Medvirken til, at Hetsch gjorde Danmark
til sit andet og egentlige Fædreland, er maaske den af hans
Gjerninger, der længst vil bevare hans Navn i dansk Kunsthistorie.

Weilbach, Nyt Kunstnerlex.
Engelstoft og Werlauff, Kiøbenhavns Universitets-Bygnings Hist. S. 77 ff.

Erik Schiødte.



Malling-Hansen, Rasmus, d. 1890, s. Hansen, Hans Rasmus
Malling Johan (VI, 634).



Malmfred, --1130--, Dronning, var en Datter af den russiske
Fyrst Mstislav eller Harald og Christine, en Datter af den svenske
Konge Inge. M.s Moster Margrethe Fredkulla, Kong Niels' Hustru,
synes at have virket for Forbindelser mellem nordiske Fyrstehuse,
det er derfor maaske hende, som bragte et Ægteskab i Stand
mellem M. og den norske Konge Sigurd Jorsalfarer o. 1120, ligesom
hun havde faaet M. s Søster Ingeborg gift med Knud Lavard. Med
Sigurd havde M. Datteren Christine, der senere ægtede Erling
Skakke. I Slutningen af sin Levetid forskød Sigurd, der led under
Anfald af Sindssyge, M. og tog en anden Hustru. Hun ægtede 
derpaa sin Søsters Svoger Erik Emune o. 1132 og delte hans
skiftende Skæbne under Kampene med Kong Niels og Magnus;
saaledes fulgte hun ham til Norge paa Flugten 1133. Ved Eriks
Tronbestigelse næste Aar blev M. Dronning; men om hendes
senere Skæbne vides intet.

Munch, Det norske Folks Hist. II.
Olrik, Knud Lavard.

Johannes C. H. R. Steenstrup.



Malmqvist, Carl Julius, 1819-59, Musiker, var Søn af
Skomagersvend Magnus Peder M. og Marie Juliane f. Lilliendahl og
fødtes i Kjøbenhavn 16. Juni 1819. Paa Grund af sine musikalske
Anlæg slap han for at lære Faderens Haand værk og blev 1834
anbragt som Spillemand ved Hæren. Han havde faaet
Undervisning paa Valdhorn, men sin øvrige musikalske Uddannelse
skaffede han sig hovedsagelig ved Selvstudium. Som Dirigent for
«Odeon» og andre Sangforeninger komponerede M. flere Kvartetter
for Mandsstemmer, hvoraf særlig «Kong Valdemars vilde Jagt»
gjorde ham bekjendt, og da han i Krigsaarene 1848-50 fulgte sin
Brigade, var han i Sønderborg selvskreven som Dirigent for den
den Gang stiftede Officerssangforening; ogsaa en Del melodiøse
Sange for i Stemme skyldes ham, og et Udvalg paa 27 foreligger
trykt i nyere Tid. Han var tillige en dygtig Arrangør og har
arrangeret og komponeret Musik til mange Theaterstykker, saaledes
«Huldrebakken» (hvori den yndede «Nøkkens Sang»), «Mer end
Perler og Guld», «Hyldemor», «Den graa Paletot» o. fl. En
begyndende Brystlidelse tvang ham i 1856 til at trække sig tilbage,
og han døde 4. Avg. 1859 i Hørsholm, hvorhen han for sit Helbreds
Skyld var flyttet med sin Hustru, Hedevig Olivia f. Jørgensen. I
sit sidste Leveaar komponerede han 2 Dele af en Symfoni, der ere
spillede i Tivoli.

Schytte, Musiklex.

S. A. E. Hagen.

 s. Moltzahn.">

Maltzahn, s. Moltzahn.



Mandelberg, Johan Edvard, 1731-86, Maler, var Søn af en
svensk Maler (d. 11. April 1747) og blev født i Stockholm 22. Juni
1731. Faderen lærte ham at tegne og bruge en Pensel; ved at se
Lembkes Slagbilleder paa Drottningholm fik Ynglingen Lyst til
Bataillemaleriet, og 3 fornemme svenske sendte ham 1752 til Paris
med 300 Rdl. i Lommen. I Paris fik han Arbejde hos Boucher,
en besynderlig Mester at lære Slagmaleri af, led Nød og maatte 
hugge sig igjennem ved at gjøre smaa Bataillebilleder med Pen og
Tusk. Han sluttede Venskab med sin Landsmand Alex. Roslin og
med Medailløren Arbien. For at vinde M. for Danmark skrev
Arbien om ham til Pilo; det lykkedes at interessere Wasserschlebe
(dansk Legationssekretær i Paris), Bernstorff og Moltke og gjennem
dem Frederik V for M., og Kongen skjænkede ham flere Aar
igjennem en for den Tid ikke ringe Understøttelse, mod at M.
forpligtede sig til «ewig Däne zu sein». Saa kom han da til
Rom, hvor han traf Wiedewelt, med hvem han sluttede et Venskab,
som kun Døden gjorde Ende paa. I Rom malede han flere
Slagstykker: til Wiedewelt, til Hofmarskal Bülow osv. I Okt. 1758
kom han til Kjøbenhavn, hvor han 1759 baade blev agreeret
af Akademiet og optaget til Medlem af dette. Da Billedhuggeren
Petzold, som havde vendt Akademiet og Kjøbenhavn Ryggen,
endelig 1763 var død i Altona, fik M. det saaledes ledigblevne
(ulønnede) Professorat ved Akademiet. 1768 fik han ved Wiedewelts
Uegennyttighed 300 Rdl. K. af Akademiets Sparepenge, omtrent
paa samme Tid 300 Rdl. aarlig af Kongens Kasse. Snart efter,
9. Okt. 1771, ægtede han Hedevig Sørensen; hun maa være død
før Jan. 1774, hvorefter en Søster til M. styrede hans Hus, til han
anden Gang indgik Ægteskab.

I hans egentlige Fag, Slagmaleriet, blev der her hjemme ingen
Brug af Betydenhed for ham, om han end var «kongl. Hof-Historie- 
og Bataillemaler». Han blev sysselsat nok, næsten mere, end han
kunde overkomme, saa han maatte bruge dygtige Malersvende fra
Kunstskolens Klasser -- som Abildgaard -- til at male efter hans
Udkast, men det var «Ovidische Historien» (&#596;: mythologiske Billeder)
og «galante Skilderier» à la Boucher, man forlangte af ham. Han
gjorde da ogsaa en Hob Saadanne Ting, som kunne regnes for
præsentable Dekorationsbilleder, saaledes Plafondmaleriet i
Riddersalen paa (det i 1794 nedbrændte) Christiansborg og flere andre
lignende Billeder der. I Kuppelen paa Fredensborg malede han
fra 1758-68 8 store Billeder efter Motiver fra Iliaden, de hæve sig
ikke over det almindelige; ogsaa Plafondmaleriet i Jourværelset og
Dørstykket «Sommeren» sammesteds som og forskjellige Billeder,
der fik Plads i Marskalsbygningen, ere af ham. 1761 havde han
gjort et Plafondbillede, «Neptun», til Kronborg, 1769-72 forskjellige
Arbejder til Frederiksberg Slot. Den kongl. Malerisamling bevarer
2 eller 3 Billeder af ham. Hans Medlemsstykke, «Træfning mellem
Kristne og Tyrker», og et lignende, som tilhørte Wiedewelt, have 
sikkert været noget af det bedste, han har ydet som Bataillemaler.
-- M. var altsaa ingen stor Kunstner, om end adskillige af hans
samtidige paastode det, men dog heller ikke saa lille, som den
bidske og med alt misfornøjede Ramdohr vil gjøre ham. Han
havde 26. Maj 1781 ægtet Anna Margrethe Meyer (f. 1751). M.
døde 8. Avg. 1786 og efterlod sin Enke i Armod. I 1794 og senere
tilstedes der hende Pengehjælp af den ved Akademiets Salon
udstillede Fattigblok! Hun døde 5. Maj 1823.

Minerva 1786.
Ramdohr, Reise nach Dänemark (Hamb. 1792).
Thiele, Kunstakad. og Heststatuen.
Meier, Wiedewelt.
Samme, Fredensborg. 
Ude og Hjemme 1878, Nr. 25 ff.

F. J. Meier.



van Mander, Karel, o.1610-1670, Historie- og Portrætmaler,
var Sønnesøn af den bekjendte hollandske Maler og Kunstforfatter
af samme Navn (f. 1548 d. 1606) og Søn af den hollandske Maler
Karel van M. (d. 1623), som i Aaret 1616 kom til Kjøbenhavn til
Christian IV for at gjøre Tegninger eller snarere male Kartonner
til en Række Tapeter, som han skulde lade væve i Holland i en
Tapetfabrik, som det synes han selv ejede og drev. Alt gik efter
Akkorden, saaledes at han i 1619 kunde aflevere 19 Tapeter efter
opgivne Æmner og fik Bestilling paa nogle flere, saa at han i alt
inden sin Død havde afleveret 22 Tapeter. Disse gik imidlertid
alle til Grunde ved Frederiksborg Slots Brand (1859). Da Kongen
endnu var en Sum skyldig paa disse Tapeter, tog Kunstnerens
Enke, Cornelia Roswijke, (1623) til Kjøbenhavn med sine 2 Børn
og forblev her til sin Død 1637. Den ene af Børnene var Sønnen
K. van M., vistnok født 1610-12 i Delft. Han har sikkert for
Kongens Regning faaet sin Uddannelse til Maler i Holland og
kom som ung Kunstner tilbage til Kjøbenhavn, hvor han blev sat
i Virksomhed i Anledning af Prins Christians Bryllup (1634) med
Tegninger til Dragter og Dekorationer. Til videre Uddannelse fik
han, med Navn af kongl. Kontrafejer, 1635 et 3aarigt Rejsestipendium 
paa 200 Dlr. aarlig, «medens han opholder sig i Italien»;
dog skulde han indsende Malerier for disse Summer. Han kom
hjem 1638.

Han var nu en udviklet Kunstner, som, trods sit Ophold i
Italien, væsentlig bevarede Præget af den hollandske Skole, hvorfra
han var udgaaet; han havde dens kraftige Tegning og naturlige
Farve, om end med noget sværladent i begge Henseender. Han
blev nu kongl. Hofkontrafejer og malede en Mængde Portrætter, 
saa vel af Kongen som af Adelsmænd, lærde og enkelte 
fremtrædende Borgermænd. Hans Portrætter af Christian IV fortjene
med al Grund den Agt, de holdes i, formedelst det smukke, 
mandige Billede, de give af den folkekjære Konge. De 3 første af
disse, der kjendes fra M.s Haand, ere fra 1639; et fik Hannibal
Sehested med til Spanien, det andet, som Corfits Ulfeldt havde
med til England, er nu havnet i den danske Stats Eje. Et stort
Portræt af Christian IV til Hest findes paa Valdemars Slot paa
Taasinge. Et lignende stort Rytterbillede gik til Grunde 1794 ved
Christiansborg Slots Brand. En Mængde Portrætter bevares paa
forskjellige danske Herregaarde, andre ere forsvundne, men største
Delen bevares og kjendes bedst fra de store Stik af Haelwegh
(VI, 445). M. tjente saa godt ved disse Arbejder, at han kunde
kjøbe en stor Gaard paa Østergade, hvor han holdt en Slags 
Gjæstgiveri for fornemme Personer, navnlig udenlandske Statsafsendinger.
Hans Hustru Marie (d. 1680) varetog Omsorgen for Gjæsterne. Han
ejede ogsaa et Hus ved Gammelstrand, og efter hans Død kjøbte
Enken en Gaard paa Christianshavn.

Foruden Portrætter, hvortil det store, som historisk Maleri
anordnede Billede, der forestiller den tatariske Sendefærd, som var
i Kjøbenhavn 1655, vel nok kan regnes, malede han bl. a. «Prins
Svends Lig findes» efter nogle Strofer i Tassos «Gerusalemme
liberata», 8. Bog, et stort Maaneskinsstykke af ejendommelig 
Virkning, Apostelen Peter som angrende, «Synet» og «Hørelsen» (fra
1639), der alle tilhøre den kongl. Malerisamling. I Moltkes Samling
findes et prægtigt stort Knæstykke, kaldet «Ypperstepræsten Aaron».
Paa Kronborg er ophængt et Billede, forestillende en Dværg med
en stor Hund. M. var ogsaa Digter; han skal have skrevet 
morsomme Viser og forfattede et lunefuldt Digt til Snustobakkens Pris,
der udkom o. 1665 og 1668 i 2 Oplag, samt et Digt om Cort
Adeler. I sin Skribentvirksomhed brugte han det hollandske Sprog.
Han ejede et betydeligt «Kunstkammer», omfattende ikke alene
Kunstværker, Maleri og Skulptur, men naturhistoriske og 
ethnografiske Gjenstande foruden alle Slags Kuriositeter. Han synes
ogsaa at have ført Tilsyn med Frederik III's Samlinger. I sine
yngre Aar havde han været Tegnelærer for Kongedatteren Leonora
Christina (1642-44), efter at hun var bleven gift med Corfits Ulfeldt.
M. døde i April (begravet 6. April) 1670 og efterlod flere Børn.

F. R. Friis, Bidr t. dsk. Kunsthist. S. 73 ff.
Hertz, Ugentl. Blade 1859, Nr. 20.
Weilbach, Nyt Konstnerlex.

Ph. Weilbach.



Manderfelt, Carl, 1747-1813, svensk Æventyrer, 
der fødtes 27. Maj 1747 og oprindelig hed Ingmann og efter en mislig Ungdom maatte forlade sit Fødeland. Det paastaas bl. a., at han var dømt for «aabenbart
Tyveri», og han nævnes af K. L. Rahbek «Hestetyven Ingmann».
Selv har han forklaret, at det var økonomiske Vanskeligheder, der
dreve ham bort, og at hans Gjæld delvis var bleven betalt af 
Gustav III. I 1779 var han kommen hjem til Sverige, rigtignok uden
at have faaet fuld Oprejsning for sine Forseelser. Han optraadte
senere med Titel af Legationssekretær og Landraad, og som saadan
dukkede han snart op i Norge, hvor han kom i Forbindelse med
Grev Chr. Conr. Danneskjold-Laurwigen. Da denne døde 1783,
ægtede M. hans Elskerinde, Fru Ingeborg Akeleye (I, 162), og i
Fællesskab erholdt Parret af Grevens Bo ikke smaa Midler, der
satte dem i Stand til at føre en mere bemærket social Tilværelse.
M. holdt i nogen Tid et stort Hus i Christiania, hvor han boede
i den saakaldte Mangelsgaard. I 1787 skuffedes han i sit Haab
om at erholde det nyoprettede svenske Generalkonsulat og drog
til Kjøbenhavn, hvor han ogsaa levede i stor Stil og bl. a. havde
et Landsted, Carlsro. Han havde i Christiania været norsk Patriot
og fortsatte i Kjøbenhavn som Kongehusets loyale Mand, hvad han
søgte at manifestere ved forskjellige Skrifter: «Folkets Røst til
Kronprinsen» (1788) o. a. Af Regeringen ansaas han for at være
en brugbar Mand, og for de Tjenester, der ventedes af ham, 
modtog han en aarlig Pension paa 2000 Rdl. d. K., hvilken han endnu
oppebar for 1808. Hans danske Loyalitet forhindrede ham imidlertid
ikke fra samtidig at være svensk Spion, og han sendte regelmæssige
Rapporter til Gustav III om Forholdene i Danmark. I 1790 blev
han kaldt til Værmeland for der, sammen med G. M. Armfelt, at
underhandle med nogle misfornøjede Nordmænd. Men ved denne
Anledning blottedes M.s Dobbeltspil, og Armfelt advarede Kongen
mod at stole paa ham. M. gav sig ikke dermed. Han søgte at
interessere Gustav III for sine Planer om en nordisk Triplealliance,
men uden Held, og ligeledes mislykkedes hans Forsøg paa at vinde
Anseelse i Fædrelandet gjennem en i stor Stil anlagt litterær 
Reklame. Derefter vendte han sig paa ny til Danmark og slog sig
atter ned i Kjøbenhavn, hvor dog ogsaa hans Stilling nu var rokket,
og hvor han havde diverse personlige Ubehageligheder. Fruens
Midler efter Grev Danneskjold vare forbrugte, og der maatte 
anvendes alle Haande Midler for at holde det gaaende. M. drog 
1798 eller 1799 til Sverige, hvor hans Hustru døde 1800. 
Efter Krigens Udbrud i 
1808 anvendtes han paa ny som politisk Agent og aabnede 
Forhandlinger med den kommanderende General i Norge, Prins Christian
August. I 1809 tilbød han atter sin Tjeneste som svensk Agent
eller Spion i Norge; men han var for godt kjendt og blev afvist
af Georg Adlersparre. S. A. havde han udgivet nogle politiske
Smaaskrifter. Sine sidste Leveaar tilbragte han i Venersborg, hvor
han døde 7. Marts 1813.

Daae, Det gl. Christiania.
Nyerup, Lit. Lex.
(Norsk) Hist. Tidsskr. 2. R. 1.
Medd fra Krigsark. III og IV.
B. Smith, Til Belysn. af lit. Personer og Forhold.                                                                             

Yngvar Nielsen.



Manderup, Niels Knudsen, -o.1365, 
tilhørte en gammel Adelsslægt, der angives i umindelige 
Tider at have boet paa Barritskov ved Vejle Fjord, 
og var Søn af Hr. Knud Nielsen og Elsif
Jensdatter. Faderen, der havde været en anset Mand, i sin Tid
Kong Christoffers Raad, blev dræbt af sin egen Broder Hr. Niels
M., og Sagnet knytter denne blodige Daad til selve Barritskov,
muligvis dog med tvivlsom Ret, da Slægten paa den Tid synes
mere at være knyttet til Sjælland end til Jylland. N. K. hørte i
alt Fald utvivlsomt hjemme paa Sjælland og ejede og beboede
Svanholm i Horns Herred. Ved sit Ægteskab med Cæcilie 
Nielsdatter Saltensee fik han 1346 af hendes Fader Hørningsholm som
hendes Mødrenearv, og kort efter tilskjødede Svigerfaderen ham
end videre Søholm og meget andet Gods. Endnu vides han at
have ejet en Hovedgaard i Venslev, som han et Aars Tid før sin
Død erhvervede ved Mageskifte. Senest 1354 blev han Ridder,
og i Datidens Breve støder man jævnlig paa hans Navn. Saaledes
nævnes han blandt de beseglende i den kalundborgske Reces 1360,
og 1363 var han en af Kongens Forlovere for Betalingen af Frøken
Ingeborgs Medgift. N. K. levede endnu 13. Jan. 1365, men var død
7. Sept. 1366, som det synes, i sin kraftigste Alder. Der kjendes
2 Børn af ham, en Søn og en Datter, men den første døde kort
efter Faderen, saa Datteren blev eneste Arving.

Thiset.



Mandix, Jacob, 1758-1831, Rentekammerdeputeret, Nationaløkonom, 
er født 18. Jan. 1758 i Kjøbenhavn, hvor Faderen, Generalavditør 
Mauritz M. (d. 1787), den Gang var Regimentskvartermester.
Moderen, Lucie Marie f. Ursin, døde allerede Aaret efter hans
Fødsel, og Drengen blev nu sat i Pleje hos en Enke. Saa vel
hos hende som senere i Faderens Hjem fik han en omhyggelig, 

men temmelig ensidig Opdragelse, uden Omgang med andre Drenge
og i det hele uden Berøring med Verden. Efter i Aaret 1774 at
være blevet Student tog han i kort Tid (1777-79) theologisk,
juridisk og filologisk Embedsexamen. Han fik et Rejsestipendium paa
den Betingelse, at han skulde studere Statsvidenskab, og opholdt
sig derfor 1781-83 i Gøttingen, hvis Universitet paa den Tid
indtog en fremragende Stilling paa dette Omraade. Ved sin Faders
Hjælp fortsatte han sin Udenlandsrejse ved et Ophold i Frankrig,
England og Holland og fik efter sin Hjemkomst i 1783 Plads som
Avskultant i Rentekammeret. Han steg nu lidt efter lidt op ad
Embedsstigen. 1786 blev han Revisor ved det da oprettede
Kontor for Tilsyn med umyndiges Midler, 1790 Sekretær og Chef
for det fynske og jyske Landvæsenskontor, 1797 Chef for det
danske og norske Tabelkontor, men følte sig ikke tilfreds med
Arbejdet i dette, navnlig da Folketællingen i 1801 forestod, og han
søgte og fik derfor Embedet som Amtmand paa Bornholm (1801).
Faa Aar efter (1804) blev han Kommitteret i Rentekammeret, 1807
tillige administrerende Medlem af Direktionen for Kreditkassen,
1822 Deputeret i Rentekammeret. Efter i Aaret 1800 at være bleven
Kammerraad udnævntes han 1812 til Etatsraad og 1829 til
Konferensraad. 1830 dispenseredes han fra sine Embedsforretninger og
tog nu Ophold i Sorø, hvor hans eneste Datter var gift med
Digteren Ingemann, og her døde han 22. Maj 1831 efter kort forinden
at have faaet sin Afsked med fuld Gage i Pension. -- I Aaret
1789 ægtede han Margaretha Elisabeth Hvistendahl, Datter af
Kapellan ved Frue Kirke i Kjøbenhavn M. H., og levede med hende
et lykkeligt Ægteskab indtil hendes Død i 1816.

Efter i 1785 og de følgende Aar at have skrevet en Del
Afhandlinger i Maanedsskriftet «Minerva» (saaledes «Om Borgerfrihed
under det danske Scepter», «Tanker i Anledning af vore høje
Kornpriser» og «Om Religions- eller Samvittighedsfrihed») samt
Recensioner i de af Riber udgivne «Lærde Efterretninger», hvorved
han viste sig som en maadeholden Tilhænger af Tidens liberale
Ideer, opgav han en Tid lang al litterær Virksomhed, indtil han i
Aaret 1800 udgav sin «Haandbog over den danske Landvæsensret»
I-II (2. Udg. 1813, med et Tillæg 1829). Senere paatog han sig
Udarbejdelsen af et Par Bogstaver i Videnskabernes Selskabs danske
Ordbog og udgav 1820 sin bekjendte og hyppig citerede Haandbog:
«Om det danske Kammervæsen», der gjør omhyggelig Rede for
Danmarks Skatter og Afgifter. 1830 udgav han en Afhandling om 
«Danmarks Tilstand for o. 60 Aar siden, sammenlignet med den
nuværende», der trods sin Tørhed vil læses med Interesse af enhver,
der sysler med det 18. Aarhundredes Historie, og i det sidste Aar
af sit Liv beskæftigede han sig med Udarbejdelsen af Skriftet
«Om Danmarks Lovgivning i Christian V's Tid» (1831).

M. har efterladt sig et Minde som en redelig og
samvittighedsfuld Embedsmand med grundige Kundskaber og et stille,
bramfrit Væsen. Efter Ingemanns Udtalelse var han en Fjende af al
vidtløftig og overflødig Tale, der ligefrem gjorde ham søsyg, og
han ytrede sig overhovedet hellere skriftlig end mundtlig, naar det
gjaldt Sager af Vigtighed. Var hans skriftlige Fremstilling end
mere grundig end aandfuld, kan man dog vistnok i alt Fald give
Ingemann Ret i, at M. søgte «at frigjøre sit Sprog fra de kollegiale
Sprogformers Stivhed og give det Korrekthed uden pedantisk
Ængstelighed», hvad der i hine Tider næppe har været let.

Dansk Lit. Tid. 1831, Nr. 27 f.
Erslew, Forf. Lex.

H. Westergaard.



Mandix, Jørgen, 1759-1835, norsk Højesteretsjustitiarius, var
Broder til foregaaende og født i Kjøbenhavn 15. Jan. 1759. Han blev
Student 1776 og juridisk Kandidat 1782. S. A. blev han
Kancellisekretær, 1783 Kopist, 1792 Registrator og s. A. Kancellist i danske
Kancelli, hvorpaa han 1796 udnævntes til Borgmester og Byfoged i
Slagelse. 1805 forflyttedes han til Throndhjem som 2. Assessor i den
derværende Stiftsoverret, og fra nu af tilhørte hans Virksomhed
Norge. Ved Organisationen af den norske Højesteret i 1814 blev
han udnævnt til Assessor i denne Ret. Da Chr. M. Falsen døde
1830, blev M. som Rettens ældste Assessor 1831 udnævnt til dens
Justitiarius. I denne Stilling forblev han til 13. April 1835, da han
tog Afsked. Han døde ugift i Christiania 8. Avg. 1835. Hans
Forfattervirksomhed er ubetydelig. Som Medlem af Højesteret
deltog han i Rigsretterne 1815, 1821 og 1827.

Halvorsen, Norsk Forf. Lex.

Yngvar Nielsen.



Mangelsen, Johan, 1694-1769, Officer, Søn af Oberst og
Kommandant paa Kongsvinger Marqvard M. og hans 2. Hustru,
Ida Sophie Budde, var født 12. Sept. 1694, skal i sin første
Ungdom have deltaget i «den brabantske Krig», blev 1715
Sekondlieutenant ved 2. throndhjemske nationale Infanteriregiment, 1718
karakt. Kapitajn og Generaladjudant-Lieutenant hos Morbroderen
Generalmajor Vincents Budde, der var kommanderende General 
nordenfjælds, s. A. Premierlieutenant ved Regimentet, 1719
Kompagnichef, 1728 karakt. Major, 1733 Oberstlieutenant ved 3.
throndhjemske nationale Infanteriregiment, 1734 Oberst og Chef for
2. throndhjemske nationale Infanteriregiment og var fra 1743
Medlem af den 1736 nedsatte Kommission til Undersøgelse og
Fastsættelse af Grænselinjen mellem Norge og Sverige. Med den svenske
Oberst Klinckowstrøm afsluttede M. 1751 den endnu gjældende
Grænsetraktat mellem Rigerne. M., der imidlertid 1749 var bleven
Generalmajor, dekoreredes 1752 som Ridder af Danebrog, tog 1755
Afsked og fik 1758 Generallieutenants Karakter.

Ved sit Ægteskab (indgaaet 1724) med Cathrine f. Bygball
(f. 1710 d. 1765), eneste Datter af den rige Kancelliraad Søren B.
og Halvsøster af Legatstifteren Thomas Angell (I, 266), fik M.
betydelige Midler. Han var Parthaver i og i en Række af Aar
ledende Medlem af Direktionen for Røros Kobberværk, i hvilken
Egenskab han udfoldede megen Virksomhed, der dog senere
paa-stodes ikke ubetinget at have været heldbringende for Værket og
særlig dets Skove, i det Driften i denne Tid skal have været stærkt
forceret. -- 1758 flyttede M. fra Throndhjem til Christiania, hvor
han efter den i 1757 afdøde Generallieutenant F. F. Hausmann
(VII, 164) kjøbte dennes, senere under Navn af «Mangelsgaarden»
kjendte, Ejendom. Her døde M. 24. Febr. 1769. Han skal have
haft megen Interesse for Læsning, særlig Historie, men i sin
Ungdom ikke have erholdt nogen synderlig Undervisning; af Sprog
kunde han saaledes kun dansk og tysk. Han var overordentlig
heftig af Temperament, men ellers venlig og imødekommende mod
alle og i høj Grad godgjørende.

Büsching, Mag. f. Hist. u. Geogr. II.
Suhm, Saml. Skrifter XIII.

C. O. Munthe.



Mangor, Anna Marie, 1781-1865, Forfatterinde, 
fødtes 12. Juni 1781 i Kjøbenhavn som Datter af Assessor i Hof- og
Stadsretten Andreas Bang (d. 6. April 1801) og Anna Sibylle f.
Terkelsen. Hun ægtede 16. Okt. 1800 Cand. jur. Valentin Nicolai
Mangor, der var Søn af ndfr. nævnte Stadsfysikus Chr. Elovius M.
og havde Embede som Fuldmægtig i Hof- og Stadsretten, hvilken
Stilling han dog opgav i 1803 for at indtræde i en fordelagtigere
Plads i Handelsverdenen, hvor han først arbejdede hos forskjellige
og i 1811 selv løste Borgerskab som Grosserer; han døde imidlertid
pludselig 4. April 1812, saa at hans Hustru i en Alder af 31 Aar
blev Enke med 3 smaa Døtre.


Kaarene vare meget knappe; vel ydede enkelte kjærlige
Slægtninge og Venner nogen Bistand, men der maatte arbejdes
ihærdig og vises stor Nøjsomhed. En med Aandsdannelse samt
et lyst kristeligt Sind forbunden virksom og selvstændig Karakter
førte dog Fru M. ubøjet igjennem denne trange Periode, og den
Udvej, der i saa Henseende fik størst Betydning saa vel for hende
selv som for mange andre, var Udarbejdelsen og Udgivelsen i 1837
af «Kogebog for smaa Husholdninger». Det Materiale, hun hertil
benyttede som Grundlag, bestod af Optegnelser, som hun i Aarenes
Løb havde nedskrevet, oprindelig til Vejledning ved sin egen
Husførelse, og som hun efterhaanden forøgede betydelig, ogsaa ved
Bidrag fra sin Bekjendtskab skreds, og hvilke Anvisninger hun alle
underkastede omhyggelige Prøver, inden de offentliggjordes, saa at
det hele prægedes af en heldig Nøjagtighed i Maal- og
Tidsangivelser m. m. Bogens Formaalstjenlighed synes bekræftet ved
den for danske Forhold særdeles store Udbredelse, den har faaet
- i 1887 allerede 28 Oplag, de fleste paa 3000 Exemplarer. Senere
forfattedes en «Fortsættelse af Kogebog for smaa Husholdninger»
(1841), udarbejdet efter samme Regler som Hovedværket, af hvilket
det maa betragtes som en Udvidelse; deraf haves nu 20 Oplag, og
af «Syltebog» (1840) foreligger 22. OplagDe 3 Bøger foreligge nu i henholdsvis 34., 26. og 28. Oplag. Udg.. En Børnebog,
«Kogebog for Smaapiger», udkom i 1847 og er oversat paa Svensk. -- 
Under Krigen 1864 skrev Fru M., der med sit varme, patriotiske
Sind inderlig ønskede at kunne mildne det byrdefulde Liv for
Hæren, en «Kogebog for Soldaten i Felten», der gav kort og
følge værdig Anvisning til Naturalforplejningens Tilberedning paa en
hensigtsmæssig Maade. Papir og Trykning leveredes uden Vederlag
af Fru M.s Kommissionsboghandler og Bogtrykker, og den lille
Bog fordeltes i mange Tusende Exemplarer som Gave til Armeen,
hvor den gjorde god Fyldest.

Fru M.s litterære Arbejder ere dog ikke indskrænkede til det
husøkonomiske Omraade alene. I 1843 udgav hun «En
Bedstemoders Fortællinger for sine Børnebørn», en Samling vakre
Smaahistorier for Børn indtil 10 Aars Alderen, og i 1852 udkom «Tante
Kusine», en Karakterskildring, som ved sin paalidelige Fremstilling
af selvoplevede Begivenheder og Iagttagelser giver Bidrag til
Forstaaelse af Livet i Slutningen af det 18. og Begyndelsen af det
19. Aarhundrede. Fru M.s Døtre vare efterhaanden blevne gifte,
og da hendes Forfattervirksomhed gav hende ikke ubetydelige
Indtægter, befriedes hun for Bekymringer for Udkommet. I hendes
hyggelige, om end tarvelige, Hjem samledes ofte en livlig Kreds
af ældre og yngre Slægtninge og Venner, der følte sig stærkt
tiltrukne af den varmhjærtede Husfrue. Døden bortkaldte hende
16. Maj 1865.

Erslew, Forf. Lex.

T. Rothe.



Mangor, Christian Elovius, 1739-1801, Læge, 
var født i Lyngby og døbt sammesteds 16. Jan. 1739. Hans Forældre vare
Sognepræst i Gjentofte og Lyngby Christian Siegfried M. og Anna
Gertrud f. Wienecken. Efter Undervisning i Hjemmet blev han
1756 privat dimitteret til Universitetet, studerede Medicin og blev
Alumnus paa Borchs Kollegium. Efter at være udnævnt til
Hospitalsmedikus i Christianssand 1764, nærmest til Bekæmpelse af den
i Norge herskende Radesyge, erhvervede han s. A. den medicinske
Doktorgrad ved en obstetricisk Afhandling, der vidner om, at han
var en af C. J. Bergers dygtigste Disciple. 1767 blev han
Landfysikus i Viborg og indgik næste Aar Ægteskab med Marie
Elisabeth Klagenberg (d. 1823), Datter af Etatsraad, Kommitteret i
Rentekammeret Valentin Nicolai K. Han aspirerede forgjæves til at
blive Fabricius' Efterfølger i Overmedikatet paa Frederiks Hospital,
men blev derimod Landfysikus i Næstved 1776. Dette Embede
frasagde han sig 1782 og drog til Kjøbenhavn som praktiserende
Læge. Her kom han det følgende Aar ind i omfattende, om end
kun lavtlønnet, Embedsvirksomhed, i det han som Abildgaards
Efterfølger overtog Stadsfysikatet, under hvilket den Gang ogsaa
Kjøbenhavns Amt hørte. I denne Stilling forblev han til sin Død,
17. Marts 1801. 1795 blev han tillige Sekretær i Collegium medicum.

Han var en Mand med livlige og alsidige videnskabelige og
praktiske Interesser, gjennemsyret af Tidens ideelle Virksomhedstrang 
og udrustet med stor Arbejdskraft. I sine Fysikatsstillinger
virkede han overalt reformatorisk, ogsaa uden for sit Embedes
Omraade. I den under hans Medvirkning stiftede Journal «Viborg
Samler» skrev han flittig til bedste for Oplysning og Almenvel og
anlagde i Følge Bevilling 1772 et Bogtrykkeri i Viborg. I
Kjøbenhavn tog han sig med overordentlig Iver af sine mangesidige
Embedsforretninger og havde væsentlig Andel i Fattigvæsenets store
Reform i 1799. Sammen med Tode arbejdede han energisk, men
foreløbig uden Held, for Tilvejebringelsen af Anstalter til druknedes 
og andre skindødes Redning, et af de medicinsk-humane
Reformspørgsmaal, der den Gang trængte sig frem paa Dagsordenen.
Som Medlem af Direktionen, senere af Præsidiet, for Borgerdyd
selskabet tog han sig med utrættelig Iver af de mange her
foreliggende Samfundsopgaver. Som Læge var han altid højtskattet af
sit Klientel, og i Kjøbenhavn bleve mange af de fremragende og
mest bekjendte Mænd paa én Gang hans Klienter og nære
personlige Venner, saaledes Rahbek, J. Baden, Bastholm, Gamborg,
Bärens og Tyge Rothe. Flere af dem have efter hans Død med
stor Varme fremhævet hans ædle og udmærkede personlige
Egenskaber, hans Begavelse, Indsigter og Dygtighed.

Der var imidlertid stadig noget meget uroligt over hele hans
Færd og Gjerning. Han synes hurtig at være bleven træt i al sin
forskjelligartede Virksomhed og bestandig at hige efter ny. Ogsaa
i Kjøbenhavn søgte han igjen at komme bort fra sit Fysikat og
over i andre Embedsstillinger. Særlig træder denne urolige
Ustadighed frem i hans videnskabelige og litterære Bestræbelser. Han
begyndte paa mange, til Dels stort anlagte litterære Arbejder,
saaledes en Lægevidenskabens Historie, en dansk Ordbog, men
fuldførte intet af større videnskabelig Betydning efter sin Ungdoms
Doktordisputats. Hvad der foreligger fra hans Haand, er kun
Smaaskrifter og Artikler i Tidsskrifter; en Del deraf bestaar i
populære Anvisninger til Sygdommes Forebyggelse og Behandling.
I sine senere Aar var han en flittig Recensent i «Lærde Tidender»
og behandlede i denne Egenskab med sædvanlig Energi forskjellige
af Dagens brændende Spørgsmaal. Han efterfulgte her Buchhave,
til hvem han ogsaa stod i Venskabsforhold, og hvem han har
helliget smukke Mindeord i «Politisk og fysisk Magasin».

Baden, Universitets]ournal 1801, S. 48. 
Tilskueren 1801, Nr. 18. 
Skand. Lit. Selsk. Skrifter 1806, I, 300 ff. 
Hundrup, Doctores medicinæ. 
Ingerslev, Danmarks Læger og Lægevæsen II, 543 f.

Jul. Petersen.



Manicus, Claus, 1795-1877, Læge og Bladredaktør, 
Søn at Snedker og Bolsmand i Gammelbyskov i Angel Daniel Hinrich M.
(f. 1745 d. 25. Nov. 1829) og Anna Margaretha f. Schwennesen
(f. 22. Avg. 1751 d. 24. Marts 1832) -- Familien skal oprindelig
stamme fra Grækenland og have baaret Navnet Manikos eller
Mainakos --, var født 12. Sept. 1795, gik i Flensborg Latinskole
og kom 1815 til Kjøbenhavn for at studere Kirurgi. 1816 ansattes
han som Underkirurg ved Søetatens 2. Division, tog 1818 Examen 
ved Kirurgisk Akademi og udnævntes 1820 til Landkirurg paa
Færøerne. 1827 fik han Regimentskirurgs Karakter og udnævntes 1829
til Regimentskirurg ved slesvigske Jægerkorps, gjorde 1831 med dette
Tjeneste ved Kolerakordonen i Lauenborg og fik det Hverv at
oprette Koleralasaretter i det østlige Holsten og Slesvig. 1832 sendte
Kolerakommissionen ham til Hamborg for at iagttage Koleraen.
1836 udnævntes M. til Læge ved Christians Plejehus i Ekernførde,
hvor han 1842 forfremmedes til Overlæge. Fra 1824 skrev han en
lang Række medicinske Afhandlinger, navnlig i «Bibliothek for
Læger», af hvilke «Nogle Iagttagelser om de paa Færøerne
herskende og de sammesteds manglende Sygdomme» have blivende
Betydning. 1832 blev han Dr. med. i Halle. Men det var dog
som politisk Skribent, at M. fortrinsvis vandt sig et Navn. I den
sidste Halvdel af Trediverne skrev han hyppig Artikler af
statsøkonomisk Indhold i «Kieler Korrespondenzblatt», men han blev
tidlig opmærksom paa Farerne ved den slesvig-holstenske Bevægelse
og sluttede sig nøje til den Kreds af Mænd, som fra 1838 i
«Danevirke» bekæmpede den nye Vranglære og hævdede
Sønderjyllands Danskhed. 1846 skrev han under Psevdonymet «Dr.
Davidson» «Die Angeln in Cimbrien u. England», 1847 under
Psevdonymet «C. Hinrichsen» «Kort Oversigt over de separatistiske,
saakaldte slesvig-holstenske Partibevægelser i den danske Stat» (udg.
af Laurids Skau), som vakte umaadelig Opsigt og i Løbet af 2
Maaneder udkom i 2 Oplag, samt 1848 under sidstnævnte
Psevdonym «Die Germanisten u. die Wege der Geschichte». 1850 var
han en kort Tid Overlæge ved Lasarettet i Haderslev, flyttede s. A.
til Flensborg og overtog 1851, efter at have taget sin Afsked som
Overlæge ved Christians Plejehus, Redaktionen af «Flensburger
Zeitung», ved hvilken han længe havde været en flittig
Medarbejder, og fortsatte her med usvækket Energi Kampen for
Danmarks Ret. 1851 var han Medlem af Notabelforsamlingen, og
1859 fik han Titel af Professor. 1864 afstod han «Flensburger
Zeitung» og flyttede til Kjøbenhavn, hvor han s. A. udgav «Den
dansk-tyske Strid», og hvor han døde 14. Sept. 1877. Hans Navn
er bevaret paa Skamlingsbankestøtten. 9. Juli 1820 ægtede han
Christiane Rosine Juncker (f. 11. Juni 1800 d. i Juli 1874), Datter af
Kirurg Karl August J.

Erslew, Forf. Lex.
Alberti, Schlesw.-Holst.-Lauenb. Schriftsteller-Lex.
Smith og Bladt, Den danske Lægestand, 5. Udg.

H. R. Hiort-Lorenzen.



Manicus, Theodor Emil, 1823-1904, Bladredaktør. 
E. M. er født 8. Maj 1823 i Thorshavn og er Søn af Ovenstaaende Claus M.
Efter at have modtaget Skoleundervisning i den lærde Skole i Rensborg 
studerede M. 1842-47 Filologi i Kiel og promoveredes 1846.
I 1850 blev han Kollaborator ved den lærde Skole i Haderslev,
1853 Subrektor ved Domskolen i Slesvig, 1855 Konrektor sammesteds. 
I Febr. 1864 modtog han af Civilkommissæren i Flensborg
Underretning om, at han var afskediget fra sit Embede, og rejste
da til Kjøbenhavn. Her knyttede Redaktøren af «Berlingske Tidende» 
H. C. L. Buchheister ham strax til Bladet som udenrigspolitisk 
Medarbejder, og i 1873 overtog han efter J. F. C. Knudsens
Død Bladets Redaktion, som han forestod indtil Udgangen af 1896.
Den fremrykkede Stilling i den politiske Kamp, som «Berlingske
Tidende» i M.s Redaktionsaar af og til har indtaget, maa næppe
føres tilbage til et virksomt personligt Initiativ fra hans Side, men
at M.s besindige og taktfulde Ledelse i det hele har været til det
officiøse Blads og dermed til det offentlige Livs Gavn, kan ikke
betvivles. M. har i tidligere Aar i M. Steenstrups «Dansk Maanedsskrift» 
skrevet en betydelig Række Afhandlinger om politiske og
nationale Bevægelser i den nyere Tid og om det lærde Skolevæsen
i Udland og Indland, og Allens «Det danske Sprogs Historie i
Slesvig» foreligger i en tysk Oversættelse fra hans Haand. Han
ægtede 1852 Cecilie Wilhelmine Gandil (f. 1831 d. 1881), Datter af
Toldkontrollør i Kiel Louis G. og Antoinette f. Olsen. M. døde 16. Maj 1904.

Alberti, Schlesw.-Holst.-Lauenb. Schriftsteller-Lex.

M. P. Friis.



Mannhardt, Johann Wilhelm Emanuel, 1831-80, Mytholog.
M. tilhører kun for saa vidt Danmark, som han er født i Frederiksstad 
(26. Marts 1831), hvor hans Fader var Præst for Mennonitermenigheden. 
5 Aar gammel kom han til Danzig, hvor han læste
Folkebøger og Sagn og ved Grimms «Deutsche Mythologie» blev
klar over sit Livsmaal. Fra det fantastiske Standpunkt i sine
tidligere Skrifter arbejdede han sig ved ihærdigt Studium frem til
den banebrydende Forskning af Folkeskik i «Baumkultus der Germanen» 
(1875) og de følgende Skrifter om antik Mythologi. Han
døde i Forældrehjemmet (25. Dec. 1880) uden at have opnaaet
nogen offentlig Anerkjendelse; senere nævntes han som «næst efter
Jacob Grimm Tysklands største Mytholog i dette Aarhundrede».

Quellen u. Forschungen zur Sprach- u. Culturgesch. d. german. Völker II, Fortalen. 
Allg. Deutsche Biographie XX.

Axel Olrik.




Mannheimer, Isac Noa, 1793-1865, jødisk Præst, 
er født i Kjøbenhavn 17. Okt. 1793. Faderen, Noa Isac M. (d. 70 Aar gammel,
16. Sept. 1824), en født Østerriger, var Kantor ved den jødiske
Menighed i Kjøbenhavn; Moderen hed Judithe f. Heymann (d. 73
Aar gammel, 19. Juli 1839). M. røbede som Barn fremragende
Evner. Allerede fra sit 4. Aar fik han Undervisning, gjennemgik
den nyoprettede jødiske Friskole og blev endelig, navnlig ved
M. L. Nathansons Hjælp, 1808 sat i Metropolitanskolen, hvorfra han,
som tillige havde dyrket Bibel- og Thalmudstudier, dimitteredes
1814. Han fortsatte derefter sine jødisk-theologiske Studier og hørte
paa Universitetet Forelæsninger over nærliggende Fag, men kaldtes
meget hurtig til praktisk Virksomhed. I den jødiske Menighed i
Kjøbenhavn brødes det gamle og det nye stærkt. M. tilhørte paa
denne Tid det reformsøgende Parti, og dette udvirkede, at M., for
at den for Jøderne ved Forordning af 29. Marts 1814 paabudte
Konfirmation af Ungdommen kunde finde Sted, blev udnævnt
(17. Juli 1816) til Kateket ved Menigheden. Hans fremragende
Talegaver og vindende Personlighed bleve ved den første
Konfirmationshandling (Maj 1817) bekjendte i større Kredse, og Reformvennerne
ønskede oftere at kunne høre ham prædike i Modersmaalet. Nogen
Menighedssynagoge fandtes dog ikke, da den 1795 afbrændte paa
Grund af Uenigheden i Samfundet ikke var bleven gjenopbygget,
men Gudstjenesten afholdtes i en halv Snes mindre Lokaler. M.s
Venner indførte da «Andagtsøvelser», der afholdtes om Onsdagen
i et større lejet Lokale, ved hvilke M. prædikede og nogle Salmer
bleve afsungne i Modersmaalet. Nogle af de afholdte Prædikener
udgaves ogsaa (1819) i Trykken. Men Uoverensstemmelserne i
Menigheden vare for store, og M. havde alt for meget taget Parti,
til at han kunde vinde Menighedens endnu orthodoxe Majoritet.
Han fik at se, at de indflydelsesrige Mænd, der havde ført ham
frem, langt mere vilde vedblive at lede ham end lade sig lede af
ham. Kun hos de yngste, der havde nydt godt af hans vækkende
Religionsundervisning, fandt han fuldt Venskab, men disse havde
endnu slet ingen Betydning i Menigheden. Andagtsøvelserne hørte
da op 1821, og M. begav sig paa en længere Udenlandsrejse.

Han prædikede i Berlin under stort Bifald, blev opfordret til
at komme til Wien, hvor han i Juli 1821 prædikede 3 Gange, og
Begejstringen for hans indholdsrige, klare og formfuldendte Taler,
der støttedes af et fortrinligt Organ, var endnu større end i Berlin.
Nogen sluttet Menighed forefandt han ikke her, da det siden den

sidste Fordrivelse af Jøderne fra Wien 1670 ikke var blevet tilladt
dem, der efterhaanden vare komne tilbage til denne By, at danne
en Menighed. Men man bestræbte sig af al Magt for at komme
til at danne en Menighed, og M. medvirkede ivrig hertil. Efter
sin Hjemkomst til Kjøbenhavn forsøgte han paa ny at samle
Menighedens stridende Partier, men da det ikke lykkedes ham, søgte
han sin Afsked og fik den bevilget 21. Maj 1823 med Kancelliets
Anerkjendelse af hans Virksomhed. Hermed var han tabt for
Fædrelandet. Vel blev en Kaldelse til Berlin til intet, da
Regeringen forbød tysk Prædiken i Synagogen, og et Ophold i
Hamborg (hvor han 1824 efter 7 Aars Forlovelsestid ægtede Lisette
Damier, f. i Hamborg 1. April 1799, d. 24. Nov. 1858) og en Virken
i Leipzig kun forbigaaende, men fra Leipzig kaldtes han som
enstemmig valgt til Præst ved den imidlertid grundlagte Synagoge
i Wien. De Fortjenester, han her indlagde sig, ere saa store, at
de næppe kunne overvurderes. Med den inderligste Hengivelse i
sit Kald virkede han som Jødedommens Forkynder, som
Gudstjenestens Ordner og som Menighedsinstitutionernes Organisator.
Som den begejstrede Talsmand for Religionen indad til, vækkende
og belærende, revsende og støttende, og som den frygtløse
Forkæmper for sin under smaaligt Tryk levende Menighed udad til
arbejdede han utrættelig og saa rigt Udbytte af sin Gjerning. Af
den ungdommelige Partifører var der intet tilbage hos den modnede
Mand, der, uden at opgive sin Ungdoms Bestræbelser for at
for-skjønne Gudstjenestens Former, saa med andre Øjne paa det
traditionelle end ved sin første Optræden i Kjøbenhavn. Med
Undtagelse af faa yderliggaaende lyttede alle, højtdannede og jævne,
til hans tankefyldige og formskjønne Prædiken, beundrede hans
selvforglemmende Personlighed og rene Tænkemaade og støttede
ham i hans opofrende, menneskekjærlige Gjerning. Til litterært
Arbejde ud over det rent praktisk religiøse levnedes der ham ikke
Tid. I det politiske Liv tog han efter Revolutionen Del som
Deputeret for Brody, men afslog senere at lade sig vælge.
Sygdom, Alder, Tabet af Hustruen og en højt begavet voxen Søn bøjede
en Tid M., men ved sin 70 Aars Fødselsdag stod han igjen i fuld
Virksomhed og kunde modtage talløse Tegn paa Anerkjendelse.
Han arbejdede igjen ufortrødent i sit Kald, indtil han 18. Marts
1865 efter et kort Sygeleje sov hen, endnu i sine allersidste
Øjeblikke formanende sine Børn og bekjendende sin Tro. Med sin
Slægt i Danmark stod han i stadig Forbindelse, besøgte ogsaa et 
Par Gange Kjøbenhavn og tog sig varmt af danske, som han i 
Wien kunde være til Nytte.

G. Wolf, I. N. M. (1863). 
Wurzbach, Biogr. Lex. Oesterreichs XVI.
Graetz, Gesch. d. Juden XI, 433 ff.

D. Simonsen.



Mansa, Frederik Vilhelm, 1794-1879, Læge, Medicinalhistoriker, 
fødtes 29. Jan. 1794 paa Marienlyst som Søn af 
nedennævnte Gartner Joh. Ludv. M. M. dimitteredes 1812 fra
Herlufsholm og tog 1818 kirurgisk Examen, hvorefter han i nogle Aar var
kirurgisk Kandidat paa Frederiks Hospital. 1822 nedsatte han sig
som Læge paa Vesterbro (1833 inde i Kjøbenhavn) og fik snart en
betydelig Praxis. 1825 blev han Bataillonskirurg og fik s. A.
Regimentskirurgs Karakter. Han sluttede sig nær til sin Lærer Herholdt,
der satte særlig Pris paa M.s fremtrædende litterære Evne og
Tilbøjelighed, og efter hvis Tilskyndelse han udarbejdede en
Afhandling om mærkelige Epidemier og Lægevidenskabens Tilstand i
Danmark i Middelalderen, hvilken 1831 skaffede ham den
medicinske Doktorgrad fra Halles Universitet. I den følgende Tid
udfoldede han en meget omfattende litterær Virksomhed, først og
fremmest i Tilknytning til sin Doktordisputats paa den danske
Medicinalhistories Omraade. Sammen med Herholdt udgav han
«Samlinger til den danske Medicinalhistorie» (1833-35), i «Historisk
Tidsskrift» offentliggjorde han et betydeligt Arbejde om «Pesten i
Helsingør og Kjøbenhavn 1710 og 1711» (1844 udkom et Supplement,
1854 en ny, forøget Udgave), i forskjellige Tidsskrifter mindre
Afhandlinger, saaledes om den veneriske Sygdoms tidligere Historie i
Danmark, om Henrik Harpestreng, om Epidemier i Danmark i det
16. Aarhundrede, om vore ældste Apotheker og deres Privilegier.

Ogsaa paa den aktuelle Lægevidenskabs Omraade var han en
flittig Forfatter. Ikke blot gav han talrige Meddelelser i Datidens
medicinske Tidsskrifter, men af de 2 nye, der fremstode i Trediverne,
«Samlinger til Kundskab om Kolera» (1831-32) og «Journal for
Medicin og Kirurgi» (1833-35), var han virksom Medudgiver. Han
optraadte dertil som Oversætter og Bearbejder af fremmede
lægevidenskabelige Værker, derimellem ogsaa flere populære Skrifter.
Saaledes oversatte han Wiener-Professoren Ph. C. Hartmanns i sin
Tid meget yndede «Lyksalighedslære for Menneskets fysiske Liv»
(1833). Efter at han 1834 var bleven Læge ved Langgaards
nyoprettede orthopædiske Institut paa Tuborg, udgav han i de 11 Aar,
han derefter varetog Posten, flere Beretninger om sin 
Virksomhed i dette Specialfag, der den Gang begyndte at bryde sig Bane.
1834-38 var han Medredaktør af «Maanedsskrift for Litteratur» og
skrev heri talrige Anmeldelser af lægevidenskabelige Skrifter; 
1842-44 var han Medudgiver af «Borgervennen», hvortil han leverede
forskjellige historiske Bidrag. I Forhandlingerne ved de
skandinaviske Naturforskermøder tog han stadig livlig Del som
varmtfølende Skandinav, som videnskabelig Bidragyder og som en af de
danske Ledere; lige fra det første Møde i Kjøbenhavn 1840 og til
1868  fungerede han som dansk Generalsekretær. I det kongl. 
medicinske Selskab var han i nogle Aar Sekretær og senere
Vicepræsident.

Samtidig med en saadan omfattende litterær og videnskabelig
Virken lagde en bestandig voxende Lægepraxis stærkt Beslag paa
hans Tid og Kræfter; hans milde og kjærlige Personlighed, hans
Utrættelighed og Samvittighedsfuldhed gjorde ham til en
overordentlig skattet Huslæge. Snart kom han tillige ind i en
fremskudt Embedsvirksomhed. Efter at han 1835 var bleven
Divisionskirurg i Søetaten, erholdt han 1845 ved Winklers Død
Udnævnelse til Etatens Stabslæge, hvormed fulgte Stillingen som
Medlem af Direktionen for Søetatens Hospital, for Søkvæsthuset og
Assistenshuset, end videre som Medlem af Sundhedskollegiet (fra
1846) og, indtil Omordningen af Søetatens Lægeforhold i 1856, som
1. Overlæge ved Hospitalet. I denne Egenskab var han
Medudgiver af det anselige Tidsskrift «Hospitalsmeddelelser» og var
ogsaa hertil en flittig litterær Bidragyder. Han fik nu efterhaanden
de med en saadan Embedsstilling følgende Udmærkelser, blev 1854
titulær Professor, 1856 Etatsraad, 1864 Kommandør af Danebrog.
Imidlertid laa en saadan overordnet og vanskelig administrativ
Stilling næppe ret for hans bløde og bøjelige Naturel, og han
kom ogsaa til at mærke dens Torne. Navnlig i Anledning af
Lægeansættelser under Søetaten blev han gjentagne Gange
Gjenstand for skarpe Angreb baade i den medicinske Fagpresse og i
Dagspressen («Fædrelandet»). Det var ham derfor vist heller ikke
uvelkomment, at han paa Grund af Sammensmeltningen af Sø- og
Landetatens Medicinalvæsen 1864 fik sin Afsked, skjønt med sine
fyldte 70 Aar endnu i Besiddelse af usvækket Arbejdskraft. Sin
Stilling i Sundhedskollegiet fratraadte han først 1874.

Efter Entledigelsen fra sit Embede og navnlig efter, at han
1869 havde trukket sig tilbage fra sin store Lægepraxis, kunde han
i uforstyrret Otium hellige sig de Sysler, som altid havde ligget
hans Hjærte nærmest, Studiet af den danske Medicinalhistorie og
Dyrkelsen af Musikken; han tog ivrig Del i Musiklivet her hjemme,
var en enthusiastisk Violinist og efterlod sig en betydelig, af ham
selv skreven Nodesamling, som han skjænkede Musikkonservatoriet.
Ogsaa andre æsthetiske Interesser plejede han, besad en værdifuld
Malerisamling og en ikke blot paa lægevidenskabelige Skrifter,
men ogsaa paa Skjønlitteratur rig Bogsamling. Det fortsatte
Arbejde for Medicinalhistorien var dog hans Alderdoms Hovedgjerning.
1873 fik han fuldført det Hovedværk, hvortil han lige fra sin
Ungdom havde gjort Forarbejder, hans righoldige Kildeskrift «Bidrag
til Folkesygdommenes og Sundhedsplejens Historie i Danmark fra
de ældste Tider til Begyndelsen af det 18. Aarhundrede».

Til sidst gjorde da Alderen sin Ret gjældende, og efter at
have lidt under tiltagende Svækkelsestilfælde afgik han ved Døden
i. Okt. 1879. Hans Hustru, Vilhelmine f. Bech (Datter af
Sognepræst for Tved i Fyn Christian B.), hvem han havde ægtet 1824,
var allerede død 2. Nov. 1851.

Erslew, Forf. Lex. 
Søndagsposten 1869, Nr. 310. 
Illustr. Tid. 1879, Nr. 1046. 
Bibl. f. Læger 6. R. X, 172 ff. 
Hosp. Tid. 2. R. VII, 7.

Jul. Petersen.



Mansa, Jacob Henrik, 1797-1885, Officer, Lithograf og Korttegner, 
var en Broder til ovfr. nævnte Fred. Vilh. M. og 
fødtes 8. Juni 1797 i Hillerød. Efter at have nydt privat
Undervisning optoges han 1810 paa Landkadetakademiet. 1815 udnævntes
han til Sekondlieutenant i Kronens Regiment (senere 3. Livregiment),
der den Gang laa i Garnison i Helsingør, med Anciennitet fra
24. Dec. 1813. 1824 blev han karakt, og 1826 virkelig
Premierlieutenant. 1839 blev han karakt. Kapitajn, men allerede 1842
afskedigedes han i Anledning af Arméreduktionen i Naade og med
Ventepenge. Fra 1831-42 var han Lærer i Skrivning ved
Landkadetakademiet. I den 1. slesvigske Krig antoges han til Tjeneste
under Krigen og ansattes ved Overkommandoen som Leder af
topografiske Arbejder. 1849 blev han karakt. Major og 1851 karakt.
Oberstlieutenant; endelig erholdt han 1869 nyt Afskedspatent som
Oberst.

M., der havde kunstneriske Interesser, gjorde sig tidlig
bemærket ved sine Anlæg for Kalligrafi og Tegning; hans Evner i
denne Retning skulde snart udfolde sig i den ved det 18.
Aarhundredes Slutning af Senefelder opfundne Lithografis Tjeneste.
Efter at det 1815 af Musikhandler C. C. Lose oprettede først 
lithografiske Institut i Kjøbenhavn 1820 var gaaet over i Statens
Eje (s. VII, 336), udviklede «det kongl. Stentrykkeri» (som
Instituttet nu kaldtes) sig hurtig under J. N. B. Abrahamson som
Direktør, efter at denne med et særdeles skjønsomt Valg havde
knyttet en Del yngre Officerer, af hvilke M. blev den bekjendteste,
til det. M.s Flid, faste Haand, Skjønhedssans, forstandige Arbejde
og Arrangementstalent sikrede ham hurtig den indflydelsesrige
Abrahamsons Velvilje. Han arbejdede i Instituttet, saa længe det
bestod (til 1843), og blev en ogsaa uden for Danmark højt anset
Lithograf, hvilket vil sige meget, da han i alt væsentligt har
udviklet sig og tilegnet sig den ingenlunde lette Teknik paa egen
Haand. Mangfoldige og mangeartede ere de Arbejder, han i denne
sin første Periode, i hvilken han hovedsagelig arbejdede for det
kongl. Stentrykkeri, har udført; men hans store Dygtighed som
Lithograf fik dog først den rette Betydning, da han i 1837 for
Alvor begyndte paa sine store Kortarbejder.

Paa den Tid fandtes kun Matrikkelsmaalingen (1:4000) og
Videnskabernes Selskabs Opmaaling (1:20000), udgivet i 1:120000
(Kobberstik). Paa Grundlag af disse Arbejder, navnlig Matrikkelsmaalingen,
tegnede og lithograferede M. sine berømte Kort, alt egenhændig.
Vanskelig kan den, der ikke har udført noget lignende, danne sig
et Begreb om det uhyre Arbejde, der udfordres for at reducere
Matrikkelsmaalingerne til den af M. anvendte Maalestok 1:160000
og derefter samle de mangfoldige Smaablade til ét Kort; dog,
dette Arbejde er af skematisk Natur og kan udføres af enhver,
der forstaar Opgaven, derimod er Tegningen, saaledes som M.
fremstillede den uden Forbillede, ubestridelig (og ubestridt) et
originalt, selvstændigt Arbejde, som kun den, der har Talent, kan
udføre. Enhver, der vil sammenligne Videnskabernes Selskabs Kort,
hvis Signaturer ere noget gammeldags og lidt naive, og hvis
Indhold er forholdsvis tarveligt, med M.s første Kort, vil blive forbavset
over det store Fremskridt, der paa én Gang er gjort ved disse,
som i en meget mindre Maalestok indeholde langt mere og
samtidig udmærke sig ved et overordentlig smagfuldt Udseende, en
høj Grad af Overskuelighed, Fasthed i Tegningen, rigtig Fordeling
af Kraften og et beundringsværdigt Valg af de medtagne
Terrængjenstande og af de anvendte Signaturer. I 1851 afsluttedes 1.
Udgave af «Specialkortene» over Danmark, 16 Blade i 1:160000, og
dermed havde han skabt et Kortværk, som næppe nogen anden
før eller efter ham. 2. Udgave af Specialkortene, omarbejdet,
forbedret og forøget med Bornholm i 1:80000, udkom 1853-64,
alt lithograferet paa ny og endnu smukkere og stilfuldere end
1. Udgave, Af andre Blade bør nævnes det særdeles smukke Kort
over Als i 1:80000 (1851), Generalkort over Sjælland, Laaland og
Falster, 2 Blade i 1:240000 (1866-76), over Jylland, 2 Blade i
1:320000 (1866), over Fyn i 1:240000 (1867), Kort over Skaane,
4 Blade i 1:200000 (1871), Generalkort over Danmark, 2 Blade i
1:520000 (1875), og endelig Skolekort over Danmark, 2 Blade i
1:480000 (1878) -- Kort, der næsten alle have stor Betydning den
Dag i Dag. -- Skjønt vore Dages omhyggelige Terrænundersøgelser
have tilvejebragt et stort, nyt og betydningsfuldt topografisk
Materiale, og skjønt den nyere Tids Opfindelser have bragt
Kortreproduktionen de mest overraskende Hjælpemidler, vil enhver fremtidig
Kartograf dog gjøre vel i at studere M.s Kort, der i mange
Henseender ville staa som stedsegyldige Mønstre.

I 1827 ægtede M. Louise Rebecca Thalbitzer (f. 9. Okt. 1801
d. 28. Okt. 1870), Datter af preussisk Konsul Ch. T. i Helsingør. --
M., der 1878 fik Kommandørkorset af Danebrog, døde 5. Juni 1885,
arbejdsdygtig og flittig til det sidste.

Erslew, Forf. Lex.
Illustr. Tid. 1878, Nr. 977.

E. C. Rasmussen.



Mansa, Johan Ludvig, 1740-1820, Gartner, er født 10. April
1740 i Zweibrücken, hvor hans Fader var Hofgartner. 1765 kom
han til Danmark og blev Gartner paa Herresædet Fuglsang. I
Firserne fik han Ansættelse som Gartner og Slotsforvalter paa
Marienlyst ved Helsingør og i 1794 som Gartner ved Frederiksborg
Slotshave. Endelig blev han i 1799 ansat som Gartner og Slotsforvalter
ved Fredensborg Slot. M. udmærkede sig særlig som Pomolog,
men ogsaa paa Landskabsgartneriets Omraade har han indlagt sig
Fortjeneste, navnlig ved Omlægning af Haver fra fransk til engelsk
Stil. M. døde paa Fredensborg 13. April 1820. 1. Juli 1772 ægtede
han Anne Christine Voigt og, efter hendes Død, 29. Okt. 1791 Louise
Toxværd (f. 31. Dec. 1769 d. 23. Marts 1853), Datter af Kjøbmand
og senere Ejer af Ludvigslund paa Falster Henrik Christian
Ludvig T. og Anna Margrethe f. Haugendorph.

M. har skrevet «Havekatekismus eller Grundregler for nyttige
Havevæxters Dyrkning i Danmark» (1787), belønnet af det kongl.
danske Landhusholdningsselskab. Skriftet udkom først 1789, efter
at det paa Landhusholdningsselskabets Foranledning havde været
gjennemgaaet af 2 havekyndige Mænd: Inspektør Chr. Fr. Schmidt 
og botanisk Gartner N. Bache. 5. Opl. udkom 1843 (besørget af
Sønnen Gartner J. L. M.). End videre udkom 1798 «Udkast til
Haveanlæg i den engelske Stil samt Anvisning til at inddele og
beplante smaa Partier», 2 Hæfter. Endelig opbevares i den Bülowske Manuskriptsamling i Sorø i Haandskrift: «Om Havedyrkningen».

Erslew, Forf. Lex.                                                                 

L. Helweg.



v. Mansbach, Johan Frederik Friherre, 1744-1803, Officer,
Herre til det adelige Gods Mansbach i Kredsen Hersfeld i Kurhessen, 
hvor han blev født 26. Okt. 1744. Hans Forældre vare
hessisk Ritmester Friedrich Wilhelm von u. zu M., af gammel tysk
Adel, og Sophia f. Bernstein. J. F. v. M. var, før han kom til
Norden, Officer i Hessen-Kassel, blev dansk Oberstlieutenant med
Anciennitet fra 5. Nov. 1772 og ansattes ved Dronningens Livregiment 
til Fods, blev 1774 Kammerherre, naturaliseredes 1776 som
dansk friherrelig Adelsmand, blev 1783 Oberst (med Anciennitet fra
1779) og Chef for 2. vesterlenske nationale Infanteriregiment, 1785
Chef for 2. smaalenske nationale Infanteriregiment, 1787 Chef for
søndenfjældske gevorbne Infanteriregiment og Inspektør over Infanteriet søndenfjælds, 1788 Generalmajor og førte s. A. en Feltbrigade
under Indfaldet i Sverige. Under Vaabenstilstanden samme Høst
fik M. Kommandoen i Dalsland og den i Følge Konventionen besatte 
Del af Værmeland. 1790 blev han kommanderende General
søndenfjælds i Norge, s. A. Kommandant paa Frederikssten, 1791
Ridder af Danebrog og 1802 Generallieutenant (med Anciennitet
fra 1789). Under Rustningerne mod England 1801 kommanderede
han den Troppestyrke, der skulde dække Kysterne af Jarlsbergs
og Lavrviks Grevskaber. Han stod i Tjenesten som Regimentschef,
Kommandant og kommanderende General, til han 15. Marts 1803
døde paa Frederikssten. -- Gift med Isabella f. Oldenburg (f. 1769
d. 1855), Datter af Generalmajor Adam Christopher O. og dennes
1. Hustru, Maria f. Schøller.

Moe, Tidsskr. f. d. norske Personalhist. 
Anker, Biogr. Data om norske Generalspersoner.

C. O. Munthe.



Manthey, Johan Daniel Timotheus, 1771-1831, Konferensraad, 
var født 30. Marts 1771 i Glückstadt, hvor hans Fader, Ludvig M. 
(d. 1813 som Præst ved Petri Kirke i Kjøbenhavn), var Slots-
og Garnisonspræst; hans Moder var Sophia Dorothea f. Hermes. 
M. blev Student 1788 og anvendte nogle Aar paa theologiske
Studier, indtil han 1793 blev Huslærer for en af A. P. Bernstorffs
Sønner, hvilket førte ham ind paa en anden Livsbane, i det han
1796 blev Konsulatssekretær i Algier. 1797 gik han som
Legationssekretær til Paris, vendte 1800 tilbage til Danmark som Sekretær i
Departementet for de udenlandske Sager, i hvilken Stilling han
med en Afbrydelse 1803, da han var Chargé d'affaires i Hamborg,
fungerede til 1808, da han udnævntes til Sekretær ved
Ordenskapitlet. I dette Embede døde M., der 1804 var bleven
Legationsraad, 1811 Gehejmelegationsraad, 1828 Konferensraad og 1829
Kommandør af Danebrog, 1. Okt. 1831. Foruden at være Censor for
Hovedstadens politiske Blade beklædte M. fra 1829 den vanskelige
Post som Direktør for Økonomien ved det kongl. Theater og
Censor. Han havde flere gode Betingelser for at udfylde denne
Plads: levende Interesse for de skjønne Kunster, stor Belæsthed
og en velvillig, human Tankegang, for hvilken det er betegnende,
at han var den første Direktør, der indbød Skuespillerne til sit
Hjem. Desuagtet lykkedes det ham ikke hos Personalet at vinde
den fortjente Anerkjendelse, der først kom til Orde efter hans Død.
Foruden nogle Taler, politiske Smaaskrifter m. m. har M. ladet
trykke Begyndelsen til en, des værre aldrig udkommet, Samling
Biografier af Riddere efter de til Ordenskapitlet indkomne
Biografier. -- Gift 23. Sept. 1803 med Lucie Margrethe Valentiner
(f. 13. Nov. 1781 d. 18. Juni 1824), Datter af Georg V. i Flensborg.

Erslew, Forf. Lex.
Overskou, Den danske Skueplads V.

G. L. Wad.



Manthey, Johan Georg Ludvig, 1769-1842, Apotheker og
Tekniker, er født 3. Juni 1769 i Glückstadt og Broder til ovfr.
nævnte J. D. T. M. 1785 blev han dimitteret til Universitetet med
Udmærkelse, studerede derpaa Medicin og blev allerede 1788
Overkirurg paa Orlogsskibet «Prinsesse Vilhelmine Caroline».
Virksomheden her blev dog ikke af lang Varighed. Endnu s. A. blev han
Lektor i Kemi ved det kirurgiske Akademi, hvad der synes
forunderligt, da han først 1790 tog farmacevtisk-kemisk Examen. Nu
tiltraadte han en Rejse til Sverige, Norge og Tyskland (Gøttingen),
støttet af det Cappelske Legat, og hjemkommen ægtede han 19. Avg.
1791 Augusta Günther, Datter af Løveapothekets Ejer, Apotheker
Christopher G., der var død Aaret før. Ved sin Hustru arvede
han det nævnte kjøbenhavnske Apothek, som han, en Tid med
H. C. Ørsted som Provisor, drev til 1805, da han solgte det. Hans 
Interesser laa andensteds. Faa denne Tid, navnlig fra 1799-1805,
skrev han en stor Del Artikler i «Bibliothek f. Fysik, Medicin og
Økonomi», og 1795 modtog han Udnævnelse som overordentlig
Professor i Kemi ved Universitetet. Han tilbød at holde
Forelæsninger og fik Tilladelsen «uden at kunne vente Løn eller
Forfremmelse ved Universitetet eller at staa i nogen Forbindelse med
det». S. A. blev han paa ny Lektor i Kemi ved det kirurgiske
Akademi og vedblev at holde Forelæsninger her til 1800, da han
efter kongelig Befaling tiltraadte en Udenlandsrejse for at samle
Kundskaber i Porcellænsfabrikationen. 1796 var han bleven
ad-jungeret og succederende kunstforstandig Administrator ved den
kongl. Porcellænsfabrik, og 1801 ansattes han endelig i denne
Stilling, som han bevarede til 1812. Hans Administrationstid var
imidlertid ingen lykkelig Tid for Fabrikken, og fra den og de
ørholmske Fabrikker, som han bestyrede fra 1805-11, trak han
sig tilbage til Hovedgaarden Falkensten ved Slagelse, som han fik
i Mageskifte for Søllerødgaard, og hvor han nu levede i mange
Aar. Her blev han 1829 Etatsraad efter fra 1807 at have været
Justitsraad. Allerede 1804 var han bleven Medlem af Videnskabernes
Selskab. 1834 valgtes han til Stændersuppleant, men kom aldrig til
at give Møde. 21. Jan. 1842 døde han i Kjøbenhavn. Efter sin
ovennævnte Hustrus Død 6. Okt. 1806 ægtede han 24. Jan. 1808
Anna Pouline Holten (f. 29. Marts 1785 d. 3. Marts 1855), Datter
af Johannes H., Kontrollør ved Helsingørs Toldkammer, og Anna
Margrethe f. Abildgaard.

Erslew, Forf. Lex.
Ingerslev, Danmarks Læger og Lægevæsen II, 500.
Rawert, Danmarks industr. Forhold S. 313 f.

C. Nyrop.



Mantzius, Karl, f. 1860, Skuespiller. M., der er en Søn af
ndfr. nævnte Skuespiller Kr. A. L. M., fødtes i Kjøbenhavn 20. Febr.
1860, blev 1878 Student, valgte romansk Filologi til sit Studium
og rejste 1882 til Paris for ved Universitetet der at dyrke
Sprogstudier; jævnsides med disse overværede han, der ved Skole- og
Studenterforestillinger havde aabenbaret Skuespillertalent, de bekjendte
Skuespillere Gots og Delaunays Undervisningstimer i
Konservatoriet. Under dette Ophold i Paris engageredes M. uden Prøvetid
som Skuespiller til det kongl. Theater, hvor han første Gang
optraadte 1. Sept. 1883 som Jeronimus i «Erasmus Montanus»; ved
Udgangen af 1888-89 forlod M. det kongl. Theater for sammen
med C. Riis-Knudsen (IX, 290) og Julius Lehmann at overtage 
Dagmartheatret. Dette Triumvirat, inden for hvilket M. var den
ledende, opløstes allerede i Okt. 1889 ved Riis-Knudsens 
Eneovertagelse af Theatret, og M., der til Sæsonens Ende virkede som
Administrator og Skuespiller ved Dagmartheatret, vendte fra den
følgende Sæsons Begyndelse tilbage til det kongl. Theater, hvor
han siden er forbleven. -- M.s Spil er altid præget af en 
forstandig Klarhed og en vel overvejet Gjennemtænkthed, og hans
Replikbehandling er naturlig i sin Samtaletone og omhyggelig i
sproglig Henseende. Hans rolige Optræden og kølige Blik kunne i
Forbindelse med hans tørre, noget ensformige Stemme give hans
Spillemaade et Anstrøg af Fantasiløshed i de romantiske Skuespil
og af Selvsikkerhed i de moderne Konversationsstykker, men paa
den anden Side kunne disse Træk ogsaa give hans Figurer et Præg
af uimodsigelig Myndighed, ja endog af djærv Paalidelighed. M.,
der i moderne Skuespil kun lidet anvender Maskering, har i nogle
klassiske Komedieroller, som Magister Rosiflengius i «Det lykkelige
Skibbrud», Jeronimus i «Pernilles korte Frøkenstand», Dobre Po-
dolsky i «Den honnette Ambition» og Orgon i «Tartuffe», ligesom
helt omskabt sig og netop derved naaet en Bredde og Originalitet
i Karakteristikken som næppe i nogen af sine moderne Roller. --
M. har oversat en Del franske Theaterstykker, bl. a. Moliéres
«George Dandin» og Dumas den yngres «Francilion», og har
under Udarbejdelse en historisk Fremstilling af Skuespilkunstens
Udvikling, til hvis Forstudier han har modtaget Understøttelse af
«Carlsberg-Fondet».

M. ægtede 7. Juni 1884 Sofie Kirstine Elisabeth Rosenberg, Datter
af Dr. phil. C. R. Hun er født i Kjøbenhavn 15. Maj 1861, debuterede 
9. Nov. 1882 som Antoinette i «Gnisten» paa det kongl.
Theater, som hun forlod ved Udgangen af 1884-85, var det følgende 
Aar engageret ved Folketheatret, kom 1889 til Dagmartheatret,
hvor hun forblev i 4 Sæsoner og vendte, efter et kortvarigt 
Engagement ved Kasino, i 1894-95 tilbage til det kongl. Theater. Fru M.
besidder i sit Blik og sin Stemme en bunden Varme, der meddeler
hendes Fremstilling af unge Piger og forkuede Existenser et 
troværdigt og sympathetisk Præg.

Arthur Aumont.



Mantzius, Kristian Andreas Leopold, 1819-79, Skuespiller.
Kr. M., hvis Forældre vare Major Carl Johan Peter M. (f. 21. Okt.
1791 d. 11. Juni 1859) og Mette Marie f. Fogh (f. 12. Okt. 1792
d. 11. Maj 1870), fødtes i Viborg 4. Nov. 1819, kom, da hans Fader 
et halvt Aars Tid efter forflyttedes, til Kjøbenhavn og gik fra sit
11. Aar i Metropolitanskolen, hvorfra han 1837 dimitteredes til
Universitetet; det følgende Aar tog han 2. Examen og valgte
derefter at studere Theologi. Det varede dog ikke længe, inden
Theaterlysten, der allerede havde ytret sig i Skolen, begyndte at
brydes med Brødstudiet, og det trofaste Venskab mellem M. og
Skolekammeraten Hostrup, der netop i de Aar skrev sine første smaa
Stykker, nærede denne: M. var fra første Færd med i den
Dilettanttroup, der bragte Hostrups Begynderarbejder til Opførelse, først for
en snæver Familiekreds, senere for «Academicums» større
Publikum, og han gjorde sig hurtig gjældende her. Theaterlysten, der
ogsaa fik Næring ved M.s Omgang med nogle yngre Skuespillere,
bl. a. Michael Wiehe, sejrede over Theologien, og efter at have
taget Afsked med Theologien ved en Oversættelse af Bauers
«Lærebog i det gamle og det nye Testamentes hebraiske Oldsager» (1842)
meldte M. sig til Debut paa det kongl. Theater.

27. Sept. 1842 debuterede M. som Erasmus Montanus; han
fremstillede denne Figur mere som den forurettede, noget nær en
Martyr for sine Omgivelsers Dumhed, end som den udfordrende,
en Latterliggjørelse af den boglærdes Overlegenhed; Publikum, der
var vant til C. N. Rosenkildes stærke Understregning af Erasmus'
Latterligheder, anerkjendte vel M.s dygtige Spil, ved hvilket kun
faa Debutubehjælpsomheder klæbede, men hverken i denne eller i
sine andre Debutroller -- Arv i «Jean de France» (5. Nov. 1842)
og Giulio Romano i «Correggio» (13. Jan. 1843) -- slog M.
afgjørende igjennem; dog havde han aabenbaret saa mange
Muligheder, at Direktionen strax efter hans 3. Debut ansatte ham som
Prøveskuespiller med 400 Rdl. i Gage. Da M. imidlertid i den
følgende Sæson (1843-44) ikke fik sin kunstneriske Virketrang
tilfredsstillet ved de Opgaver, der stilledes ham, og da han 20. Febr.
1844 ved den Festforestilling, hvorved «Academicums» og
«Studenterforeningens» Sammenslutning fejredes, som Lieutenant v. Buddinge
i «Gjenboerne» ikke alene havde hørt sig ombrust af Jubel, men
tillige følt, at han den Aften selv skrev sig sit Kunstnerbrev, tog
han, der indsaa Umuligheden af nu at skaffe «Gjenboerne» Foretræde
paa det kongl. Theater, ved Sæsonens Slutning sin Afsked og rejste
om Efteraaret til Christiania, hvor han optraadte dels som
Skuespiller paa Christiania Theater, dels som Oplæser, bl. a. af
«Gjenboerne». Næste Aar vendte M. tilbage til Danmark og tog
Engagement ved H. V. Langes (X, 25) Provinstheaterselskab; han fik her
Lejlighed til at prøve sine Evner i et stort og forskjelligartet
Repertoire, men han længtes tilbage til Kjøbenhavn, og ved
Konferensraad Jonas Collins Indflydelse fik han Tilladelse til at optræde paa
det kongl. Theater som Gjæst 3 Aftener. Dette Gjæstespil --
Colombet i «Ude og hjemme» (Maj 1846) og Præsten i «Intrigerne»
(Okt. 1846) -- aabnede lige saa lidt som den store Sejer, han vandt
ved sin Optræden som v. Buddinge i «Gjenboerne» (Juni 1846) ved
de mellemliggende Sommerforestillinger, Døren til det kongl. Theater
for ham, og han maatte atter søge ud i Provinserne; Theatrets
daværende Chef, Kammerherre Levetzau, følte sig frastødt af M.s
akademiske Liberalisme, og der udkrævedes et Magtbud fra
Frederik VII til at overvinde Levetzaus Modstand: i Avg. 1848 modtog
M. Ansættelse som kongl. Skuespiller.

M.s Forhold til hans overordnede og Kammerater var alt andet
end jævnt, thi lige saa elskværdig og imødekommende han var
over for sine Venner, lige saa drilagtig og paastaaelig kunde han
være over for dem, han en Gang havde faaet noget imod. Et
Sammenstød med Aug. Bournonville i Slutningen af Sæsonen
1857-58 førte til, at M., der var misfornøjet med de daværende
Forhold ved det kongl. Theater og alt andet end venskabeligsindet
mod Direktør Christensen, søgte sin Afsked, der 22. Juni 1858
bevilgedes ham i Naade. De 2 følgende Sæsoner var M.
engageret ved Folketheatret, hvor han skaffede sin Ven Hostrups, af
det kongl. Theater afviste, Sangspil «Feriegjæsterne» en smuk
scenisk Oprejsning ved sin livlige Iscenesættelse og sin udmærkede
Udførelse af Professor Tusgaard. Paa M.s Tilskyndelse forsøgte
Direktør Lange at indføre Holberg paa Folketheatret, men efter 7
Opførelser af «Jacob v. Thyboes» 2. Akt forbød Justitsministeriet
Opførelsen af Holbergs Komedier uden for det kongl. Theater, og
Folketheatret, der havde paabegyndt Indstuderingen af «Don
Ranudo», maatte til M.s store Ærgrelse opgive disse
Klassikerforestillinger.

Fra Begyndelsen af Sæsonen 1860-61 ansattes M. atter ved
det kongl. Theater; fra først af var Engagementet kun paa ét Aar,
men fra næste Theateraar gjenansattes han som kongl. Skuespiller
med sin tidligere Anciennitet. Heller ikke nu faldt M. til Ro;
hans højlydte, ofte ikke synderlig velvillige Omtale af saa vel
overordnede som Kammerater gjorde ham hverken velset af de første
eller afholdt af de sidste, og nægtes kan det vel heller ikke, at
hans lidt buldrende Frisprog, især angaaende den Linde-Bernerske
Styrelse, ikke altid holdt sig inden for det passende, hans Ankers
Velgrundethed i øvrigt ufortalt. M. havde saaledes alt længe staaet
paa det sorte Bræt, da en Bladnotits blev den uforskyldte
Anledning til en Række Sammenstød mellem M. og Theaterdirektionen,
der endte med M.s Afskedigelse 17. April 1871 uden Pension. Den
følgende Sæson optraadte M. som Gjæst dels ved det Mullerske
Theaterselskab i de danske Provinser, dels paa Christiania Theater
og endelig i Maj Maaned paa Kasino i Kjøbenhavn, hvor han
blandt andre Roller spillede Falstaff (23. Maj 1872).

M. ernærede sig derefter ved en omfattende
Oplæservirksomhed, hvori det centrale vel var den Række «folkelige Oplæsninger»,
han i Vintermaanederne holdt, først i Kasinos lille Sal, dernæst
paa Universitetet, Søndag Eftermiddag, men som for øvrigt strakte
sig over hele Landet; upaatvivlelig havde denne Virksomhed en
ikke ringe folkeopdragende Betydning ved at udbrede Kjendskabet
til den danske Litteratur i Befolkningens brede Lag. -- I
Begyndelses- og Slutningsmaaneden af 1877-78 var M. engageret til en
Række Gjæsteforestillinger paa det kongl. Theater, bl. a. som
Falstaff, Per Degn i «Erasmus Montanus», Jacob v. Thyboe. Hans
sidste Optræden fandt Sted 31. Maj 1878 som Falstaff. Aaret efter
optraadte M. som Gjæst paa Kasino, og her fandt hans sidste
sceniske Optræden Sted 27. Febr. 1879 som Doktor Staal i
L'Arronges Skuespil af samme Navn.

M. repræsenterer i dansk Skuespilkunst den Tidsaand og
Kultur, som i dansk Skuespildigtning fandt sit klareste Udtryk i det
første Afsnit af Hostrups Forfatterskab, og han, der uden for
Scenen saa uforbeholdent gav sit Ord med i Laget, og som ret
hyppig stod paa sin Mening med et temmelig uomgængeligt Rethaveri,
naaede paa Scenen aldrig videre, end naar han udleverede til
Latteren Personer, der skjulte deres sande Væsen bag en
selskabelig Fernis, og hvem det mindst af alt kunde falde ind at
modsige formaaende Folk. Der er i dette Galleri først og fremmest
den udødelige Lieutenant v. Buddinge i «Gjenboerne», hvor M.
gav en gjennemført Parodi paa den angeneme Selskabskavaller; der
er Konsul Varberg i «En Spurv i Tranedans», hvis opportunistiske
Skaaltaleflom M. af Hjærtens Lyst tugtede; der er Jeronimus i
«Pernilles korte Frøkenstand», over hvis devote Hykleri M. kastede
en sjofel Fedtethed. Paa den anden Side kunde M. give sin
Højtalenhed Vægt og sin Paastaaelighed Værdighed, hvilket kom
Holbergs Jeronimuser til gode foruden andre Borgermænd som
Amtmanden i «De nygifte», Mynheer Phillips i «Tilfældet har Ret» og
Messir Andruccio i «Advokaten og hans Myndling». M. havde
hos Holberg ogsaa uden for Jeronimuserne et stort Repertoire,
han spillede Jacob v. Thyboe og Diderich Menschenskræk, den
politiske Kandestøber og Corfitz i «Barselstuen», Jacob Skomager
i «Jeppe paa Bjærget» og Jesper Ridefoged i «Erasmus Montanus»;
rigest udarbejdet var vel nok de militære Karikaturer, som han gav
med et lapset Kavallervæsen, i de andre nøjedes han med en
komisk Betoning af de enkelte Replikker uden at forsøge en
historisk eller en psykologisk Belysning af Karakteren. I en Række
samtidige Karakter- og Farceroller skabte M. ved sit paa samme
Tid haandgribelige og fantastisk-burleske, saftige og skarpe Lune
et Galleri af udmærkede Figurer, blandt hvilke særlig maa nævnes
den godmodige Skalholt i «Besøget i Kjøbenhavn», den salvelsesfulde 
Pastor Jensen i «Deklamationen», den forlorne Grønholt i
«Mester og Lærling», den ondskabsfulde Daniel Heire i «De unges
Forbund» og den overgivne Anker i «Soldaterløjer». M. s store
Popularitet blandt Publikum tillod ham uden Skade for Stykket at
spille Roller, der laa uden for hans Evners Rækkevidde.

M.s Stridbarhed gav sig Udslag i en stadig Krigen med Bladenes
Theateranmeldere, særlig var «Fædrelandets», Clemens Petersen,
ham forhadt, og han forfattede en vittig Satire mod ham: «Clemens
Petersen paa Rejse og i Théâtre Français» (1862); ligeledes udgav
M. efter sin Afskedigelse i 1871 en Brochure: «Berner-Linde-Hall
contra Mantzius».

M., i hvis Slægt der var Disposition til Brystsyge, havde vel
i sin Ungdom været noget svagelig, men senere kunde han i mange
Aar glæde sig ved et Jærnhelbred, indtil han i Efteraaret 1877
ramtes af nogle voldsomme Blodbrækninger, der afkræftede og
afmagrede den før saa stærke og svære Mand; og efter halvandet
Aars tiltagende Svagelighed bukkede han 5. Juni 1879 under for
sin Slægtssygdom. M. havde 20. Jan. 1859 ægtet Anna Margrethe
Petrea Jørgensen (f. i Kjøbenhavn 10. Dec. 1841).

Overskou, Den danske Skueplads V-VII. 
Jubeludgave af Holbergs Komedier III. 
P. Hansen, Den danske Skueplads II-III. 
Erslew, Forf. Lex.
Hostrup, Erindringer. 
Brandes, Dansk Skuespilkunst. 
Ude og hjemme II, Nr. 89.
Borchsenius, Hjemlige Interiører. 
Nutiden III, Nr. 143. 
Skuespillerforeningens Julebog 1893. 

Arthur Aumont.



Marcellus, --1462 (ell. 1460), Biskop af Skalholt, var en
tysk Franciskanermunk. Han havde ført et højst æventyrligt Liv. 
Nogle fortælle, at han sammen med sin Broder havde udgivet sig
for pavelig Legat og indsamlet Penge til Fordel for Kongen af
Cypern, men at hans Bedrageri blev opdaget, og at han blev
kastet i Fængsel i Køln, hvor han kun undgik Dødsstraf ved at
helbrede Ærkebispen for en Sygdom. Andre give ham et bedre
Skudsmaal og henvise til, at han opnaaede flere gejstlige
Værdigheder i tyske Stifter. Sandsynligvis er dog den første Fortælling
en Forvexling med de nedenfor meddelte Begivenheder. 1448
udnævnte Paven ham til Biskop i Skalholt Stift og samtidig til
Nuntius og Indsamler af Pavens Indtægter i de nordiske Riger. Ved
sin Ankomst til Norden kom han hurtig til at spille en vigtig
Rolle. Han kaldte sig pavelig Legat, indsmigrede sig hos Kong
Christian I og drog med ham til Norge, hvor han sandsynligvis
har kronet Kongen i Throndhjems Domkirke 1450. Vigtigere endnu
var det, at Kongen samtidig tvang Kapitlet til at vælge ham til
Ærkebiskop og selv lovede at anerkjende hans Valg, hvis han hos
Paven kunde skaffe Kongen forskjellige gejstlige og verdslige
Begunstigelser. M. drog nu tilbage til Rom; men her havde
Stemningen vendt sig imod ham. Paven havde kort forud afsat ham
fra Indsamlerembedet og valgte samtidig en anden til Ærkebisp i
Throndhjem. M. maatte med uforrettet Sag forlade Rom, og paa
Hjemrejsen blev han paa den pavelige Legats Foranstaltning kastet
i Fængsel i Køln (1451). Han undkom dog, og Kong Christian
tog sig levende af hans Sag og klagede til Staden Køln over den
Medfart, Bispen havde lidt. Ærkebisp blev han imidlertid ikke,
derimod anvendtes han i Kongens Kancelli, hvor han vistnok er
Forfatter til de mange svulstige latinske Skrivelser, som i Kongens
Navn udsendtes til Evropas Fyrster, og i hvilke ogsaa M. og hans
forviklede Forhold stadig gjøres til Gjenstand for Klager. Kongen
forlenede ham med Vestmanø og intervenerede gjentagne Gange
for ham hos Paven og hos Staden Køln uden Resultat. Han døde
efter Sigende ved Drukning under den svenske Kyst 1460 eller
1462. Det sidste Aar turde være det sandsynligste, da Kong
Christian i Okt. 1462 anerkj endte Valget af hans Efterfølger til Biskop
i Skalholt. Dette sit Stift havde M. aldrig betraadt, men ladet
det bestyre ved Vikarer.

Hist. Tidsskr. 3. R. I, 312 ff.
L. Daae, Chr. I's norske Hist. 1448-58 S. 58 ff. 104.

Mollerup.



Marcellus, Franciscus, 1559, s. Amsfortius (I, 197).



Marcher, Louise Rudolphine, s. Sahlgreen.



Marckmann, Jørgen Vilhelm, 1804-61, folkelig Forfatter.
M. var en Søn af Prokurator, siden By- og Herredsskriver, Andreas
M. og Ulrica Eleonora Amundin f. Grundtvig og fødtes i Rønne
21. Sept. 1804. Fra Fødebyens Skole dimitteredes han til
Universitetet 1823 og tog theologisk Embedsexamen 1829. Efter i et Par
Aar at have virket som Lærer ved Borgerdydskolen paa
Christianshavn ansattes han 1831 som Kateket ved Frue Kirke i Kjøbenhavn,
1844 som resid. Kapellan ved vor Frelsers Kirke paa Christianshavn,
1849 som Sognepræst i Højen og Jerlev, hvorfra han 1850 forflyttedes
til Hoptrup ved Haderslev. M. var en djærv, varmhjærtet, noget
formløs Personlighed, der grebes stærkt af Datidens politiske og
nationale Vækkelse. Han blev et meget virksomt Medlem af
Trykkefrihedsselskabet, udgav enkelte folkelige Skrifter, deriblandt en
«Fortegnelse over Skrifter til Læsning for Menigmand» (1844), og
repræsenterede sin Fødeø paa den grundlovgivende Rigsdag, ligesom han
i de 3 følgende Samlinger var Folketingsmand for en jysk Kreds;
men Politiker var han ikke. Mere Betydning havde derimod hans
Virksomhed for den nationale Sag i Slesvig, som han paa den
mest uegennyttige Maade støttede i Tale og Skrift. 1852 var han
Medstifter af Folkeskriftselskabet i Haderslev, og 1860 udgav han
«Danskhedens Skæbne i Slesvig», en livlig og populær Fremstilling
af Nationalitetskampen paa Grundlag af C. F. Allens Hovedværk.
M. døde i Hoptrup 11. Juli 1861. Han blev 1836 gift med Julie
Frederikke Dorothea Olsen (f. 1813 d. 1851), Datter af Etatsraad,
Notarius publicus G. H. O.

Erslew, Forf. Lex.
Kirkekal, f. Slesvig Stift I, 55.
F. Barfod, Rigsdagskal. I.

P. Lauridsen.



Marcussen, Ulrik Paul, f. 1848, Forfatter. Han er født
4. Febr. 1848 i Tanger i Marokko; Forældrene vare dansk
Generalkonsul Marcus Pauli M. og Emilie Birgitte Gertrude f. Carstensen,
en Søster til «Tivolis» Stifter (III, 409). Paul M. blev Student 1867 fra
Borgerdydskolen paa Christianshavn. Strax efter at han det næste
Aar havde taget 2. Examen, debuterede han som Skuespilbearbejder,
og med godt Humør og god Forstaaelse af vort Mellemstandspublikums
Smag ydede han efterhaanden Privattheatrene en Række dels frit
bearbejdede, dels originale Kassestykker («Hvedebrød og Rugbrød»,
«Tommeliden», «Askepot», «Robinson Crusoe» osv.). Sammen med
Skuespiller Carl Wulff indførte han desuden «Sommerrevue»-Genren. 
Spredt rundt omkring har han skrevet mange Smaafortællinger,
Feuilletoner og Vers, har en kort Tid redigeret et Par
Vittighedsblade og har fra 1883-94 været Theater- og Litteraturanmelder
samt Feuilletonist ved Dagbladet «Avisen». Alt imedens var han
en flittig Lærer i Fransk, studerede romanske (særlig oldromanske)
Sprog og Sanskrit og oversatte 1882 fra Originalsproget Kalidasas
«Skybudet» paa rimede Vers. Han ægtede 1875 Pianistinden
Rosalie Trier.

Vilhelm Møller.



Marezoll, Johan Gottlob, 1761-1828, Præst, blev født 25. Dec.
1761 i Plauen i Kongeriget Sachsen. Hans Fader, Johan Karl M.,
en Østerrigsk militær, var død før Sønnens Fødsel; Moderen,
Christiane Caroline f. Køhler, var efterladt i saare trange Kaar, saa M.
kun ved Slægtninges Bistand kunde faa boglig Uddannelse. Han
studerede i Leipzig 1778-83, udgav som Kandidat et Bind
Prædikener efter Zollikofers Tilskyndelse og blev 1789 Universitetspræst
i Gøttingen. Fra hans Embedstid her stamme hans bekjendteste
Skrifter: «Andagtsbog for Fruentimmer» (paa Dansk ved F. H.
Guldberg (1794) og 2. Oplag (1797-98) ved M. F. Liebenberg) og
«Om den gejstlige Talers Bestemmelse» (paa Dansk ved A. P.
Meden, 1795). Dette sidste er det mest karakteristiske: En
Prædiken skal ikke meddele, hvad Christus har lært, men hvad
Christus vilde have lært, hvis han havde levet i det 18. Aarhundrede.
Sligt passede godt i Tidens Kram, og M. regnedes blandt de
største Lys i Præstestanden. Ved A. P. Bernstorffs Indflydelse
valgtes han 1794 til Andenpræst ved St. Petri Kirke i Kjøbenhavn.
Hidtil var han ikke ordineret; men nogle Uger før hans Afrejse
til Danmark foretog Professor Ståudlin, som selv ikke var ordineret,
en saakaldet Ordination af ham. I Kjøbenhavn vandt M. meget
snart overordentlig Yndest. Han var Modepræst, som blev søgt
saa godt som udelukkende af de studerende. Men hans Helbred
taalte ikke det danske Klima, og han attraaede at komme tilbage
til Tyskland. Ved Herders Bistand blev han 1803 kaldet til
Superintendent og Professor i Jena. Her virkede han til sin Død,
15. Jan. 1828, og vandt et Navn som Forfatter og Lærer i praktisk
Theologi. 1790 havde han ægtet Caroline Mayenberg (eneste
Datter af Overkommissær M. i Gøttingen), der overlevede ham.

Marezoll, Homilieen u. andere Predigten, hrsg. von H. A. Schott (1829).
Allg. Deutsche Biographie XX.
Nyeste Skilderi af Kbhvn. 1828, Nr. 33.

Nyerup, Lit. Lex.

A. Jantzen.



Margrethe Fredkulla, --1117(?), Dronning, var Datter af
den svenske Konge Inge Stenkilsen og blev i ung Alder given
den norske Konge Magnus Barfod til Ægte, hvorved en
Fredslutning mellem Sverige og Norge blev stadfæstet (1101); deraf fik
M. sit Tilnavn. I Medgift bragte hun Magnus Landskaberne vest
for Gøtaelv, hvorom Striden mellem de 2 Konger havde drejet sig.
Kun kortvarigt blev hendes første Ægteskab; under et Strandhug
paa Irlands Kyst blev Magnus fældet (1102). M. havde ikke faaet
de nye Omgivelser kjær, og hendes Ægteskab var barnløst, hvorved
Norge gik glip af de Lande, som udgjorde hendes Medgift.
Nordmændene paa deres Side havde ogsaa Mistillid til hende; det hed
sig endog, at hun ved sin Bortrejse fra Norge havde ranet Hellig
Olafs Relikvier. Kort efter at Niels havde besteget den danske
Trone (1104), blev hun hans Dronning; de fik Sønnerne Magnus
og Inge, af hvilke den sidste døde som Barn, sparket ihjel af en
Hest. I Danmark gjorde M. sig gjældende som en kraftig
Personlighed. Hun, der selv en Gang havde været et Fredspant,
søgte at vedligeholde Freden i det danske Kongehus, især ved at
knytte Ægteskabsforbindelser mellem sine Frænker og flere af de
danske Kongeætlinger; fremfor alt lod hun Knud Lavard ægte
hendes Søsterdatter Ingeborg (VIII, 282) og Henrik Skadelaar ægte
hendes Broderdatter Ingerid (VIII, 298), og hver af de 2 Brude gav
hun en Fjerdedel af sine svenske Godser i Medgift. M.s Politik
sikrede ganske vist ikke Freden; dog siges det, at Striden ikke
kunde udbryde, saa længe hun levede. Udad til synes hun ogsaa
at have bidraget til at værne Danmark; Overleveringen henfører i
alt Fald den østlige Del af Danevirke til en Dronning M., og det
kan næppe være andre end hende. Over for Kirken var hun meget
godgjørende; egenhændig baldyrede hun Messehagler og Alterduge,
og Lunds Domkirke skjænkede hun en kostbar Guldkalk.
Overhovedet efterlod hun sig et smukt Eftermæle. M. døde af
Vandsot. Dødsdagen var 4. Nov. Dødsaaret angives kun i en enkelt
Aarbog, der sætter det til 1117; efter Begivenhedernes Sammenhæng
vilde man snarest sætte det senere.

H. Olrik, Knud Lavard.
A. D. Jørgensen, Bidrag til Nordens Hist. i Middelald. S. 7 ff.
(Norsk) Hist. Tidsskr. 3. R. I, 272 f.
H. Olrik, Konge og Præstestand I.

Hans Olrik.



Margrethe Sambiria, --1282, Dronning, var en Datter af
den østpommerske Fyrste Sambor, Broder til Svantopolk den store; 
hendes Moder hed Mechtilde og stammede fra Meklenborg. 1248
ægtede hun Valdemar Sejers yngste Søn, Christoffer, og 1252 blev
hun kronet sammen med ham. Ægteskabet omtales som særdeles
lykkeligt, og hun fødte sin Mand flere Børn, deriblandt 3 Sønner,
af hvilke dog kun Erik (Glipping) naaede Manddomsalder. Saa
længe Christoffer I levede, nævnes M. kun sjælden-, dog ses det,
at hun sammen med sin Fader har søgt at mægle mellem Kongen
og Ærkebisp Jacob Erlandsen. Efter sin Ægtefælles pludselige
Død (29. Maj 1259) kom M. derimod til at spille den største Rolle,
i det hun som Formynderske styrede for den kun naarige Erik.
Ethvert Haab om at modstaa de talrige Fjender, Christoffer havde
rejst imod sig, faldt til Jorden, da de sjællandske Bønder ved
Næstved lede et knusende Nederlag over for Rygerfyrsten Jarimar,
og M. maatte kjøbe Freden ved Indrømmelser til alle Sider; den
fængslede Ærkebisp frigaves, Erik Abelsøn blev forlenet med
Sønderjylland. Snart slog M. atter ind paa den Politik, hendes afdøde
Mand havde fulgt; til Trods for Ærkebispens Indsigelse lod hun
de jyske Bisper krone Erik i Viborg, og 1261 rykkede hun i
Spidsen for en Hær ind i Hertugdømmet. Hendes Fremgang var
imidlertid kun kortvarig; Holstenerne kom til, og paa Lohede
(28. Juli) sejrede de fuldstændig over de danske; den unge Konge
og hans Moder faldt selv i Fjendernes Hænder. Nu viste M. sin
ubøjelige Energi; fra sit Fængsel i Hamborg kaldte hun Albert af
Brunsvig (I, 167) til Hjælp; det lykkedes denne at faa Dronningen
frigivet, og i Forening vendte de tilbage til Danmark. Hertugen
blev udnævnt til Rigets Forstander, og M. saa med Glæde, hvor
voldsomt han fór frem mod Kongehusets Modstandere; hun skal
endog selv, efter hvad der fortælles i den brunsvigske Rimkrønnike,
have fattet Elskov til den unge Hertug. 1263 forlod Albert igjen
Danmark, men Aaret efter kunde M. i Steden hente sin egen Søn
hjem, og 1266 blev denne erklæret for myndig.

Ved denne Tid fik M. for Livstid overladt Estland som
Enkeeje; endnu vedblev hun dog længe at være den virkelig styrende
i hele Riget, og hendes Energi skyldtes det vel, at Ærkebispestriden
førtes til en ret lykkelig Udgang, ligesom ogsaa, at Hertugdømmet
efter Erik Abelsøns Død (1272) atter kom under Kronen. Senere
træder hun mere tilbage, og endelig døde hun i Dec. 1282 under et
Ophold i Rostock; i det nærliggende Cistercienserabbedi i Doberan,
hvortil allerede hendes Fader havde staaet i venligt Forhold, fandt
hun sit sidste Hvilested, og her vises endnu en mærkelig
Træstatue af hende, der i sin Tid har dannet Dækpladen over hendes
Sarkofag.

Til den Energi, M. udfoldede som Enke, svarer godt hendes
Tilnavn Sprænghest; i Folkesagn kaldes hun ogsaa Sorte Grethe,
men er her blandet sammen med sin store Navne, Margrethe
Valdemarsdatter. Efter nogles Mening skal det have været M.,
der har bygget den Del af Danevirke, som kaldes Margrethevolden,
hvad der dog er lidet rimeligt. Til det hellige Korses Kloster i
Rostock skjænkede M. noget Gods; snart efter hendes Død vidste
man at fortælle, at det var hende, der havde stiftet Klosteret
og givet det en Splint af det hellige Kors, som hun personlig
havde modtaget som Gave af Pavens Haand, og som under
Hjemrejsen havde reddet hende og hendes Følge i stor Havsnød; alt
dette fremstilledes i et Dokument, der foregaves udstedt af
Dronningen selv, men hvis Uægthed maa anses for sikker.

Script, rer. Prussicarum I, 690 f.
Videnskab. Selsk. Skr., Hist. phil. Afd., 5. R. IV, 377 ff.
Aarb. f. nord. Oldkynd. 1877, S. 55 ff.; 1881, S. 50 ff.

Kr. Erslev.



Margrethe, 1353-1412, Dronning, Datter af Kong Valdemar
Atterdag og Helvig af Sønderjylland, blev opkaldt efter en
Søster, der var død som lille. Da M. kun var 6 Aar gammel,
blev hun trolovet med Kong Haakon af Norge, med hvis Fader,
Magnus Smek, Valdemar Atterdag da stod i Forbund; lige efter
satte Valdemars Erobring af Skaane og senere af Gulland
Forbindelsen i største Fare, men det lykkedes den danske Konge at
formaa Folkungerne til at forny Venskabet med ham, og i April
1363 fejredes Brylluppet i Kjøbenhavn. Den loaarige Brud kunde
nu kalde sig Dronning af Sverige og Norge; hvad Sverige angaar,
blev det dog strax en blot Titel, da de svenske Stormænd af
Vrede over Giftermaalet satte Albrecht af Meklenborg paa Sveriges
Trone. M. blev opdraget i Norge, og til Hofmesterinde havde hun
den svenske Adelsdame Mæreta Ulfsdotter, en Datter af den hellige
Birgitta, men selv, som det synes, mere verdensklog og politisk
nøje knyttet til Herskerhuset. Allerede 1370 fødte M. sin Mand
Sønnen Oluf, og et Brev fra denne Tid viser, hvor selvstændig
den unge Dronning tog sig af Hoffets Styrelse. Snart skulde
hendes Energi finde en større Skueplads.

Kampen mellem Meklenborgerne og Folkungerne om Sveriges
Krone var foreløbig standset ved et Forlig i 1371, og snart efter
var den gamle Magnus Smek omkommet ved et Ulykkestilfælde. 
Afgjøreisen laa dog mindre i selve Sverige end i Danmark, hvor
Valdemar Atterdag nys var vendt tilbage fra sin lange Udlændighed
under Krigen med Hansestæderne; thi Valdemar var sønneløs, og
M.s ældre Søster Ingeborg havde i sit Ægteskab med den
meklenborgske Hertug Henrik en Søn, Albrecht, der, om det skulde gaa
efter Arveret, vilde staa Danmarks Trone et Trin nærmere end
den norske Oluf. Det blev M.s første politiske Bedrift, at hun
efter Valdemars Død (Okt. 1375) fik holdt Meklenborgerne borte
fra Danmark. Hun vandt de mest fremragende af de danske
Stormænd, især Drosten Henning Podebusk; hun opgav de Arvekrav
for sig selv, som hun først synes at have rejst, og anerkjendte
Rigets fri Valgret; i Maj 1376 valgtes da Oluf til Danmarks Konge.
Meklenborgerne rasede og gjorde flere Forsøg paa at vælte den
trufne Afgjørelse, men forgjæves.

I de følgende Aar opholdt M. sig mest i Danmark og regerede
for sin lille Søn; 1380 mistede hun sin Ægtefælle og maatte nu ogsaa
overtage Styrelsen af Norge. Mest vare hendes Bestræbelser i denne
Tid rettede mod at gjenvinde 2 halvvejs tabte Provinser; det
vestlige Skaane havde Hansestæderne i Pant paa 15 Aar siden Freden
i Stralsund (1370), Sønderjylland, hvor Hertuglinjens sidste Mand
var død lige før Kong Valdemar, havde de holstenske Grever sat
sig i Besiddelse af Hanseaterne, som kun viste ringe Lyst til at
opgive det vigtige Pant, behandlede M. med overlegen Klogskab
og Fasthed, og da de mærkede, at det vilde koste en ny Orlog,
om de nægtede at udlevere de Skaanske Slotte, gave de efter (1385).
Holstenerne anerkjendte i det mindste det danske Riges Lenshøjhed
over Sønderjylland, og den ældste af Jærn-Henriks Sønner, Gerhard,
modtog det som Arvelen af Olufs Haand i Nyborg 1386. Den
unge Konge blev erklæret for myndig, og han antog nu Titelen
af «sand Arving til Sverige»; det var at kaste Stridshandsken til
Meklenborgerne.

Paa dette Tidspunkt ramtes M. af den store Ulykke at miste
sin førstefødte og eneste Søn; Oluf døde 3. Avg. 1387. Hvor dybt
end Moderhjærtet var ramt, intet Øjeblik opgav M. dog de store
Planer, hun hidtil havde knyttet til sin Søn, og det viste sig ogsaa,
at man følte hendes Uundværlighed. Strax valgte de danske hende
til deres «Frue og Husbonde og hele Rigets mægtige Formynder»;
al den Magt, hun hidtil havde øvet i sin Søns Navn, skulde hun
beholde, indtil hun og hendes Undersaatter enedes om et nyt
Kongevalg. Nordmændene fulgte Exempelet, og heller ikke afbrødes
de allerede indledede Forhandlinger med de svenske Stormænd;
i Marts 1388 valgte ogsaa de M., og Aaret efter bragte Slaget paa
Falen selve Albrecht i hendes Hænder. Stockholm gjorde vel
endnu længe efter Modstand, og de tyske Vitalianere hærgede i
de nordiske Farvande; men i Hovedsagen var dog Sejeren vundet,
Meklenborgerne trængte ud af Norden og de 3 Riger samlede paa
én Haand.

Næppe var M. selv valgt til Rigernes Styrerinde, før hun
sørgede for i sit Sted at faa indsat en Konge. Hun udsaa dertil
sin nærmeste Frænde efter Meklenborgerne, Erik af Pommern;
allerede 1389 blev han anerkjendt som Konge i Norge, 1396 valgtes
han baade i Danmark og Sverige, og Aaret efter lod M. ham paa
Kalmarmødet krone paa én Gang til Konge i alle 3 Riger. Da
han voxede til, sørgede hun for at faa ham gift, og dermed havde
hun da gjort alt sit for at sikre Kronens Overgang til et nyt
Dynasti.

Ganske vist var det kun Magtens Skin, M. gav fra sig; saa
længe hun levede, var det hende, der i alle Maader raadede for
Rigernes Styrelse. Hun ledede det forenede Nordens
Udenrigspolitik, og det lykkedes hende at gjenvinde Gulland, som af
Meklenborgerne var overdraget til den preussiske Højmester; i
Sønderjylland udnyttede hun den ulykkelige Stilling, hvori
Hertugslægten kom, da Gerhard faldt paa et Krigstog mod Ditmarskerne
(1404), og medens hun understøttede hans Enke, gled det ene af
Hertugdømmets Len efter det andet over i hendes Hænder. I det
indre tilbagetrængte hun Rigsraadernes Myndighed og lod de store
Rigsembeder staa ubesatte; i Norge og end mere i Sverige stræbte
hun at sikre sit Herredømme ved at indsætte danske og indkaldte
Tyskere som Lensmænd og Bisper. Hun fik Adelens Ret
underkjendt til det Kronens Gods, den havde tilegnet sig i de
foregaaende Urostider, og Kronens Domæner udvidedes i højeste Grad;
Gejstligheden beskyttede hun derimod og viste en endeløs
Gavmildhed over for Kirker og Klostre.

Om M.s Udseende vides intet; den liggende Statue paa hendes
Gravmæle kan ikke antages at have nogen Portrætlighed, og de
ofte gjentagne Paastande om hendes mandige Ydre og mørke Lød
have intet paa sig. Heller ikke tillade Kilderne til Datidens
Historie os at se mere end Hovedtrækkene i hendes Karakter; ret
levende bliver hun ikke for os gjennem de tørre Aktstykker og
Historikernes faamælte Beretninger. I mange Retninger traadte M.
i sin Faders Fodspor, og hun yndede ogsaa at kalde sig «M.
Valdemarsdatter». Hun har arvet Faderens Klogskab og Snildhed,
hans store Herskerevner og hans seje Udholdenhed; men den
gjærende Uro og de æventyrlige Planer, der hos Valdemar bryde
sig imod hans ellers saa jordbundne Stræben, ere forsvundne hos
Datteren; hun er netop saa stor, fordi hun altid véd at begrænse
sig til det opnaaelige. Heller ikke Valdemars grumme Haardhed
gjenfmdes hos M.; at den Bedrager, der udgav sig for hendes
afdøde Søn, blev brændt, var kun efter Tidens Skik, og den Haan,
Folkevisen lader hende vise den fangne Kong Albrecht, har vel
kun hjemme i Fantasiens Verden. Hendes politiske Færd var
ganske vist ofte hverken aaben eller helt ærlig, og naar Datidens
holstenske eller svenske Forfattere tale om hende, er «Snedighed»
(astutia) det Ord, der først kommer dem paa Læberne; Valdemars
fuldstændige Samvittighedsløshed i Politikken gaar dog ikke igjen
hos Datteren. Langt har hun overgaaet sin Fader i Evnen til at
vinde Mennesker; de stolte danske Adelsmænd, der saa ofte havde
grebet til Vaaben mod Valdemar, bøjede sig lydig for M., og de
svenske Stormænd, der havde fordrevet hendes Svigerfader og rejst
sig mod den indkaldte Albrecht, toge hende til Herskerinde og
gjorde hende større Indrømmelser, end Albrecht havde forlangt.
Da hendes Fostersøn Erik skulde foretage en Rejse til Norge,
indskærpede M. ham, at han skulde være velvillig og huldsalig
mod høje og lave; saaledes har hun selv sikkert været. Men
under al Venligheden gjemte sig den overlegne Vilje; hun fik alle
til at bøje sig, fordi hun bag ved Kvindens ydre Smidighed havde
den mandigste Energi.

Den store Plan til Nordens Forening kom ligesom af sig selv
til M., hvis Fader var Danmarks Konge, og hvis Ægtefælle havde
Norges Krone og Krav paa Sveriges; det var for hende en
dynastisk Tanke, ikke en national skandinavisk. I Danmark fandt hun
sin Hovedstøtte, og Danmark blev ogsaa Hovedlandet i Unionen,
hvor megen Misnøje dette end vakte, særlig i Sverige. M. naaede
sit Maal, og de 3 Riger, der før hendes Tid havde været svækkede
ved indre og indbyrdes Strid, truede af Udlændingers Overmagt,
stode ved hendes Død som en Enhed, uafhængige og overmægtige
blandt Nabostaterne. Men hun forsøgte ikke ud over selve det
fælles Kongedømme at skabe varige Institutioner, der kunde knytte
Rigerne sammen, ja selve Unionsaftalerne fra Kalmarmødet i 1397
lod hun henligge uudfærdigede, vel fordi hun ikke syntes om deres
stærke Betoning af de enkelte Rigers Selvstændighed. Det er
maaske et kvindeligt Træk hos hende, at hun saaledes lægger ringe
Vægt paa et formelt gyldigt Grundlag for Unionen; noget lignende
spores ogsaa i hendes Holdning over for Sønderjylland, hvor hun i
sine sidste Aar omhyggelig undgaar at faa Landets statsretlige
Stilling ret klaret. Men der blev derved noget halvgjort over
Rigernes Forening, og allerede i M.s Levetid skimtes det, der snart
efter skulde føre til Unionens Sprængning.

Baggrunden for den ydre Magt, M. vandt, var den Ro og
Fred, hun skaffede sine Lande, og hvortil de saa haardt trængte.
Allerede Aaret efter Olufs Kongevalg fik hun den danske Adel til
at besværge en almindelig Landefred; da hun selv var valgt i
Sverige, lovede hun sine nye Undersaatter, at Fred, Lov og Ret
skulde afløse al den «Voldgjæstning, Mord og Brand og ulovlige
Beskatning», der hidtil havde hersket, og i denne Retning virkede
hun gjennem hele sin Regering. Den selvraadige Adel lærte at
lystre; mangfoldige af disse Adelsborge, hvorfra der i Fortiden
«var sket overmaade lidt Ret», bleve nedrevne, og Sagn, der siden
levede i Adelsslægterne, vide at fortælle om, hvor skarpt M. ofte
skred ind. De kongelige Retterting dømte uden Persons Anseelse,
og i den fredelskende Gejstlighed havde M. herved en god Støtte.
Efter hendes Død anerkjendte man ogsaa, at «da den højbaarne
Fyrstinde førte disse Riger tilsammen under ét Herskab, viste hun
i alle Maader, at hun vilde hjælpe alle og enhver til lige Ret og
Lov, styrke Retfærdighed og undertrykke al Uret, hvilket Gud
hende lønne».

I M.s Følelsesliv kunne vi ikke trænge ind. Endnu ung af
Alder blev hun Enke; hendes hurtige Tilkaldelse af Erik af
Pommern efter Olufs Død viser dog, at et nyt Ægteskab har ligget
hendes Tanker fjærnt. At hun har haft Abraham Brodersen (Baad,
s. I, 384) til Elsker, er en løs Paastand, endnu løsere, at hun skal
have staaet i Forhold til en Abbed i Sorø. Alt tyder paa, at hun
er gaaet helt op i sine Regentpligter, i moderlig Omsorg for sin
Søn og senere for sin Fostersøn. I M.s store Gavmildhed over for
Kirken er der vel megen Politik, sikkert dog ogsaa virkelig
Fromhed; den dybere Religiøsitet, der nys havde haft sin Talsmand l
den hellige Birgitta, har ogsaa grebet M. Hun førte Birgittas
Kanonisation igjennem; selv var hun Lægsøster i Vadstena Kloster,
ligesom hun var Medlem af mange af Datidens religiøse Gilder.
Blandt de omfattende testamentariske Bestemmelser, hun traf i 1411,
er der mange, der vise et mildt og menneskevenligt Sind, en
kjærlighedsfuld Omsorg for hendes Undersaatters Vel.

I Efteraaret 1412 opholdt M. sig i Flensborg, og her døde
hun pludselig 28. Okt. om Bord paa sit Skib i Byens Havn. Hendes
Lig blev bisat i Sorø Kloster, men snart efter lod hendes 
trofaste Ven Biskop Peder Lodehat (X, 356) det føre til Roskilde
Domkirke. Her hædredes Dronningen 4. Juli 1413 ved en 
Begængelse saa storslaaet, som man aldrig før havde set den i 
Norden, og Erik af Pommern bekostede et kostbar Marmorgravmæle,
der blev fuldendt 1423, men som siden har mistet det meste af sin
prægtige Dekoration; kun Dronningens legemsstore Billede, udført
i hvid Alabast, er endnu vel bevaret.

Erslev, Dronning Margrethe og Kalmarunionens Grundlæggelse (1882).

Kr. Erslev.



Margrethe, Markgrevinde af Brandenborg, -1340, 
var en Datter af Kong Christoffer II og Euphemia af Pommern. Hendes
Fader, der fortsatte sin Broders, Erik Menveds, Politik i 
Nordtyskland, søgte at støtte sin Indflydelse her ved en Forbindelse med
den tyske Kong Ludvig af Bajern, og da denne i 1323 havde 
forlenet sin lille Søn af samme Navn med det ledige Markgrevskab
Brandenborg, aftaltes det mellem ham og Christoffer, at den nye
Markgreve skulde ægte M.; Brylluppet skulde finde Sted endnu i
samme Efteraar, og Medgiften ansattes til 12000 Mark Sølv. Til
aftalt Tid sejlede Christoffer med sin Datter over til Tyskland;
men Kong Ludvig og hans Søn udebleve; Aaret efter fornyedes dog
Aftalerne, og endelig stod Brylluppet paa Vordingborg Slot i Dec.
1324. Den danske Konge støttede sin Svigersøn ved at mægle
mellem ham og hans Nabofyrster; Medgiften udbetalte han derimod
ikke, hvor ofte den end blev krævet, og efter hans Død maatte af
hans Sønner først Otto, senere Valdemar Atterdag søge at affinde
sig med Brandenborgeren ved i Steden for Penge at give Anvisning
paa Estland. Om M.s egen Skæbne vides ikke synderlig andet,
end at hun døde i 1340; 31. Maj s. A. stiftede hendes Ægtefælle
en Sjælemesse for hende, men allerede 2 Aar efter ophørte hans
Enkemandsstand, i det han ægtede Margrethe «Maultasch», Arving
til Tyrol og Kärnthen. Han døde 1361.

Märkische Forschungen XIV, 296 ff.

Kr. Erslev.



Margrethe, Dronning af Skotland, 1456-87. 
M., Kong Christian I's Datter, blev allerede i Aaret 1460, kun 4 Aar gammel 
bestemt til Brud for den unge, 7aarige Konge Jacob III af Skotland.
Faa et Møde i Bourges i Okt. 1460, hvor den franske Konge
Carl VII mæglede i Striden mellem Skotland og den danske Konge,
paa Norges Riges Vegne, om Udredelsen af den siden 1426
tilbagestaaende Skat for Hebriderne, enedes begge Rigers Sendebud om,
at et Giftermaal mellem de nævnte unge Mennesker var en
passende Udvej til at afgjøre Striden. 8 Aar efter mindede Kong
Christian om Sagen, og et skotsk Gesandtskab ankom i den
Anledning til Danmark. 8. Sept. 1468 afsluttedes Ægteskabskontrakten,
hvorved den ovennævnte Skat afkortedes i Medgiftssummen, af
hvilken Kongen forpligtede sig til strax at betale 10000 Gylden,
medens han for Resten, 50000 Gylden, skulde stille Orknøerne i
Pant. Det følgende Aar kom et prægtigt Gesandtskab med Jarlen
af Arran i Spidsen for at afhente Bruden. Brylluppet stod derpaa
i Edinburgh 10. Juli 1469. Imidlertid havde Kong Christian kun
2000 Gylden rede af de 10000, og for Resten af Summen pantsatte
han Skotland Shetlandsøerne. Det er bekjendt, at der aldrig
fandtes Midler til at indløse Pantet, som saaledes kom fra Norges
Krone. M. blev elsket og afholdt i Skotland. Skotske
Historieskrivere berømme hendes Skjønhed, Mildhed og Forstand. Desto
mærkeligere er det, at der foreligger en Beretning fra hendes Søn,
hvori han udtaler, at hun skal være blevet forgivet af Føreren for
et af de politiske Partier i Skotland, Ramsay. Da denne Mand
imidlertid senere vides at have staaet i høj Gunst hos Jacob IV,
maa man antage, at Ramsay kun har været Gjenstand for
Bagvaskelse af det Parti, som efter Jacob III's Død en Tid lang
fuldstændig beherskede den unge Konge. M. døde 1487, et Aar
før hendes Mand faldt.

Mollerup.



Margrethe, Dronning af Sverige, --1341, var en Datter af
Kong Erik Glipping og Agnes af Brandenborg. Endnu medens
Faderen levede, blev det aftalt, at M. skulde ægte den svenske
Konge Magnus Ladelaas' ældste Søn, Birger, og den pavelige
Dispensation, der var nødvendig paa Grund af de tilkommende Ægtefællers
Slægtskab, erhvervedes i 1284- efter Eriks Drab 1286 besluttedes
det yderligere, at M.s Broder Erik Menved skulde ægte Birgers
Søster Ingeborg. Imidlertid blev Birger Konge 1290, og 25. Nov.
1298 fejredes hans Bryllup med stor Pragt i Stockholm; 1302 bleve
Ægtefællerne kronede. Allerede 1296 havde den danske Konge
hjemført sin svenske Brud, og Erik Menved var siden sin Svoger 
en god Støtte under den atter og atter udbrydende Kiv, som
denne havde med sine yngre Brødre. Dronning M. menes at
have ophidset sin Mand mod Svogrene, og hun faar særlig Skyld
for at have raadet ham til deres Fængsling paa Nykøping i Dec.
1317. Straffen fulgte dog strax efter og ramte ikke Dronningen
mindst; hun maatte med Birger flygte fra Sverige, hvor man tog
Hertug Eriks Søn Magnus til Konge, og hun maatte opleve, at hendes
førstefødte, Magnus Birgersøn, faldt i Modstandernes Hænder og
blev henrettet i Stockholm 1320. 2 Døtre, Agnes og Cathrine,
ledsagede Forældrene i Landflygtighed. M. fandt Tilflugtssted i sit
Fædreland, og hendes Broder Christoffer II overlod Birger Slottet
Spikeborg ved Skjelskør med et Par Herreder til Underhold. Den
fordrevne Konge døde dog allerede 31. Maj 1321, M. derimod først
2. Marts 1341; begge bleve de begravne i Ringsted Klosterkirke.
Af Døtrene overlevede Agnes Moderen og blev Nonne i Slangerup
Kloster.

Kr. Erslev.



Margrethe, Hellig, --1176, var Frænke af Absalon og endnu
nærmere i Slægt med Sunesønnerne, men for øvrigt kan hendes
Familieforhold ikke nøjere oplyses. Hun var gift med en vis Herlog
i Ølsemagle ved Kjøge; men han blev ond imod hende, dræbte
hende og hængte hende paa en Bjælke, for at det kunde se ud,
som om hun selv havde taget sig af Dage. Som Selvmorderske
blev hun da ogsaa jordet i uindviet Jord paa Ølsemagle Strand;
men snart mente Folk at se Lys over hendes Grav, og nu tog
Absalon sig af Sagen, fik Herlog til at gaa til Bekjendelse og lod
Liget højtidelig føre til Roskilde og skrinlægge i vor Frue Kirke,
hvis Kloster samtidig forøgedes og omdannedes til et Hjem for
Cisterciensernonner. Fra den Tid var Hellig M., skjønt hun ikke
opnaaede pavelig Kanonisation, den mest fejrede Helgeninde i
Østsjælland; der ofredes hende «Margretheskud», og man valfartede
til det Strandkapel, som blev rejst ved hendes oprindelige Grav.

H. Olrik, Danske Helgeners Levned.

Hans Olrik.



Maria, s. Marie.



Maria Feodorowna, f. 1847, s. Dagmar (IV, 135).



Mariager, Anders Jensen, --1582, Præst, var Søn af
Præsten Jens Nielsen i Durup og Stenild i Viborg Stift. Moderen hed
Ellen Christensdatter. 1568 blev han Kapellan ved vor Frue Kirke 
i Kjøbenhavn, 1571 Sognepræst ved Nicolai Kirke sammesteds og
1572 Magister. Til hans nærmeste Omgangskreds hørte, som det
synes, Professorerne Anders Lauridsen og Hans Frandsen, Præsten
Rasmus Katholm, Slotspræsten Anders Sørensen Vedel og Iver
Bertelsen, den Gang Abbed i Sorø. Man tør deraf slutte, at han
hørte til Mændene af Melanchthons og Niels Hemmingsens Skole.
Han nød stor Anseelse baade for sin Lærdom og for sin Veltalenhed. 
1580 udgav han «Fader vor og den almindelige Lærdom om
en kristen Bøn». Skriftet var ledsaget af Digte om Bønnens
Betydning af de ovennævnte Venner. Det var udarbejdet paa
Grundlag af Ugedagsprædikener, som byggede paa Uddrag af
Kirkefædrene, og fremtraadte i en smuk og enfoldig Form -- et af
de værdifuldeste Arbejder, den danske Andagtslitteratur fra det 16.
Aarhundrede har at opvise. Det var tilegnet Kong Frederik II,
der gav ham 100 Dlr. derfor og paalagde Universitetet at kreere
ham til Dr. theol. Men førend han opnaaede denne Værdighed,
døde han 1. Juli 1582. 1573 blev han anden Gang gift, nemlig
med Karine, Datter af Professor Claus Lauridsen Skavbo. Efter
hans Død blev hun gift med N. L. Arctander (I, 310).

Rørdam, Kbhvns Universitets Hist. 1537-1621 II, 747 f.

S. M. Gjellerup.



Mariager, Jens Jensen, 1602-66, Præst, 
stammede fra Jylland og gik først i Mariager Skole, hvor han fik Understøttelse til Skolegang, Bøger og Klæder af Fru Elisabeth Gyldenstjerne, gift
med Lensmanden paa Mariager Kloster Oluf Rosensparre. Ligesom
mange andre af Datidens Peblinger fra de smaa jyske Trivialskoler
overgik M. siden til Roskilde Skole, hvorfra han blev Student 1626.
Ogsaa efter den Tid vedblev han at nyde Understøttelse fra 
Rosensparrernes Slægt. Han var en flittig Forfatter, der udgav en Række
Opbyggelsesskrifter, som dog vare uden blivende Betydning og
hurtig sank til Bunds i det 17. Aarhundredes rige asketiske Litteratur. 
1628 udgav han et længere Sørgedigt paa Latin og Dansk
over Fru Elisabeth Rosensparre. 1634 blev han personel Kapellan
og 1639 Sognekapellan i Store Heddinge, hvor han (efter en Ligsten) døede 1662.
 Hustruen (maaske hans 2. Kone) kaldes her Kirsten Christensdatter.
1651  havde han ægtet Margrethe Rasmusdatter.

S. M. Gjellerup.



Mariager, Peter, 1827-94, Journalist og Forfatter, 
blev født 23. Juli 1827 i Nyborg, hvor hans Fader, Sekretær Frederik 
Christian M., var Proviantforvalter ved Vagtskibsstationen i Store Bælt;
Moderens Navn var Anine Christine f. Bondrop. Efter først at 
have gaaet i Nyborg lærde Skole og derefter i Odense
Kathedralskole blev han privat dimitteret i Kjøbenhavn 1848. I hans
Skoletid havde Fransk og Zoologi været hans Yndlingsfag; han besad
som Skoledreng betydelige Naturaliesamlinger og var vel bevandret
i den franske belletristiske Litteratur. Allerede før han blev
Student, havde han begyndt at oversætte franske Romaner, og i de
følgende Aar udgav han en Række Oversættelser af Gozlan, Méry,
Soulié, Balzac, Souvestre o. fl., ligesom han, til Dels som Studie
efter de franske Mønstre, i 1853 udgav et originalt Arbejde:
«Frøkenen paa 30 Aar» under Psevdonymet «Maria G.». Ogsaa en
Mængde Lejlighedsdigte og andre Poesier skrev han i disse Aar,
hvoraf enkelte findes optagne i Chr. Winthers «Fortællinger og
Digte af danske Forfattere» (1868).

Hans forskjellige Interesser, hvortil kom et betydeligt
Tegnetalent, gjorde ham det vanskeligt at vælge et Fagstudium; en Tid
tænkte han paa at blive Kunstner, og en Tid studerede han
Medicin, men Resultatet blev, at han intet Fag valgte, hvorimod han
ved sine forskjelligartede Beskæftigelser erhvervede et Fond af
mangesidige Kundskaber, der kom ham til gode i hans senere
Virksomhed som Journalist. Aarene 1853-57 tilbragte han i
Hjemmet i Nyborg, og her paabegyndte han et ejendommeligt
Studium af den oldklassiske Litteratur, nemlig med det Maal for
Øje at opsøge alt, hvad der kunde findes af Oplysninger om det
antike Privatliv, et Studium, som kom til at strække sig over en
Tid af 20-25 Aar. Efter at være vendt tilbage til Kjøbenhavn
blev han i 1859 knyttet til «Berlingske Tidende» som fast
Medarbejder, i hvilken Stilling han virkede lige til sin Død, væsentlig
som Litteratur- og Theateranmelder, højt skattet saa vel for sine
mange Kundskaber som for sin besindige og fordomsfri Dom. Sin
Kjærlighed til Naturvidenskaberne bevarede han imidlertid stadig,
og i en Række Aar berigede han vor Litteratur med værdifulde
Oversættelser af betydelige udenlandske Værker som Flammarions
«Beboede Verdener» (1876), Pouchets «Naturens Vidundere» (1877),
Hartwigs «Havet» (1878) og Brehms store Værker «Fuglenes Liv»
(1877), «Krybdyrenes, Paddernes, Fiskenes og de lavere Dyrs Liv»
(1879) og «Pattedyrenes Liv» (1881). Derfor vakte ogsaa
Fjerkræavlen, da denne fra 1879 tog stærkt Opsving her i Landet, stor
Interesse hos ham; han redigerede Tidsskriftet «Hønsegaarden» i
1881-82 og derefter «Maanedsskrift for Hønseavl» i 1882-88,
ligesom han i adskillige Aar stadig medvirkede som Dommer ved
kjøbenhavnske Fjerkræudstillinger.

I 1881 udkom M.s første Samling antike Fortællinger, «Fra
Hellas», hvormed han betraadte et hidtil i vor Litteratur udyrket
Omraade, som blev hans Specialitet og efterhaanden førte hans
Navn langt ud over Danmarks Grænser. Det var Frugten af hans
aarelange Studier over Oldtidens Privatliv, der her bødes det danske
Publikum. Kun med Betænkelighed havde han, væsentlig efter
sine nærmestes Tilskyndelse, besluttet sig til Udgivelsen heraf; men
den Lykke, som disse første Fortællinger gjorde, førte snart flere
efter sig, saaledes i 1884 «Den sidste Lamia» (i 1887 omarbejdet i
dramatisk Form under Navnet «Sybaris»), i 1886 «Magthaverne paa
Rhodos», i 1890 «Dronningen af Kyrene» og i 1893 «Et Bryllup i
Katakomberne». Ved sin Død efterlod han sig en ufuldendt større
Fortælling, «Sparta», hvormed han i lang Tid havde syslet, og som
han betragtede som sit Hovedværk; den udkom i 1895, udgivet af
hans Enke. Alle disse Fortællinger, som udmærke sig ved et fint,
nobelt Sprog, en livlig og fængslende Fremstilling og ved den
smagfulde Maade, hvorpaa de videnskabelige Forstudier underordne
sig den egentlige Handling og ligesom unddrage sig Læserens
Opmærksomhed, indtage med rette en almindelig anerkjendt Plads i
vor Skjønlitteratur, ligesom de gjennem Oversættelser paa Svensk,
Tysk, Engelsk, Hollandsk og Græsk have vundet et smukt Navn i
Udlandet. Som Anerkjendelse af denne Forfattervirksomhed blev
han i 1891 udnævnt til Professor.

M. var en fin Mand af den gamle Skole. Yndet af alle,
hvem han kom i Berøring med, og navnlig velset som
Lejlighedsdigter i selskabelige Lag elskede han dog mest Stilhed og
æsthetiske Nydelser, og hans nærmere Omgang vare faa, prøvede Venner,
mest Kunstnere, Forfattere og Videnskabsmænd. Med sin Hustru,
Larssigne f. Larsen (Datter af Handelsmand Anders L.), hvem han
havde ægtet 7. Jan. 1863, foretog han flere Udenlandsrejser, i 1874
til Stockholm, i 1879 til Paris og i 1885 en paa Udbytte rig Rejse
til Grækenland og Italien. I sine senere Aar led han af en
uhelbredelig Sygdom, som lidt efter lidt nedbrød hans Kræfter; men
hans Arbejdslyst svækkedes ikke, og endnu paa sin sidste Livsdag
lagde han den første Haand paa en Fortælling, hvorom han vatr
bleven anmodet af et ungarsk Blad. 7. Okt. 1894 endte hans
virksomme Liv.

Erslew, Forf. Lex.
Berl. Tid. 1894, Nr. 235.
Politiken 1894, Nr. 281.

G. St. Bricka.



Mariane, d. 1876, s. Caroline Charlotte Mariane (III, 392).



Mariboe, Carl Rudolph Ferdinand, 1800-60, Skolemand,
var Søn af Grosserer Moses Levin M. og Rose f. Henriques og
fødtes i Kjøbenhavn 17. Nov. 1800. En Øjensvaghed afbrød hans
Studier samme Aar, han skulde have taget Artium. Foreløbig gik
han til Handelen og blev Grosserer 1823. Men 1828 blev han
Translatør i Engelsk, Tysk og Fransk, s. A. Lærer ved
Borgerdydskolen i Kjøbenhavn og 3 Aar efter Lærer i Engelsk ved den
kongl. militære Højskole (til 1841). Dette Sprog blev hans
Specialitet. Efter at han paa en Rejse i England 1832-33 havde
gjort sig bekjendt med Sprogundervisningen der, oprettede han
1833 den første højere Realskole i Kjøbenhavn og fik 1834 Titel
af Professor. Til den militære Højskole saa vel som til Land- og
Søkadetakademiet dimitterede han mange Elever fra sin Skole, der
snart vandt et anset Navn. Ved at udgive en Række engelske
Læsebøger og Sproglærer bidrog M. til at udbrede Kjendskab til
det engelske Sprog her i Landet og ved Oversættelser og Udvalg
af engelske Forfattere til større Fortrolighed med engelsk Litteratur.
Tilmed havde han som Lærer Fortjeneste af Undervisningsmethodens
Udvikling. Han fik derfor paa Kultusminister Halls Forslag 1856
bevilget en Pension paa 1200 Rdl., og samtidig blev «Mariboes
Skole» overdraget til Professor G. F. F. Rung og Cand. theol. Newe.
M. døde i Kjøbenhavn 20. Febr. 1860. Ægtede 1. (17. Nov. 1824)
Frederikke Wessely (d. 19. Jan. 1852), Datter af Stadsmægler M. W.,
og 2. (25. Marts 1854) Susa Augusta Dalgas, Datter af Konsul J. A. D.

Erslew, Forf. Lex.

Joakim Larsen.



Mariboe, Jacob August, s. Stenfeldt.



Mariboe, Ludvig, 1782-1841, norsk Forretningsmand,
Journalist og Politiker, var ældste Søn af Grosserer Moses Levin M.
(d. i Grätz 1830) og dennes første Hustru, Bella f. Henriques, og
fødtes i Kjøbenhavn 12. Okt. 1782. Som Barn blev han af sine
mosaiske Forældre opdragen i den kristne Religion, dog uden at
modtage Daaben, og bestemtes for Handelen, uagtet han dertil
savnede al Lyst. 16 Aar gammel aflagde han, medens han gik
paa Christianis Institut, sit første Besøg i Norge. Senere var han
i 5 Aar paa et Handelskontor i Livorno, og da hans Morfader,
der havde modsat sig hans Overgang, var død, lod han sig 1802
døbe om Bord paa en dansk Fregat. En kort Tid var han, efter 
sin Tilbagekomst til Fædrelandet, ansat ved sin Faders Forretning;
men da han allerede tidligere havde bestemt sig for at gaa til
Norge og vælge dette Land til fremtidigt Opholdssted, antog han
1804 Bernt Ankers Tilbud om at forestaa hans udenlandske
Korrespondance. Han flyttede til Christiania og bosatte sig her. Da
Anker døde 1805, etablerede han sig som selvstændig Kjøbmand
og deltog derhos i Arbejdet ved det store Ankerske Fideikommis'
Forretninger. De Aar, som nu paafulgte, vare visselig de
lykkeligste, der faldt i M.s Lod. Enthusiastisk begejstret for sit
selvvalgte Fædreland udfoldede han en storartet Virksomhed og
arbejdede med en mangesidig Bedrift, som dog sandsynligvis har
været vel dristig anlagt, og som under de paafølgende ugunstige
Konjunkturer i Krigsaarene undergravede hans økonomiske Stilling.
Ved Siden af store Handelsforretninger med Korn (til Dels i
Forening med M. G. Rosenkrantz) og Trælast drev han en omfattende
industriel Forretning, der omfattede Anlæg af en højst
forskjelligartet Beskaffenhed.

Hans Begejstring for Norge kom ogsaa til Syne i en Række
af store Dotationer og en offervillig Virksomhed i fædrelandske
Øjemed. Han skjænkede 1810 Selskabet for Norges Vel 12000 Rdl.
d. K. til Landhusholdningens Fremme og tegnede sig i8n ved
Subskriptionen til det norske Universitet for et Bidrag af 4000 Rdl.
d. K. Han gav ogsaa 1811 det første Stød til Oprettelsen af den
fremdeles bestaaende Kunst- og Tegneskole i Christiania og foreslog
at oprette en norsk Bank. I Krigsaarene var han utrættelig i sit
Arbejde for Norges Kornforsyning, for hvis Skyld han foretog flere
Rejser, og i 1808 oprettede han et frivilligt Artillerikorps, hvis Chef
han var, og som han anførte under dette Aars Felttog. Ved Prins
Christians Valg til Præses i Selskabet for Norges Vel stemte M.
ikke paa ham og markerede dermed sit politiske Standpunkt.
LTdnævnt til Kapitajn å la suite 1813 havde han 1814 Opsynet med
Hærens Transportvæsen.

Som mange andre havde han i Aarene efter 1814 en haard
Kamp at bestaa, og det viste sig efterhaanden umuligt at fortsætte
den store Virksomhed, som han havde aabnet. Men i det denne
standsede, aabnede der sig for ham helt nye Udsigter, og det saa
ud, som om der var ham beskaaret en Fremtid paa den militære
Bane. I Sept. 1817 flyttede han til Stockholm, hvor han blev
Adjudant hos Kong Carl XIII. Der skal være givet ham Tilsagn
om at blive Referent for den norske Hærs Anliggender hos Kongen.
Men dette blev kun en Skuffelse, og det antages, at hans egen
Indiskretion heri var Skyld. Han havde desuden laant Penge af
Carl Johan, og Opgjøret af dette Mellemværende voldte ogsaa
Vanskelighe der.

Da M., efter 1822 at have faaet endelig Afsked fra
Krigstjenesten, i 1823 vendte tilbage til Norge, var han en skuffet Mand.
Der var ikke alene i hans ydre Livsforhold foregaaet et stort og
afgjørende Brud. Maaske endnu større var det, som til samme
Tid fandt Sted i hans Indre. Utilfredsstillet og krænket kastede
han sig i Oppositionens Arme og blev med Bladet «Fatrouillen»,,
hvis Udgivelse han paabegyndte i Aaret 1824, dennes første
litterære Ordfører. Trods Bladets bombastiske Sprog og diverse
Besynderligheder betegner dets Fremkomst Indledningen til en helt
ny Periode i den norske Journalistik. Men for M. personlig bragte
ikke hans nye Stilling nogen personlig Lykke. Han havde trukket
sig tilbage fra sine gamle Venner og stod til Dels fjendtlig over for
disse, saaledes bl. a. Grev Wedel, hvem han nu angreb. Deltagelsen
i Døgnets politiske Stridigheder indbragte ham væsentlig kun
Ærgrelser og havde ingen heldig Indvirkning paa hans Sind. I
1830 mødte han paa Stortinget som Repræsentant for Hovedstaden,
hvor han da boede efter at være flyttet fra sin store Ejendom
Ejdsværket i Høland; men denne Virksomhed blev atter en
Skuffelse. M. var en bøjet, lammet Mand, der ingen Indflydelse kunde
øve. Ved Valgene i 1832 blev han atter valgt og mødte 1833 i
en Del af Sessionen paa Stortinget, denne Gang som Repræsentant
for Akershus Amt, hvor han nu (fra 1831) boede paa sin Gaard
Økern. Stortingene 1833 og 1836 valgte ham til Statsrevisor.

Fra 1836-39 var M. for det meste udenlands, hvor han dels
arbejdede for at gjennemføre en stor Plan for Norges
Dampskibsfart, dels virkede for at faa Bodøsagen gjenoptagen af det britiske
Parlament (jvfr. VIII, 15). M. havde allerede fra Aarene 1820 og
1821 personlig kjendt den engelske Agent Denovan, der
gjennemdrev denne Sags for Norge ydmygende Udgang, og var da endt
med at blive hans Uven. Denovan havde fremstillet sit Forhold
til M. som den kristnes til Jøden -- uagtet det her var Jøden,
som laante Penge af den kristne -- og paastaaet, at M. forfulgte
ham paa Grund af sin Races Uvilje mod alle Kristne! I
Mellemtiden var det, fra 1832, blevet bekjendt, at Denovan havde
forfalsket de Papirer, hvorved han havde paavirket den britiske
Regering til at yde ham Bistand, og nu vilde M. medvirke ved Siden
af de nye, ved Gesandten i London Grev M. Bjørnstjerna aabnede
Underhandlinger, der sigtede paa at erholde officiel Oprejsning for
den lidte Tort. Under sit Ophold i London udgav han en
histostorisk Fremstilling af Bodøsagen («An appeal to the Imperial
Parliament etc.»), som uddeltes til samtlige Medlemmer af
Parlamentet. Men hverken de private eller officielle Forestillinger viste
sig i Stand til at udrette noget, og Bodøsagen blev ikke omgjort.
Under alt dette mærkedes, at hans Aandskræfter alt mere vare
medtagne, og han maatte 1840 anbringes paa Sindssygehospitalet
ved Slesvig. Han blev her helbredet, men rammedes, i det han
skulde rejse hjem, af et Hjærneslag, der endte hans Liv 19. Juni 1841.

M. ægtede 22. Juli 1809 Ragna Huwald (f. i Kjøbenhavn 22. Juli
1791, opdraget sammen med Chr. Winther hos dennes Moder,
d. 31. Jan. 1888), Datter af Fuldmægtig Christian Frederik Wilhelm
H. (d. 1793) og Dorothea f. Giede (d. 1871).

Portræter af mærkelige Nordmænd II.
Halvorsen, Norsk Forf. Lex.
Y. Nielsen, Bodøsagen (1897).

Yngvar Nielsen.



Mariboe, William Ludvig, 1828-66, Søofficer, Søn af
ovennævnte Professor Carl Rud. Ferd. M., blev født 15. Dec. 1828,
kom 1843 ind paa Søkadetakademiet, blev Sekondlieutenant 1849
og Lieutenant (Premierlieutenant) 1858; han døde 27. Sept. 1866.
Som Kadetunderofficer udkommanderedes han 1849 med Linjeskibet
«Christian VIII», men forflyttedes her fra til Fregatten «Freia», inden
Ekernførdeaffæren havde fundet Sted; det paafølgende Aar gjorde
han Tjeneste i Dampskibet «Holger Danske». 1853 var han rned
Korvetten «Saga» paa Togt til Island, Nordamerika og Vestindien,
derefter temmelig uafbrudt i Fart enten med Orlogs- eller
Koffardiskibe; 1864 ansattes han først i Panserbatteriet «Rolf Krake», senere
som næstkommanderende i Dampskibet «Gejser» og til sidst i
Panserfregatten «Danmark». Ved Siden af sin Virksomhed som
Søofficer var M. en lige saa flittig som dygtig Oversætter af engelske
Romaner. 1861 leverede han en forbedret Udgave, af Ferral og
Repps «Dansk-engelske Ordbog», 1856-58 var han Medudgiver af
«Tidsskrift f. Søvæsen»; et lille Bind «Skitser fra en Sørejse» (1860)
bærer Vidne om hans livlige Stil. Som Officer var han i høj Grad
sømandsduelig og intelligent. 1855 ægtede M. Emma Wilhelmine
Svendsen (f. 16. Juni 1823 d. 18. Dec. 1895), Datter af Garvermester
S. i Nakskov, fra sit 5. Aar opdraget hos Generalkrigskommissær
Fr. E. Frisch.

Erslew, Forf. Lex.

C. With.



Marie (M. Amélie Francoise Helene), f. 1865, Prinsesse. M.,
Datter af Hertug Robert af Chartres og Prinsesse Francoise af
Joinville, blev født 13. Jan. 1865 i Ham ved Richmond, i Londons
Omegn. Her hengik Prinsessens første Barndom. 1871 ophævedes
den franske Nationalforsamlings Udvisningsdekret mod Familien
Orléans, og Frankrig aabnede sig nu atter for Prinsesse M.s
Forældre. I Forening med disse foretog hun Rejser i Evropa. 22. Okt.
1885 viedes hun i Slottet i Eu til Prins Valdemar af Danmark. I
Dec. holdt det unge Ægtepar sit Indtog i Kjøbenhavn, hvor det
fik det gule Palais i Amaliegade til Residens. I Ægteskabet er
født 4 Prinser og en Prinsesse. Prinsessen sysler med bildende
Kunst og er dygtig i Akvarelmaleriet. Hun tilhører den
romersk-katholske Kirke.

A. Thorsøe.



Marie Elisabeth, Hertuginde af Gottorp, 1610-84, Søster til
den ovfr. S. 41 nævnte Prinsesse Magdalena Sibylla, blev født
22. Nov. 1610. 21. Febr. 1630 havde hun Bryllup i Dresden med
Hertug Frederik III af Gottorp (V, 329), hvem hun fødte 16 Børn.
Efter hans Død 10. Avg. 1659 tog hun Ophold paa sit Enkesæde
Husum Slot, foranledigede en Bibeludgave 1664 og døde 24. Juni
1684. Først 5. Febr. 1692 blev hun bisat i Slesvig Domkirke.

Moller, Cimbria lit. II, 530.

J. A. Fridericia.



Marie Sophie Frederikke, 1767-1852, Dronning. Prinsesse
M., Datter af Landgrev Carl af Hessen-Kassel (III, 360) og
Prinsesse Louise, Frederik V's yngste Datter (X, 402), blev født i Hanau
28. Okt. 1767. I Aaret 1769 udnævntes hendes Fader til Statholder
i Hertugdømmerne Slesvig og Holsten, og Prinsessen voxede nu
op i Forældrenes Hjem paa Gottorp Slot og paa Louisenlund.
Prinsessen havde et smukt Ydre og udmærkede sig ved aandelige
Interesser, der viste sig i en levende Sans for Litteratur og Kunst.
Hun var begejstret for Klopstocks «Messiade», af hvilken hun
lærte store Brudstykker udenad, og forsøgte sig selv i smaa
Poesier. Fra Faderen havde hun arvet Tilbøjelighed til Mysticisme,
hvad der gav sig Udslag i hendes Tro paa Drømme.

31. Juli 1790 viedes Prinsesse M. i Slotskapellet paa Gottorp
til Kronprinsregenten Frederik (VI), og 14. Sept. s. A. holdt
Ægteparret et glimrende Indtog i Kjøbenhavn, i det Prinsessen sad ved
sin Svigerfaders Side. Poesien og den bildende Kunst forbandt
sig her for at forherlige Ægteparret; men de officielle Lovprisninger 
vare dog ingenlunde hult Flitterstads, thi Befolkningens Hjærte var
virkelig med i Modtagelsen. Kronprinsesse M. hjemsøgtes i de
første 15 Aar af sit Ægteskab af store Sorger, i det hun mistede
begge sine Sønner og 4 Døtre. Da Kronprinsen i Efteraaret 1805
tog Ophold i Holsten for at være Begivenhederne paa Fastlandet
nærmere, fulgte Kronprinsessen med ham. Hun residerede nu paa
Slottet i Kiel i de følgende 4 Aar, og her proklameredes hun
altsaa som Dronning af Danmark og Norge 13. Marts 1808. 31. Okt.
1809 førte Kongen sin Gemalinde, der var ledsaget af den 16aarige
Prinsesse Caroline, tilbage til Hovedstaden, hvilken hun nu første
Gang saa som Dronning. Indtoget var overordentlig pragtfuldt
og Befolkningens Stemning udpræget sympathetisk.

Efter Afslutningen af Freden i Kiel 1814 indtraadte der en
politisk Episode i Dronning M.s Liv. Da Frederik VI begav sig
til Wiener-Kongressen, overdrog han hende ved et Reskript af
5. Sept. Forsædet i Gehejmestatsraadet, i det hun samtidig
bemyndigedes til at træffe Afgjøreisen i de Sager, der ikke skulde
tilsendes Kongen. I det første Statsraadsmøde, hvori hun præsiderede,
oplæste hun en af hende selv paa Fransk affattet Memoire om
Danmarks politiske Stilling i Tidsrummet fra 1807-14. Hun søgte
deri at forsvare Frederik VI's Forhold til Norge og omtalte i
skarpe Udtryk Prins Christian Frederiks Optræden. Men i øvrigt
gav hun Prinsen flere Tegn paa personlig Velvilje. Hun sendte
saaledes Briggen «Bornholm» op til Norge for at hente ham ned
til Danmark, efter at han havde frasagt sig den norske Krone, og
da han betraadte Sjællands Grund, mødte han ogsaa fra hendes
Side flere Tegn paa, at hun personlig var velvillig stemt mod
ham. 1. Juni 1815 vendte Kongen tilbage til Kjøbenhavn, og
Dronning M.s Virksomhed som Regentinde ophørte dermed. 31. Juli
s. A. salvedes hun i Forening med Kongen i Frederiksborgs
Slotskirke af Biskop Münter.

I de 24 Aar, der hengik mellem denne Begivenhed og
Kongens Død, førte Dronning M. en stille, tilbagetrukken Tilværelse,
der kun afbrødes, naar hun ved officielle Lejligheder viste sig ved
Kongens Side. Denne tilbagetrukne Existens skyldtes væsentlig en
Svaghed i Underlivet, der paabød hende den største Forsigtighed i
Bevægelser. Hendes Svagelighed bevirkede ogsaa, at hun stillede sig
særdeles liberalt over for Forholdet mellem hendes Gemal og Fru
Dannemand (IV, 178). I øvrigt havde den ægteskabelige Forbindelse
mellem Dronning M. og Kong Frederik den hjærteligste Karakter,
skjønt de vare meget forskjellige Personligheder; de vare gjensidig
gjennemtrængte af Højagtelse for hinanden, og de politiske
Ulykkesaar havde bidraget til at knytte Baandet mellem dem fastere.

3. Dec. 1839 blev Dronning M. Enke, og hun levede fra den
Tid af endnu mere tilbagetrukket, i det hendes Tilværelse var delt
mellem Opholdet paa Amalienborg og paa Frederiksberg Slot. For
det Liv, der udenfor ombølgede hende, med de moderne
konstitutionelle og nationale Bevægelser, stod hun som en fremmed. Hun
berørtes smertelig af det slesvig-holstenske Oprør 1848, fordi det
medførte en Borgerkrig, men af det nationale Moment i Striden
havde hun ingen Forstaaelse. Indtil sin sidste Levetid bevarede
hun i sin Optræden den Ynde og Værdighed, der havde
karakteriseret hende som ung. I Samtalen var hun livlig og elegant,
og man mærkede, naar hun gik nærmere ind paa en Sag, at hun
var en Dame med gode historiske Kundskaber. En skjøn Side af
hendes Karakter dannede hendes strænge Religiøsitet og store, i det
skjulte udøvede Godgjørenhed. Det var ikke blot af Navn, at hun
var Patronesse for det søsterlige Velgjørenhedsselskab, men hun
udfoldede i den Retning en velsignelsesrig Virksomhed. Kort forinden
sin Død tilintetgjorde hun en Del af den Korrespondance, hun
havde ført. I sit Testamente bestemte hun, at Kongens Breve til
hende, hans Forlovelsesring og en Medaillon med hans Billede
skulde nedlægges i hendes Kiste. Hun døde paa Amalienborg
21. Marts 1852.

Danske Saml. II og VI.
H. Martensen, Af mit Levnet II.

A. Thorsøe.

-- 1822-24 udgav Dronning Marie Sophie Frederikke anonymt
«Supplement-Tafeln zu Joh. Hübners genealogischen Tabellen», men
i alt Fald den lærde Verden har allerede den Gang ikke været
uvidende om, at hun var Forfatterinden, hvilket fremgaar af de
særdeles rosende Anmeldelser, som fremkom i udenlandske
Tidsskrifter. Tabellerne, der omfatte de fleste af de den Gang i
Evropa regerende Fyrstehuse, ere øjensynlig udarbejdede med stor
Flid, men fuldstændige og fejlfri ere de rigtignok langtfra, ikke
engang for den danske Kongeslægts Vedkommende, uagtet de
vare gjennemsete og rettede af L. Engelstoft og A. B. Rothe. En
ny Udgave var forberedt, til hvilken Dronningen havde skrevet en
Række længere historiske Indledningsartikler om de enkelte Stater
og Slægter, men den udkom aldrig; Manuskriptet henligger i
det store kongl. Bibliothek.

H. R. Hiort-Lorenzen.




Markdanner, Caspar, 1533-1618, til Søgaard. Hvor han
stammer fra, vides ikke. I de Personalier, der oplæstes ved hans
Ligbaare, siges blot, at han var af «ærlige, fromme Forældre»;
men et gammelt Sagn beretter, at hans Fader var Kong Christian III
og hans Moder en Skomagerdatter fra Omegnen af Kolding, og
dette Sagn har, som det i Regelen gaar, haft let ved at vinde
Indgang og er i Tidernes Løb blevet udpyntet. Kun saa meget
turde være vist, at C. M. ikke ved Fødselen tilhørte Adelstanden,
og at han voxede op under gode Forhold, siden der blev holdt
Lærer til ham i hans Hjem til hans 12. Aar. Hans Skoleundervisning 
fortsattes derpaa i Roskilde og afsluttedes i Hamborg. Fra
det Øjeblik, han kom her til, var han for en lang Aarrække, over
25 Aar, tabt for Fædrelandet. Med en Franskmand fulgte han til
Frankrig, drog der fra til Spanien og siden over Italien til Østerrig,
hvor han traadte i Kejserens Tjeneste og 1571 blev adlet, og tjente
til sidst i Brunsvig og hos Hertug Adolf af Gottorp. Paa gjentagne
Opfordringer af Peder Oxe vendte han endelig 1574 tilbage til
Danmark og fik Ansættelse ved Hoffet her. Havde han hidtil ført
en urolig Tilværelse, snart paa Valpladsen, snart i fredelige
Sendefærd, blev Resten af hans Liv saa meget roligere, og for hans
Krigererfaring blev der ingen Brug. Efter en kort Tid at have
tjent som Hofjunker udnævntes han af Frederik II til Køgemester,
hvilken Stilling han beklædte til 1585, hvorpaa han blev Lensmand
paa Koldinghus. Her sad han i 32 Aar (til 1617). I Norge havde
han Senjen Len 1580-91 og i det sidste Aar af sit Liv (1617-18)
Brunlag og Nummedal, men han betraadte vel næppe nogen Sinde
dette Land. Søgaard (Rønningesøgaard) i Fyn tilskjødedes ham
1577 af Kongen, og ved Mageskifter forøgede han efterhaanden
Gaardens Tilliggende; 1596 opførte han en ny Hovedbygning.
Næsten 60 Aar gammel holdt han 9. April 1592 Bryllup med den
knap i6aarige Sophie Oldeland (d. 1639), en Forbindelse, der gjorde
ham til Ejer af Vejlegaard i Fyn. Højt bedaget døde han 22. Sept.
1618 paa Søgaard.

I Følge Sagnet skal han (af Kejseren ved sin Adling?) have
faaet Navnet Danmarker, men have forandret det til Markdanner.
Om der er noget sandt i Fortællingen om, at han paa Grund af
sin Herkomst var ilde set af sine adelige Standsfæller, vides ikke.
Ved sit lange Ophold i Udlandet havde han, som det synes, faaet
en vis Forkjærlighed for det tyske, men hans Navn er dog knyttet
til et af vore berømteste nationale Mindesmærker, i det han 1586 

som Lensmand lod den ene Jellingesten, der var sunken om og
bleven skjult, udgrave og opstille.

Bricka og Gjellerup, Den danske Adel I, 337 ff. 
Bendz, Efterr. om Rønninge og Rolfsted Sogne S. 56 ff. 
Fyhn, Efterr. om Kolding S. 40 ff. 
Saml. t. jydsk Hist. og Topogr. VI, 126 f.; 2 R. I, 126. 

C. F. Bricka.



Markman, Carl Josef, 1840-94, Forfatter, er født i
Kjøbenhavn 1. Jan. 1840 som Søn af Skræddermester Carl Frederik M.
og Dorthe Christine f. Zander. Efter at være bleven Student 1858
og efter at have taget Philosophicum var han i nogen Tid
Huslærer paa Landet, deltog i Krigen 1864 som Reservelieutenant og
var senere Lærer i Kjøbenhavn (bl. a. ved Borgerdydskolen i
Kjøbenhavn). 1873 ansattes han som Adjunkt paa Herlufsholm med
Gymnastik som Hovedfag, men skjønt det under denne Virksomhed,
som han sikkert havde mange Betingelser for at kunne udfylde,
lykkedes ham at komme i mere end almindelig personligt Forhold
til Eleverne, længtes han dog stadig tilbage til Hovedstaden, og
i 1887 tog han derfor sin Afsked som Adjunkt og flyttede tilbage
til Kjøbenhavn for udelukkende at sysle med Forfattervirksomhed.
Allerede 1879 havde han nemlig udgivet «Fortællinger i Ramme af
C. M. Havn» og derefter - opgivende Anonymiteten -- «Ariel,
Komedie paa rimede Vers» (1881), «Studenter» (1881), «Havedøren»
(1883) og «Mindre Fortællinger» (1885); men hvad han frembragte
i sit senere Otium -- «Poul Breinum» (1891) og Folkekomedien
«Marstals Plads» (1888, sammen med P. Fristrup) -- vakte ikke
større Opmærksomhed end hans tidligere Arbejder, og Skuffelsen
over de fejlslagne Forhaabninger bidrog vistnok til at forkorte
hans Dage. Han døde ugift 25. Dec. 1894. -- M. havde som
Forfatter en ikke ganske ringe Originalitet, et skarpt iagttagende
Blik og Evne til at gjengive navnlig jævne Folks Tankesæt og
Udtryksmaade. Naar han alligevel aldrig slog igjennem, skyldtes
det vel Mangel først og fremmest paa egentlig digterisk Begavelse
og dernæst paa Evne til overhovedet at frembringe noget, der som
Helhed kunde interessere Læseren.

Sophus Bauditz.



Markússon, Bjørn, 1716-91, Lagmand, er Søn af Sysselmand
Markús Bergsson og Elín Hjaltadatter og fødtes i Ögur ved Isafjord
31. Avg. 1716. Dimitteret 1735 indskreves han først 1744 ved
Universitetet, blev Cand. Juris 1746 og havde Beskæftigelse i
Kjøbenhavn, til han 1749 blev Sysselmand i Skagafjord Syssel. 1757
udnævntes han til Lagmand for Syd- og Østlandet (med Bolig i 

Borgarfjord), til hvilket Embede han siden 1750 havde været designeret.
Han døde 9. Marts 1791. Han havde i Kjøbenhavn 1749 ægtet
Enken Anna Dorothea Glahn. I sin Sysselmandstid bestyrede han
nogle Aar Bispegaarden Holar med det derværende Trykkeri og
lod da her fra bl. a. 1756 udgaa 2 ret bekjendte Sagasamlinger:
«Nockrer Marg-Frooder Sögu-thætter Islendinga» og «Agiætar
Fornmanna Sögur». Han omtales som en livslysten, vel begavet og
godmodig Mand.

Worm, Lex. ov. lærde Mænd.
Espolin, Árbækur Íslands.
Safn til sögu Íslands II, 157 ff.
Tímarit III (1882) og XVII, 135.
J. Pétursson, Sýslumannaæfir I, 412 ff.

Kr. Kaalund.



Marmillod, Jean Rodolphe François, --1786, Ingeniør.
Han var af Fødsel en Schweitser og havde i 14 Aar forestaaet
Lande vej sarbej der i Frankrig, da han i Marts 1764 indkaldtes til
Danmark for her at lede Anlægget af de nye Hovedlandeveje.
Reformen af det yderlig forsømte Vejvæsen var paabudt ved
Frederik V's Reskript af 30. Dec. 1763 og lagt i Oversekretær F. C.
Rosenkrantz' Haand; men Mangelen paa vejbygningskyndige havde
gjort det nødvendigt at søge teknisk Bistand i Udlandet. I April
1764 ankom M. til Kjøbenhavn og tiltraadte strax sit Embede som
Overvejinspektør med Kancelliraads Rang. Samtidig ansattes hans
2 Ledsagere, Baudin og de Sorbet, som Konduktører. Pengemangel
hemmede Arbejdets hurtige Fremskridt, og Strid imellem
Magthaverne førte til, at M. allerede i Nov. 1766 afskedigedes, da
General Huth (VIII, 181) sattes i Spidsen for Vejvæsenet, som han
med sine Ingeniører troede billigere at kunne bestride uden Hjælp
af de fremmede. Men efter faa Maaneders Forløb faldt Huth i
Unaade, Landevejene henlagdes under Rentekammeret, og M. blev
atter ansat paa 7 Aar, med Tilsikring af Pension. Da den
tekniske Ledelse af Vejvæsenet henlagdes til Overbygningsdirektionen,
blev M. i Dec. 1771 Medlem af denne. Hans Kolleger
paaskjønnede ham som «en berømmelig Mand og en ærekjær og redelig
Betjent», hvis Indsigt, Talenter og Begavelse stillede ham uden for
Sammenligning med hans Kaldsfæller. Han undgik ikke «Eftertale»,
men bevarede dog sin Anseelse og fik en fyldestgjørende
Oprejsning i et smigrende Brev fra A. P. Bernstorff, da dennes
Godsforvalter havde søgt at bringe M. til Fald. Da de 7 Aar vare
gaaede, fik han Kongens mundtlige Tilsagn om ny Bestalling, men
da denne udeblev, og den noget stive og paastaaelige Udlænding
fandt sig forfordelt af Kammeret og fortrædiget af en militær 

Medarbejder, tog han tillige med sin som Eléve géographique ansatte
Søn Afsked i Maj 1775 og vendte tilbage til Frankrig. Af M.s
Vejanlæg kan nævnes Hovedlandevejen til Fredensborg (først 
fuldendt 1776), Roskilde Landevej, undtagen Stykket fra Damhuset til
Frederiksberg Slot, samt Vejen fra dette Slot til Falkonérgaarden.
Desuden forestod han adskillige Brolægningsarbejder i Kjøbenhavn.

M. havde i 22 Aar været gift med Englænderinden Henriette
f. Walthoe, der paa Grund af en ulægelig Svaghed levede hos
Moderen i London, da dette Ægteskab i 1771 blev ophævet, og
M. s. A. indgik et nyt, med Charlotte Henriette van Dockum (d. 1831),
Datter af Martin van D. (jvfr. IV, 291). M. døde som Ingénieur
en chef des ponts et des chaussées i Grenoble 27. Okt. 1786, 
hvorefter Enken ægtede hans Kollega Vigor i Epinal, i hvis Hjem
Admiral C. E. van Dockum blev opdragen.

C. L. Paulsen, Hist. Beretn. om Vejvæsenet i Danmark, 1823 (Hdskr. i Rigsark.).
C. Bruun, Kjøbenhavn III, 307. 311 ff.

J. Bloch.



Marquardsen, Heinrich, 1826-97, Retslærd og Politiker. 
M. er født 25. Okt. 1826 i Byen Slesvig, hvor Faderen, slesvigsk
Stænderdeputeret, var Senator. Han studerede Retsvidenskab ved
Universiteterne i Kiel og Heidelberg, blev Dr. juris, Privatdocent
og 1857 Professor ved sidstnævnte Universitet, hvorfra han 1861
kaldtes til Erlangen. Hans Lærefag have været Strafferet, 
Straffeproces, Statsret og Folkeret. Han er Medlem af Universitetets 
Spruchkollegium og har end videre haft praktisk videnskabelig Virksomhed
som Medlem af den tyske Lovgivningskommission samt af l'Institut
de droit international. I Litteraturen foreligger der fra M.s Haand
dels flere Monografier, dels talrige Artikler og Recensioner i tyske
retsvidenskabelige Tidsskrifter, i Rotteck og Welckers «Staatslexikon»,
Bluntschlis «Staatswörterbuch» m. fl. St. Det er ikke udelukkende
tysk Ret, han i sine Arbejder behandler, men særlig ogsaa engelske
Retsforhold, baade historiske og aktuelle. En universel Karakter
har ligeledes det store Samlerværk «Handbuch des öffentlichen
Rechts der Gegenwart in Monographien», hvis Udgivelse M. 
paabegyndte i 1885, og til nvis Udarbejdelse han har formaaet en
stor Kreds af retslærde, ogsaa flere ikke-tyske, til at medvirke.
Værket er i Aarenes Løb betydelig fremmet, men endnu ikke 
afsluttet. -- Politisk Virksomhed har M. udfoldet som Medlem af
det bajerske Andetkammer og som Medlem først af det tyske 
Toldparlament, senere af den tyske Rigsdag. -- M. døde 30. Nov. 1897.

Alberti, Schlesw.-Holst.-Lauenb. Schriftsteller-Lex.                               

Goos.




Marqvard, Mogens Christian, 1708-86, Præst, var af
nordslesvigsk Æt. Hans Fader, Peder M. (d. 1733), var Præst i Vorning
i Viborg Stift; hans Moder hed Gjørrild Olufsdatter (d. 1719).
Forældrehjemmet var velhavende, og hans lærde Fader havde ofte
unge Mennesker i Huset til Forberedelse til Universitetet. Han blev
født 11. Juni 1708, dimitteredes af Faderen 1726, blev 2 Aar efter
Kandidat og 1733 Præst til Kovsted og Raasted ved Randers. I
samme Embede forblev han over 50 Aar lige til sin Død, 7. April
1786. Fra 1781 var han en kort Tid tillige Herredsprovst. M. var
en stor Original. Skjønt han besad betydelig Formue, holdt han
dog sin Præstegaard uslere end den ringeste Bondegaard; og
skjønt han var en Mand af Lærdom og med megen videnskabelig
Sans -- en god Arv fra Faderen --, var han mere Bonde end
Præst. Han drev selv Ploven og alt øvrigt Avlsarbejde, og i sine
52 Embedsaar kjørte han aldrig, men gik stedse til den x/2 Mil
fjærnede Annexkirke. Men hans Sognefolk holdt af ham-, han var
velvillig, godgjørende og pligtopfyldende, og hans Minde lever
endnu paa god Maade i Egnen. -- Hans Skrifter omfatte en
Lærebog i Filosofi («Philosophia scholastica», 1773), nogle mindre bibelske
Lærebøger, en «Philosophia spiritualis» (1776) -- den er dediceret
Treenigheden -- og et Bind Prædikener og Lejlighedstaler. Han
var først gift med Maren f. Jespersen, en Provstedatter fra Ørsted
(ved Randers); hun døde tidlig, og derefter begik han et sørgeligt
Fejltrin; han fik Dom over sig til Afsked, men blev benaadet mod
at erlægge en frivillig Kjendelse til gudeligt Brug. Tidligere havde
han skjænket Randers Hospital og Skolen i Kovsted betydelige
Gaver. Han indgik nyt Ægteskab, med en Bondedatter fra
Blegvadgaarden i Raasted Sogn, og havde med hende 8 Børn, som han
alle bestemte og opdrog til Bondestanden.

Nordlyset, et Maanedsskrift, X (Randers 1829), S. 433 ff. 
Saml. t. Jydsk Hist. og Topogr. III, 378. 
Stadfeldt, Beskr. ov. Randers S. 285 f. 
Nyerup, Lit. Lex. 

A. Jantzen.



v. Marschalck, Johan Frederik, 1618-79, norsk Kansler,
er født paa Bremervørde 26. Nov. 1618 og Søn af nedennævnte
Levin v. M. Han blev 1652 naturaliseret i Danmark og var
Hofjunker det følgende Aar, da Kongen 19. Juli paa Kjøbenhavns Slot
holdt hans Bryllup med Dronningens Hofjomfru Margrethe Bielke,
en Datter af den norske Kansler Jens B. (II, 332); hun var født
paa Elmgaard i Smaalenene 24. Okt. 1622 og døde i Kjøbenhavn
11. Nov. 1698. Med hende fik han Herregaardene Evje og Sande 

i Smaalenene. J. F. v. M. var Canonicus i Lybek og fik 1660
Forleningsbrev paa Mariekirkens Provsti og Rakkestad Len; 1662-69
var han Amtmand i Bratsberg og blev i sidstnævnte Aar Befalingsmand 
paa Bergenhus og Vicekansler samt ved Svogeren Ove
Bielkes Død 1674 (sidste) Kansler i Norge. 1673 blev han Ridder
af Danebrog og var derhos Gehejmeraad samt Assessor i
Statskollegiet og Højesteret, ligesom han i Norge var Medlem af
Overhofretten. Han drev, som sine Standsfæller i Norge, Savbrug og
Tømmerhandel og var en rig Mand, da han ved Ansættelsen til
Krigsstyr i 1676 staar i 1. Klasse. Han afgik ved Døden paa
Bergenhus 16. Marts 1679. Hans Slægt uddøde i Norden med
hans Børn.

Moe, Tidsskr. f. d. norske Personalhist. I, 189 f.
(Norsk) Hist. Tidsskr. 3. R. II.

H. J. Huitfeldt-Kaas.



v. Marschalck, Levin, --1629, Kansler, Søn af Franz v. M.
til Krauenburg og Catharina v. d. Kuhla, hørte til en anset bremisk
Adelsslægt og var, før han kom i dansk Tjeneste, Landdrost hos
Ærkebisp Johan Frederik af Bremen og Provst for Klostrene Zeven
og Neuenwalde. Tidlig sluttede han sig dog til det Parti, der
virkede for Valget af Christian IV's Søn Hertug Frederik til
Koadjutor i Bremen og blev ogsaa paa anden Maade benyttet af
Kongen, saaledes 1623 til at tage Amtet Syke i Besiddelse for denne
og 1625 ved Forhandlingerne om Forbundet i Lauenburg. Da Johan
Frederik efter Slaget ved Lutter i Avg. 1626 forlod det bremiske
og gik til Eutin, blev M. i Stade og sendtes af Christian IV i Okt.
s. A. til Stænderne i Stiftet for at opfordre dem til Troskab mod
Koadjutoren Hertug Frederik. I Sommeren 1627 var han hos
Kongen i Tyskland. 24. April 1628 fik han Bestalling som tysk
Kansler og var Medlem af det Gesandtskab, der i Foraaret 1629
forhandlede om Freden med Kejseren i Lybek. 3. Sept. s. A.
døde han. Han var gift med Jutte v. Marschalck til Hutloh og roses
som en blid, omgængelig og aabenhjærtig Mand af politisk
Dygtighed. De kejserlige frygtede ham som en farlig Modstander, og han
var ogsaa Forfatter til et af de Stridsskrifter mod Kejseren («Wilt
du den Kaiser sehen», fra Begyndelsen af 1629), som vakte størst
Opsigt.

Fridericia, Danmarks ydre polit. Hist. I, 95. 
Allg. Deutsche Biographie XX. 
Opel, Der niedersächsisch-dänische Krieg III, 36 f. 

J. A. Fridericia.




Marschall, Andreas, 1783-1842, Pianofortefabrikant, 
er født 15.  Nov. 1783 i Ternau (Ungarn) og kom som Snedkersvend til
Kjøbenhavn 1810. I Tyskland havde han arbejdet hos forskjellige
Pianoforte-Instrumentmagere, og her tog han Arbejde hos Instrumentmager 
P. Chr. Uldahl. Men allerede 1812 etablerede han sig
som selvstændig og vandt hurtig stor Anseelse ved sine med stor
Omhyggelighed udførte Pianoforter; navnlig vare de taffelformede
hans Specialitet. Han var tillige den første, der her i Landet
anlagde en Luftvarmeindretning med Ventilation (1825-26); hans 
Maal med den var at faa Træet til sine Instrumenter tilstrækkelig
tørt. 9. Febr. 1842 døde han paa Sindssygeanstalten i Slesvig. -- 
20. Jan. 1815 havde han ægtet Anna Marie Bagger (f. 29. Juli 1795
d. 9. Febr. 1844).

C. Nyrop, Bidr. t. den danske Industris Hist. S. 329 f.

C. Nyrop.



Marselis, Constantin Baron, 1647-99, 
var født i Amsterdam 16. Okt. 1647 og Broder til Vilhelm Baron Güldencrone 
(VI, 333), sammen med hvem han tilbragte en Del af sin Ungdom paa
Rejser, hvorefter de begge efter Frederik III's Ønske 1667 indfandt
sig i Danmark for personlig at overtage de dem efter deres 
nedennævnte Fader Gabriel M. tilfaldne danske Godser; samtidig 
udnævntes begge til Hofjunkere og 1668 til Kammerjunkere. Efter
Kongens Død tog M. Ophold paa sin Gaard Stadsgaard. 1680
optoges han i Friherrestanden, samtidig med at hans Hovedgaard
Havreballegaard erigeredes til Baroniet Marselisborg. Gift 6. April
1670 med en Datter af Amtmand Peder Charisius (III, 439), Sophie
Elisabeth C. (f. 8. Okt. 1647 d. 21. Maj 1706), Kammerfrøken hos
Prinsesse Frederikke Amalie. Med sin Hustru fik M. Palstrup,
som han 1694 solgte. Efter M.s Død 16. Juni 1699 ægtede hun
1703 Peter Baron Rodsteen, efter at hun havde oprettet Stadsgaard
til et Stamhus under Navn Constantinsborg. Under et pragtfuldt
Epitafium af Qvellinus hviler M. med sin Hustru og Baron Rodsteen
i Aarhus Domkirke.

Thottske Manuskr., Fol., Nr. 1127. 
Danmarks Adels Aarbog 1890, S. 162.
Danske Herregaarde XI: Palstrup; XVI: Constantinsborg.

G. L. Wad.



Marselis, Gabriel, --1650--, Kjøbmand og Godsejer, 
hører til en oprindelig antwerpensk Slægt, der under de nederlandske
Religionskampe som reformert var fortrukket til Amsterdam. Men
medens Faderen, Gabriel M. den ældre, der var gift med Anna 
Lermite, var flyttet der fra til Hamborg, hvor han 1628 blev Kongen
af Danmarks Faktor, ledede Sønnen G. derimod et stort
Handelshus i Amsterdam, der fik en ikke ringe Betydning for Danmark.
1638 omtales han for første Gang som Christian IV's Resident og
Faktor i den nævnte By; da man beskyldte ham for Handel med
Nederlandenes Fjender, Spanierne, dækkede han sig med denne
Stilling. Det følgende Aar paatænkte han og hans Svoger Albert
Baltser Berns i Hamborg (II, 137), der overtog sin Svigerfaders
Forretning der, Oprettelsen af et ostindisk Kompagni i Glückstadt,
som skulde forenes med det i Kjøbenhavn, og 1642 sluttede de en
Kontrakt med den danske Regering om Afhentelsen af en stor
Mængde af Spanien lovet Salt. Imidlertid havde han kastet sit
Blik paa Norge; 1640 rejste han der til i den af den danske
Regering billigede Hensigt at bringe Bjærgværkerne i bedre Stand;
for sin Fader opnaaede han ogsaa 1641 Privilegium paa Bærum
Jærnværk ved Christiania, hvilket gik i Arv til ham og hans Broder
Selius (s. ndfr.), og de erhvervede tillige senere sammen flere andre
Bjærgværker, dels til Ejendom, dels i Forpagtning. Men hans største
Virksomhed blev dog Leverancer til Holmen og Hoffet samt Laan
til den danske Regering; hans Fordringer herfor beløb sig alene i
Aarene 1642-47 til over 380000 Rdl. En ret betydningsfuld Hjælp
kom han desuden til at yde Danmark under Krigen med Sverige
1643-45 dels ved politisk at støtte Danmarks Sag, dels ved
Hidskaffelse af Vaaben, Skibe og Officerer. Han var nøje knyttet til
de 2 Magthavere i Danmark og Norge Corfits Ulfeldt og Hannibal
Sehested og stod i Pengeforbindelse med dem begge. Muligvis
var det ogsaa ham, der gav Ulfeldt den første Idé til Planen om
Sundtoldens Afløsning; i alt Fald bragte han den først frem i en
bestemt Form i Efteraaret 1648 over for Amsterdams Raad. Men
han havde ikke ydet Danmark de forskjellige Tjenester uden først
og fremmest at sørge for sin personlige Fordel; sammen med
Broderen Selius havde han opnaaet at faa baade Krongods i Norge
tilskjødet (saaledes Vrem og Aaby Gaarde 1648) og Indtægter af
Kronen anvist for sine Fordringer, og den efter Ulfeldts Fald 1651
nedsatte Undersøgelseskommission bragte betydelige Misligheder ved
hans Leverancer for Dagens Lys.

Ikke desto mindre vedblev den danske Regering, der var
pekuniært afhængig af ham, at staa i nøje Forbindelse med ham.
I Sept. 1657 paatoge han, Broderen Selius og Admiralitetsraaderne
Poul Klingenberg og Henrik Müller sig Leverancer til Hæren til
Beløb af 165000 Rdl. mod Pant i en Del af Toldindtægterne, og i
Juni 1658 fik han for sine Fordringer paa Kronen Hannibal
Sehe-steds 1651 afstaaede Gods i Norge. Men stadig stege under Krigen
med Sverige hans Leverancer og Laan, og til Vederlag herfor fik
han i Maj 1661 afstaaet Aarhusgaard (det tidligere Havreballegaard,
senere Marselisborg) med Tilliggende samt i April 1664 Møen
tilskjødet og i Juni s. A. Kalundborg Amt udlagt. Tilmed adledes
han af Frederik III 7. Sept. 1665. Som Godsejer indlagde han sig
imidlertid et slet Navn, i alt Fald paa Møen, og flere af de norske
Bjærg værker underkastede han en Rovdrift, saa at han i Treserne
enten maatte sælge dem eller standse deres Virksomhed. Hans
Dødsaar kjendes ikke. I sit Ægteskab med Isabella van der
Straaten havde han Sønnerne Vilhelm, der 1673 optoges i den
danske Friherrestand under Navn af Güldencrone (VI, 333), og
Constantin (s. ovfr.).

Budstikken VI, 706 ff. 
Paludan, Beskr. ov. Møen I, 379 ff. 
Fridericia, Danmarks ydre polit. Hist. II, 231 f. 
Samme, Adelsvældens sidste Dage S. 8. 110 f-                                                                      

J. A. Fridericia.



Marselis, Leonhard, --1650--, Kjøbmand i Hamborg,
Broder til den ovfr. nævnte Gabriel M. I Kompagni med sin Svoger
Albert Baltser Berns (II, 137) fortsatte han sin Faders, den ældre
Gabriel M.s, store hamborgske Forretning paa Danmark, paatog
sig omfattende Leverancer og Laan til den danske Regering og
havde et Kanonstøberi i Glückstadt og et Skibsbyggeri i Neustadt.
Efter Berns' Død 1652 drev han Forretningen videre sammen med
dennes Arvinger, ofte i Forbindelse med sine Brødre Gabriel og
Selius, og erhvervede efterhaanden stadig større Fordringer paa den
danske Krone. 1651 havde han og Berns allerede til Erstatning
for disse Fordringer faaet udlagt Lunde Hovedgaard paa Mors og
Bustrup Hovedgaard i Salling, i Nov. 1661 fik Firmaet Skjøde paa
Ørum Slot og Len og i Juni 1664 paa Mariager Kloster og
Ladegaard. Han var gift med Alette van de Camer; hans Dødsaar
kjendes ikke.

J. A. Fridericia.



Marselis, Selius, 1600-63, Kjøbmand og Postdirektør, 
Broder til de ovfr. nævnte Gabriel og Leonhard M., blev født i Amsterdam
15. (ny Stil?) Dec. 1600. I sit 20. Aar tiltraadte han en
Udenlandsrejse, der varede 11 Aar og endog strakte sig til Ostindien; efter
sin Hjemkomst ægtede han 28. April 1634 Anna van der Straaten
(d. 3. Sept. 1654), Datter af Johannes v. d. S. Som Følge af 
Familiens nøje Forbindelse med Danmark og Norge bosatte han
sig 1645 i Christiania, hvor han ejede en Løkke uden for
Byen, og udfoldede en betydelig Virksomhed under Krigen med
Sverige, især ved at paatage sig at levere 8 Orlogsskibe. Ved
Hannibal Sehesteds Gunst opnaaede han ogsaa i Juli 1646 store
Særrettigheder i Henseende til Skattefrihed og til Religionsfrihed
for sig og sit Hus som reformerte, og disse Privilegier bleve
senere dels udvidede, dels forlængede til stor Misfornøjelse for
Christiania Borgerskab. Baade under Christian IV og under
Frederik III drev han store Forretninger med Regeringen, saa vel ved
Leverancer som ved Laan, og ofte paa den hensynsløseste Maade.
Men skjønt der 1651 opdagedes graverende Misligheder ved hans
Leverancer, vedblev hans Indflydelse, og han fik i Okt. 1653 en
Generalkvittering for Manglerne, ligesom der senere afstodes ham
Jordegods og Bjærgværker og an vistes ham store Indtægter til
Dækning af hans Krav. I Nov. 1653 fik han end videre, maaske
paa Foranledning af den nye danske Generalpostmester Poul
Klingenberg, Direktionen og Inspektionen over det norske Postvæsen;
hertil kom i Jan. 1657 hans Udnævnelse til Bergamtsraad i Norge.

Da det stundede til Krig med Sverige i Foraaret 1657, sendtes
han af Regeringen til Holland for at skaffe Laan og Søofficerer;
i Efteraaret s. A. paatog han sig sammen med sin Broder Gabriel
og nogle andre store Leverancer til Hæren, og i alt Fald fra 1658
af har han tilbragt den meste Tid i Kjøbenhavn. Under Stormen
paa denne Stad 11. Febr. 1659 havde han en Kommando over
hollandske Matroser ved Kastellet. I Sept. 1660 fik han Følgebrev
til Bakke og Rejns Klostres Len i Norge; tillige var han Medlem
af forskjellige Kommissioner. 20. Marts 1663 døde han i Kjøbenhavn.

Universitetsprogr. 1663. 
Det Throndhjemske Selsk. Skrifter III, 319 ff. 
Budstikken VI, 706 ff. 
Smaaskrifter, tilegnede A. F. Krieger, S. 219 ff. 
Daae, Det gamle Christiania, 2. Udg., S. 53 f.

J. A. Fridericia.



Marstrand, Jacob Nicolai, f. 1848, Bagermester. 
M. er født 10. Avg. 1848 i Kjøbenhavn, hvor hans Fader, Cand. polyt. Theodor
M., var Værktøjsfabrikant; hans endnu levende Moder er Anna
Henriette Mathilde f. Jansen. Da han tidlig blev faderløs (1863),
var det hans ndfr. nævnte Farbroder Bager og Dampmøller Troels
M., der traadte til i Faders Sted. Efter at have gjennemgaaet
Schneekloths Skole og taget Præliminærexamen med Udmærkelse
kom han i Bagerlære. 1866 gjorde han Svendestykke og 1871 
Mesterstykke, 1874 tog han Borgerskab som Bagermester i
Kjøbenhavn og udviklede hurtig sit Bageri til at blive et af Byens første.
Det var imidlertid ikke blot paa dette Omraade, at han fulgte sin
Slægts Spor, han har ogsaa fortsat dens frisindede Traditioner.
1883 var nan Medstifter af «Kjøbenhavns liberale Vælgerforening»,
i hvilken han stadig har været Næstformand, og fra 1893 har han
virket som liberalt Medlem af Kjøbenhavns Borgerrepræsentation.
Litterært har han medvirket i F. Falkenstjernes og Morten
Pontoppidans Blad «Tidens Strøm», og han er Forfatter af et af
Studentersamfundets Smaaskrifter: «Benjamin Franklin, en Borgers
Histories (1887). 8. Juni 1875 ægtede han Marie Elisabeth Neergaard
(f. 20. Marts. 1846), Datter af Snedkermester Peter N. og Cathrine
Marie f. Fleron.

T. Marstrand, Slægten Marstrand.

C. Nyrop.



Marstrand, Nicolai Jacob, 1770-1829, Mekaniker, 
er født 5. Avg. 1770 ved Kvikne Kobberværk i Østerdalen i Norge, hvor
hans Fader var Bergskriver; Moderen var Magdalene Elisabeth f.
Schnitler. Omtr. 20 Aar gammel kom han til Danmark, blev
Huslærer, Vejassistent og endelig Assistent ved Frederiksværk. Som
saadan fik han 1802 offentlig Understøttelse til at studere Mekanik
og vedblev nu til 1810 at faa Statsunderstøttelse til mekanisk
Virksomhed; han byggede bl. A. Spindemaskiner. 1806 flyttede han
til Kjøbenhavn, hvor han efter en med offentlig Understøttelse
foretagen Englandsrejse (1807), der afbrødes ved Krigen, navnlig
lagde sig efter Harpefabrikation. En af ham opfunden
Dejæltemaskine førte imidlertid til, at han 1810 fik Bevilling til at anlægge
et Bageri; han fik et større, rentefrit Laan af Staten til Indkjøb af
en Bagergaard, og nu blev han Bager uden dog derfor at opgive
sin mekaniske Virksomhed. 1809 havde han faaet Tilsynet med
Døvstummeinstituttets Værksteder, 1813 blev han Bestyrer af
Værkstederne i Forbedringshuset, 1812 opfandt han en Oljepresse, 1813
fik han Eneret paa en Hestegang, 1827 konstruerede han en
Maskine til at kopiere Billedhuggerarbejder med, og 1828 udfandt han
en Forbedring ved den hydrauliske Presse. 1811 var han bleven
udnævnt til Kommerceraad. Livlig begavet og i høj Grad
musikalsk førte han en Tid stort Hus, men urolig og kunstnerisk
flagrende forstod han ikke at udnytte sin praktiske Virksomhed. Da
han 12. Juli 1829 afgik ved Døden, efterlod han sig saa godt som
intet, hvad der dog ikke forknyttede hans Enke, der modig 
fortsatte Bagerivirksomheden. 1803 havde han ægtet Petra Othilia
Smith (f. 28. Febr. 1778 d. 15. Nov. 1847), Datter af Provst Troels
S. og Anna Agnete f. Plum.

Erslew, Forf. Lex. 
Ch. Mourier, Om Brød og Brødbagning S. 231 f.
Rawert, Danmarks industr. Forhold S. 413. 
C. Nyrop, Bidr. t. d. danske Industris Hist. S. 151 f. 318 f. 
T. Marstrand, Slægten Marstrand.

C. Nyrop.



Marstrand, Osvald Julius, 1812-49, Søofficer, 
Søn af ovennævnte Kommerceraad Nic. Jac. M., er født 14. Juli 1812, blev
Sekondlieutenant i Marinen 1830, Premierlieutenant 1840 og karakt.
Kapitajnlieutenant 1849 i Marts; samtidig udtraadte han af Detaillen
og ansattes som Navigationsdirektør samt 1. Lærer ved
Søkadetakademiet. Allerede som ung udmærkede han sig ved sine
fortrinlige mathematiske Anlæg, hvilket ogsaa førte til, at han som
Officer slog ind paa den videnskabelige Vej. Efter at have i 2
Aar studeret paa den militære Højskole var han 1836 og 37 hos
Kommandør M. J. P. Bille i Preussen, hvor Bille havde modtaget
en Stilling som Navigationsdirektør, og hvor man forgjæves tilbød
M. fast Ansættelse; efter Hjemkomsten foretog han nogle Togter
til Middelhavet og Vestindien, var derefter fra 1837 knyttet til
Søkadetakademiet som Lærer i Navigation og Mathematik. Da
han 1849, efter at være bleven udnævnt til Navigationsdirektør,
ønskede at komme i aktiv Tjeneste, ansattes han i Linjeskibet
«Christian VIII», hvor han kort efter Kommandoens Hejsning blev
tredjekommanderende. Som saadan deltog han i den ulykkelige
Ekernførdeaffære, i hvilken han fandt Døden 5. April, da
Linjeskibet sprang i Luften. Med udmærkede Anlæg forbandt M. en
sandhedskjærlig, human og djærv Karakter, han var dertil
rastløs flittig og meget lovende som Videnskabsmand. Et Par Værker
af ham angaaende Navigationen bærer Vidnesbyrd herom. Han
døde ugift.

Selmer, Nekrolog. Saml. II, 81 ff. 
Den dansk-tydske Krig 1848-50, udg. af Generalstaben, II, 1119 ff. 
Erslew, Forf. Lex.

C. With.



Marstrand, Troels Caspar Daniel, 1815-89, Industridrivende,
er født 13. Maj 1815 i Kjøbenhavn, Søn af ovennævnte Mekaniker
Nic. Jac. M. Efter at have været Skriverdreng i Skjelskør og lært
Bageriet i Kjøge rejste han 1835 udenlands. 1837 kom han tilbage
og blev nu Kontorist hos Politimesteren i Helsingør, til han 1839
kunde overtage sin Moders indtil da udlejede Bageri. Dette drev
han rask i Vejret ved Tilvirkning navnlig af Rugbrød og 
Skibsbrød, og han udvidede Virksomheden med en Dampmølle (1850),
hvad der vakte stor Opmærksomhed. 1857 kjøbte han Wodroffgaards
Mølle, hvor Mølleriet blev drevet i stor Maalestok, og hvor der fra
1865 ogsaa blev oprettet et Ølbryggeri, alt under Firmaet «Troels
Marstrand», hvori Grossererne Jens Lund og F. W. Kjørboe deltoge.
M.s rastløse Virksomhedstrang nøjedes imidlertid ikke med det her
skildrede daglige Arbejde. Som Oldermand i Kjøbenhavns
Bagerlav (1847-51) viste han sit Frisind ved at afskaffe den ilde
berygtede Bagerkro-, 1857 var han i et af Industriforeningen nedsat
Udvalg virksom for Næringsfrihedens Indførelse, 1862 var han
Medindbyder til Frihandelsforeningen, 1857-63 var han
Borgerrepræsentant. Da han (efter 1865) af Helbredshensyn paa forskjellig Maade
hvilede ud, bl. a. ved at foretage større og mindre Rejser, kom
han og hans talrige Slægt (foruden sine egne havde han ogsaa en
afdød Broders Børn at opdrage) i livlig Forbindelse med Højskolerne
paa Askov og Vallekilde; og hele sin ejendommelige, selvstændige,
men urolige Aand har han vist i sin Bog «Slægten Marstrand»
(1885). Han døde 23. Avg. 1889. Han var 2 Gange gift: 1. (7. Nov.
1845) med Caroline Emilie f. Carlsen (f. 7. Maj 1812 d. 21. Okt. 1859),
Datter af Snedkermester C. og Christiane Marie f. Møller; 2. (24. Sept.
1880) med Sofie Emilie f. Jansen (f. 5. Maj 1829), Enke efter
Forpagter Vilhelm Eggertsen og Datter af Malermester i Stege Tobias
Jansen (Tiaden) og Anna Johanne f. Bruun.

T. Marstrand, Slægten Marstrand.

C. Nyrop.



Marstrand, Vilhelm Nicolai, 1810-73, Maler. 
V. M., Søn af ovfr. nævnte Kommerceraad Nic. Jac. M., blev født i
Kjøbenhavn 24. Dec. 1810. Som Dreng blev han sat til Studeringerne,
men da han kun havde ringe Interesse for Bogen, forlod han
allerede i sit 16. Aar Metropolitanskolen for i Sommeren 1826 at
indtræde som Elev hos Maleren Eckersberg. Han havde nemlig
tidlig vist udprægede kunstneriske Tilbøjeligheder og lagt adskillige
af de Evner for Dagen, som, udviklede og skolede, senere
skulde blive de fremherskende i hans Kunst. Som 15 Aars
Yngling tumlede han paa egen Haand med store Kompositioner,
helst Genrebilleder med mange Figurer, ikke sjælden af satirisk
Indhold eller baarne af et eget bredt karikerende Lune. Allerede
paa dette Tidspunkt følte han Trang til at improvisere med
Blyanten i Haanden og i faa, raske Træk nedskrive, hvad han saa
og iagttog, eller hvad der havde bundet sig fast i hans Hukommelse. 
Da han kom under Eckersbergs Vejledning og senere gjennemgik
Akademiets Skoler, maatte han naturligvis holde denne Lyst i
Tømme, delvis endog undertrykke den, og man tager næppe fejl
i, at hans Læreaar i mange Retninger have været ham besværlige
og trykkende. Han saa den store, brogede Verden om sig og
længtes kun efter at trænge ind i den med en stor kunstnerisk
Evnes hele Modtagelighed og brændende Reproduktionslyst -- 
i Steden maatte han tegne Gibsornamenter og Modelfigurer i sit
Ansigts Sved. Der var Trang til Ørneflugt hos ham, men hans
Mentor holdt ham haardnakket ved Jorden og tvang ham til at
blive paa den gamle, akademiske Skolesti -- Ærens Tornevej.
Naturligvis havde han Fordel deraf, selv om han maatte lide den
Skuffelse, at hans Forsøg paa at vinde Guldmedaillen -- efter at
han (1833) havde vundet begge Sølvmedailler -- gjentagne Gange
(1833 og 1835) mislykkedes. Paa dette Tidspunkt af hans Liv
havde Opgaver som «Flugten til Ægypten» eller «Odysseus og
Nausikae» næppe synderlig Tillokkelse for ham; han interesserede
sig mere for kjøbenhavnsk Gadeliv end for bibelske Motiver og
græske Heroer.

Til Navnet M. knytter der sig hos alle danske en Forestilling
om et grovkornet, festligt Lune, et lystigt, ungdommeligt, næsten
paradoxalt Humor, isprængt med Satire, en komisk vis, nær
beslægtet med Holbergs. Skjønt denne Evne visselig kun tangerer
en enkelt Side og næppe engang den betydeligste i hans rige og
dybe Natur, er det dog værd at lægge Mærke til, at han netop
begyndte paa det Omraade, man kunde kalde det satiriske
Genremaleri, troede sig kaldet til at sejre paa det og i Aarenes Løb,
endog optagen af andre, store historiske eller monumentale, Opgaver,
atter og atter vendte tilbage til det. Sit Lune satte han ingen
Sinde over Styr, ihvorvel det efterhaanden mistede sin skarpeste
Brod og fik en elskværdigere Klangfarve; end ikke Sorger og
Lidelser formaaede at kue det. Tvært imod fandt han deri en
Foryngelsens Kilde, som indgød ham ny Livslyst og bar ham oppe,
naar Alderdom og Svaghed toge haardt fat paa hans Sjæl. Hans
tidligste Arbejder paa dette Felt, der saa godt som alle ere
specifik kjøbenhavnske, vakte stor Opsigt i Hovedstaden, fordi de vare
noget nyt, en Popularisering eller Demokratisering af Kunsten, som
vel var indledet af Eckersberg, men nu førtes videre. En saadan
djærv Realisme havde man aldrig før set Mage til. «En Kanefart
ved Maaneskin» (udst. 1829), «En Kilderejse» (1830), «En 
Flyttedagsscene» (1831), «Nedgang til en Kjælder» (1831), «Scene ved et
Konsumtionshus» (1831), «Gadescene i Hundedagene» (1833),
«Beskjænkede, der forlade Kjælderen» (1835) og endelig «En
Avktionsscene» (1836) illustrerede det ret tarvelige, brave Kjøbenhavn i
Trediverne med dets Originaler, Spidsborgere, Holmens Folk,
Madammer, Gadedrenge og Hunde. Det var Datidens «Kjøbenhavnere
med et provinsielt Tilsnit, som her saa sig i Spejl og blev foreviget
til Glæde for sig selv og Efterverdenen. Det var vel den Gang,
at man ventede en Hogarth af den unge Kunstner, thi man troede
at skimte den puritanske Moralprædikant bag hans Munterhed og
Spot. Intet laa imidlertid M. fjærnere end at sætte sit Liv ind
herpaa; han betragtede selv disse Arbejder som et Slags
Impromptuer, i det væsentlige fremkomne for at tjene Brødet. Hans
kjærnesunde Natur fandt Behag i at iagttage Almuen og saa at sige
forberede sig til større Opgaver under Paavirkning af Folkelivets
Oprindelighed, men samtidig -- endog paa et meget tidligt
Tidspunkt -- følte han sig hendragen til Historiemaleriet («Svend
Estridsen og Biskop Vilhelm», 1832), skjønt han længe tvivlede
om sine Evner i denne Retning. Af hans egne Ytringer faar man
nærmest det Indtryk, at han var sig Maalets Storhed bevidst, og
at han vilde staa fuldt rustet til saadan mandelig Idræt, før han
overhovedet turde indlade sig paa den for Alvor. Ogsaa begyndte
han tidlig at kæmpe for en malerisk Virkning i Farvegivning og
Behandling. Det «musikalske Aftenselskab» med Portrætfigurer fra
1834 afslører hans Bestræbelser i denne Retning og betegner saa
at sige det Tidspunkt, da han fra at have været Karakterskildrer
begyndte at føle sig som Maler.

Han vilde nu ud i Verden; han maatte lære, gjøre Erfaringer,
se sig om, studere andre Kunstneres Arbejder, fordybe sig i
fremmede Landes Natur, suge Honning som Bien af Fortidens og
Udlandets Kunst. Med et Stipendium, der paa Akademiets varme
Anbefaling bevilgedes ham af Fonden ad usus publicos, begav han
sig paa Vej til Italien i Avg. 1836, og den Stemning, som den
Gang beherskede ham, fremgaar af hans Breve til Hjemmet. «Mit
Indre» -- skriver han til sin Moder fra München -- «er endnu
et Pulterkammer, hvori jeg ikke selv kan hitte Rede, langt mindre
andre. Jeg vil blot sige, at det var godt, jeg kom ud, thi her er
uhyre meget at lære, og jeg har meget at kaste bort og glemme
for at give Plads for noget bedre.» Saa overvældet var han af
de mangeartede Indtryk, at han endnu i Jan. 1837 skriver fra Rom
(til Eckersberg): «Jeg har alt set meget, næsten for meget, thi man
overfyldes af Ideer, og det ene fortrænger det andet, uden at
Sjælen faar Tid til at bearbejde dem. Fantasien bliver derved
uvirksom, og hvad min angaar, har den nu først rømmet de af de
gamle Beboere opfyldte Værelser, og de nye, der flytte ind,
rumstere saa frygteligt, inden de finde deres Plads, at jeg naturligvis
er ganske uskikket til at faa et ordentligt Syn paa Tingene og
komme til rigtig Besindelse om, hvad jeg egentlig først skal tage
fat paa. Her er jeg alt over en Maaned og gjør intet!» I disse
uforbeholdne Ytringer læses hans kunstneriske «Sturm- und
Drangperiode» uden Vanskelighed mellem Linjerne.

Og dog blev Italien det Sted, hvor der skjænkedes ham den
betydeligste Gave til hans Genis Udfoldelse og Blomstring. I sin
Mindetale over den afdøde ved Kunstakademiets Aarshøjtid 1873
sagde Julius Lange, at «først i Italien syntes Skjønheden ret at
være gaaet op for ham»; en anden Biograf har brugt det ikke
mindre træffende Udtryk, at «Italien nobiliterede ham». Det gik
M. som mange af Skjønhedens Apostle før ham, at han først i
Rom fik den stærke Impuls, som fører ud over det døde Punkt
langt ind i Skjønhedens Rige. I tvangløst og muntert Samliv med
dygtige Kunstfæller og Kammerater af forskjellig Nationalitet, under
den stærke Sol og den blaa Himmel, omgiven af Oldtidens Ruiner
og Mindesmærker som Baggrund for et rigt sydlandsk Folkeliv
faldt det ham som Skæl fra Øjnene. Han gjorde overalt
Opdagelser, alle Vegne modtog han varige Indtryk, alt syntes ham
skikket til malerisk Behandling; Poesiens og Kunstens Fe traadte
ham smilende i Møde, hvor han end færdedes: paa Gader og
Stræder, ude mellem Ruinerne, i Osterierne og Vignerne, i
Kampagnen som i Bjærgbyerne. Der opstod et intimt Forhold mellem
Kunstneren og Italien, ja, man kan sige, at M. tog noget af Sydens
Sol hjem med sig til Norden, paa hemmelighedsfuld Maade
opsamlet i sin Sjæl, og at han, hver Gang den var paa Nippet til
at slippe op, vendte tilbage til Rom, Neapel eller Venedig for at
indsamle nyt Forraad til at staa imod med. Naar Mismod eller
mørke Tanker knugede ham, malede eller tegnede han sig til Ro
ved sine italienske Minder. Hvad han har set, oplevet, iagttaget
og bevaret i Erindringen fra de Aar, han levede syd for Alperne,
grænser til det utrolige; hans mangfoldige Pennetegninger ere den
Dag i Dag et levende Vidnesbyrd derom.

Sin Fortid tro søgte M. til Folkelivet, thi en Fristelse, som et
Øjeblik var opstaaet hos ham til at slaa ind paa det religiøse
Maleri, trængte han hurtig tilbage. «Fængselsscene i Rom», som
udstilledes i 1838, gjorde Indtryk ved sin fornemme kunstneriske
Holdning og Alvor, men Kunstneren fandt dog først sig selv helt
i de paafølgende Arbejder: «St. Antoniusfesten i Rom» (udst. 1839),
«Scene af det neapolitanske Folkeliv» (1839), «Romerske Borgere
forsamlede til Lystighed i et Osteri» (1840) og endelig «Scene af
Oktoberfesten i Rom» (udstillet i 1840 i Rom og Aaret efter paa
Charlottenborg, hvor det enstemmig tilkjendtes Udstillingsmedaillen).
Det er med rette blevet bemærket om disse italienske Genrebilleder,
at de ikke blot virke ved deres ungdommelige, sorgløse Livsglæde
og sunde, smittende Humør, men tillige ved deres overvældende
Rigdom. Der er i ethvert af dem Stof til mange Genrebilleder,
thi Ideerne ere udstrøede i dem saa rundhaandet og ødselt, som
kun en grand Seigneur i Aandens Rige ustraffet kan tillade sig.

Men Kunstneren glemte ikke sit Fædreland, fordi han havde
drukket af Sydens lette, perlende Vin. De Ord, han mange Aar
efter (i 1873) skrev til sin Søn i Udlandet: «Nu glæder jeg mig
til, at du helst vil vende hjem igjen og her anvende den indsamlede
Erfaring, tjene dit Fædreland og leve i Samvirken med, hvad der
er dygtigt og godt her», kunde anvendes paa ham selv. Han
betragtede sine Ophold i Italien som Læreaar, Indvielsens
befrugtende Tid; han vilde nu «fremmane den danske Naturs Skjønhed
for Folket gjennem Kunsten» paa Grundlag af, hvad han havde
lært i Udlandet. Men i Modsætning til den Høyenske Skoles
Opfattelse, at Kunstnerne kun skulde beskæftige sig med nationale
Æmner og til en vis Grad stænge sig ude fra fremmed Paavirkning,
hævdede han med Eftertryk, at man netop skulde omplante det
fremmede paa dansk Grund og lade det udvikle sig i det nordiske
Klima og under nordiske Forhold. «Hvorfor» -- spurgte han --
«skulle vi lade os nøje med Hvidroer, naar vi kunne have
Ferskener?» Selv søgte han i Aarenes Løb uophørlig bort fra den
hjemlige Kube til Steder, hvor stærke kunstneriske Strømninger gik;
saaledes var han fra 1845-48 atter i Italien, i 1850 studerede han
svensk Folkeliv i Dalarne, i 1853-54 var han i Venedig, i 1861 i
Paris og i 1869 paa ny i Italien, for sidste Gang. For saa vidt
var der noget kosmopolitisk i hans Karakter; han nærede dyb
Beundring for de store Italienere, især Tizian og Paolo Veronese;
han studerede Nederlænderne van der Helst, Rembrandt og van
Dijck og kunde under sine Besøg i Udlandet skjæmte elskværdig
og vittig over Hjemmet. I 1847 skrev han f. Ex. til en
Kunstfælle fra Rom: «Hils alle -- ligesaa det ganske pæne Land
Danmark med de bekjendte Bøgelunde -- bare Kartoflerne maa
blive gode i Aar!»

Efter sin første italienske Rejse (han blev paa Hjemvejen
opholdt i München et Aar, saaledes at han først kom tilbage til
Kjøbenhavn i Slutningen af 1841) følte han sig stærkt tiltrukken af
Holberg, vistnok ikke blot fordi der var Slægtskab mellem ham og
den store komiske Digter, men fordi han i den sidstes Komedier
saa at sige forefandt det nationale -- hvorefter han nu higede -- 
i koncentreret Tilstand. Han brugte Holberg til at uddrive Italien
med; ingen kunde bedre end den velmeriterede Borger og Indvaaner
udi Kalundborg Hans Mikkelsen overbevise ham om, at man meget
vel kunde finde sig til rette i Hvidroernes og Kartoflernes Land
efter at have levet mellem Myrter og Oranger. Det virker som
et Udslag af uforfalsket Holbergsk Lune, at M. besvarede den for
Medlemsstykket udsatte Opgave: «Scene af det danske Folkeliv»
ved at indsende «Erasmus Montanus», det vidt berømte Billede,
hvoraf en Gjentagelse nu findes i den kongl. Malerisamling; men
det taler samtidig til Ære for Akademiet, at det uden smaalige
Indvendinger accepterede den sælsomme Besvarelse og enstemmig
optog Kunstneren som Medlem 19. Juni 1843.

Et Øjeblik, men kun et Øjeblik, vendte han tilbage til sine
første Motiver («Kjældermanden, som barberer sig» og «En uheldig
Frier») -- saa fordybede han sig atter i Holberg (Scene af
«Barselstuen» i den kongl. Malerisamling) og skabte under den store
komiske Digters Paavirkning en hel Række større og mindre
Arbejder, der ere saa livfulde og selvstændige, at de snarere maa
siges at være historiske Skildringer fra den Holbergske Tidsalder
end Illustrationer til hans Komedier. Hertil høre «Den politiske
Kandestøber» (1852), «Det lykkelige Skibbrud» (1859), «Per Degn
synger» (1865) og m. fl. Nær beslægtede med disse ere Don
Quixote-Billederne, Fremstillingerne af Holberg selv i forskjellige
Situationer, end videre Wessel hos Guldberg (1865), Ewald og
Arense (1865), Fru Gyllembourg i sit Hjem o. fl. Hele denne
Virksomhed repræsenterer en ejendommelig Side i M.s Kunst,
noget for sig selv, om man vil: et litterært paavirket Terræn, som
ligger uden for hans øvrige, overordentlig omfattende Produktion.

Gjennembruddet, det afgjørende og store, var nemlig sket under
Kunstnerens andet Ophold i Rom, 1845-48. Her gav han sig for
første Gang i Kast med at male legemsstore Figurer, hvilke efter
hans eget Sigende kostede ham megen Anstrængelse -- «man maa
gjøre Rede for det mindste, og jeg beflitter mig paa at være saa
redelig mod mig selv og andre i den Henseende, som muligt».
Billedet, den vidt berømte italienske Osteriscene («Piger, der byde
den indtrædende velkommen»), var allerede «temmelig avanceret»
i 1846, men blev dog først udstillet 3 Aar efter. Samtidig tog han
fat paa en Række Kompositioner til Udsmykningen af Universitetets
Solennitetssal, ligesom han malede forskjellige mindre Arbejder som
«En Dans i det frie paa Ischia» (1849). Det var lykkelige Aar
for ham; han havde selv Følelsen af, at der var foregaaet et
Omslag i hans Kunst af gjennemgribende Betydning. Han havde
forladt «sin sædvanlige Størrelse» og mente nu ikke længere, at «det
alvorlige laa ham fjærnt». Nu gik det ogsaa op for hans
Landsmænd, at de i ham havde en udmærket Mester, et Geni, som
stillede alle Forgængerne i Skygge. Man forstod, at han var bleven
mere maadeholden, rolig og bevidst end før; man saa den tidligere
noget pyntelige og glatte Pensel vige for en bred og stort anlagt,
hans Farve var bleven varmere og kraftigere, den maleriske
Behandling ligesom friere og djærvere, hans Lune elskværdigere og
mildere, hans Aand mere omfattende og almen. Disse Egenskaber
udvikledes og styrkedes ved de paafølgende Rejser til Sverige
(i 1850) saa vel som til Venedig, Nederlandene og Paris, selv om
hans Kolorit af og til kunde blive tung og sort i Skyggerne,
nærmest paa Grund af en Øjensygdom, og hans hele Malemaade for
flygtig, saaledes at han nøjedes med Antydninger, hvor andre netop
søgte at gaa Tingene paa Klingen.

Medens han vedblev at male italienske Motiver og fra Sverige
bl. a. hjembragte den imponerende festlige «Søndag ved Siljansøen»
(udst. 1853), som den Dag i Dag er en Pryd for den kongl.
Malerisamling, tog han i Slutningen af Halvtredserne fat paa
Portrætmaleriet i større Stil og med større Held end før. Vel havde han
fra sin tidlige Ungdom udstillet Portrætter og Portrætgrupper, men
ingen Sinde saa modne og dygtige som nu. En lang Række af
Tidens bekjendte Mænd og Kvinder ere i Aarenes Løb blevne
skildrede af M., deriblandt f. Ex. Professor Blache, Ingemann (1860),
Orla Lehmann (1861), Grundtvig (1863), Fru Heiberg (1859),
Constantin Hansen (1852 og 62), N. Høyen (1869), H. Puggaard (1873),
og om alle disse Arbejder gjælder det mere eller mindre, at de
ved deres livfulde Opfattelse af Personligheden virke med 
overbevisende Kraft og Sandhed. Gjennemførelsen af og Troskaben
over for de enkelte Former kunne ikke sjælden lade adskilligt tilbage
at ønske, men som Skildringer af Aand og Væsen, Personlighed
og Karakter høre M.s Portrætter til de bedste hos os. For
Kunstneren personlig blev Portrætmaleriet af største Betydning, thi
herigjennem saa vel som ved det samtidige Billede af Hverdagslivet
(«Besøget», 1857), et af M.s skjønneste og inderligste Genrebilleder,
førtes han til den monumentale Kunst, Historiemaleriet, i hvilket
hans Geni skulde sætte sig det varigste Minde.

Den kolossale Altertavle til Faaborg Kirke, «Christus i Emmaus»
(malet i 1858), danner saa at sige Indledningen til den nye Retning,
der skulde lægge Beslag paa Kunstnerens Kræfter i en Aarrække,
ja i Grunden optage ham til hans Død. Det var nemlig i 1859,
at Udsmykningen af Christian IV's Kapel i Roskilde Domkirke blev
overdragen M., som ved sin Fortid og sin omfattende Begavelse
syntes selvskreven til at overtage Arven efter Eddelien, hvem Døden
havde standset i 1852. Motiverne til de 2 store Vægbilleder:
«Christian IV's Dom over Christoffer Rosenkrantz» og «Christian IV
paa «Trefoldigheden» i Søslaget paa Kolberger-Heide», havde han
arvet efter sin Forgænger, men hertil kom «Christi Opstandelse»,
som Kunstneren anbragte i det vanskelige Lys paa Pillen mellem
Vinduerne, i Steden for Thorvaldsens Statue af Kongen, som
befandtes for lille og uanselig. Efter 3 Aars ihærdige og
anstrængende Arbejde stod Kapellet i 1866 færdigt i en Skikkelse, som i
lige Grad er det historiske Sted og Mesteren værdig. Udførte i
Olje i Modsætning til Loftets allegoriske Freskomalerier gjøre de
store Vægbilleder med deres kraftige Farver og overlegne maleriske
Behandling, den fortrinlige Karakteristik af de historiske
Personligheder og den gribende dramatiske Skildring et overordentlig livfuldt
og fyldigt Indtryk; man imponeres ikke blot over Kunstnerens
Talent til at komponere og fortælle, men maaske i endnu højere
Grad over hans Evne til at give en svunden Tidsalder et uforfalsket
Virkelighedspræg. Vistnok endnu mægtigere lægge disse Egenskaber
sig for Dagen i det store Vægbillede i Universitetets Festsal, som
M. afleverede i 1871. Det forestiller «Universitetets Indvielse i
Frue Kirke i. Juni 1479» og indtager ved sin stilfulde Alvor og
dog rent menneskelige Skildring af Begivenheden, sit sjælfulde
Indhold parret med Stræng malerisk Holdning en meget høj Rang i
M.s Kunst, og man kan tilføje: i hele det danske Historiemaleri.
I en vis Forstand kan dette Arbejde kaldes Mesterens Hovedværk,
som vil bære hans Navn gjennem Tiderne, den fuldmodne Frugt
af hans geniale Stræben.

Imellem de anførte Arbejder fik M. Tid til adskilligt andet;
det var, som om en overvættes, næsten vidunderlig
Produktionstrang holdt ham i( Aande og uophørlig førte ham ind paa nye
Opgaver. Lidende (af Sukkersyge), tungsindig og mørk efter sin
Hustrus Dødsfald udstillede han i 1869 «Den store Nadver»,
Parabelen om Kongesønnens Bryllup, et Æmne, som i mange Aar
havde beskæftiget ham og allerede havde foresvævet ham under
Opholdet i Venedig, da han følte sig stærkt tiltrukken af Paolo
Veronese. Ogsaa i dette Værk, om hvilket man har sagt, at det
ligesom i en Sum udtaler hans dybe Humanitet og ædle
Menneske-hjærte, var hans Aand lys vaagen, rig og begejstret, og den vedblev
at være det, endogsaa efter at et apoplektisk Anfald havde ramt
ham i Okt. 1871, netop som han havde fuldført det store
Universitetsbillede. Han vedblev at male og tegne og gjøre Udkast til
Billeder, indtil han i April 1872 paadrog sig en Brystlidelse, som
25. Marts 1873 gjorde Ende paa hans Liv.

M. blev allerede 6. Nov. 1848 valgt til Professor i Modelskolen
ved Akademiet og i 1853 til Akademiets Direktør efter Bissen, en
Stilling, han -- naar Aarene fra 1857-63 undtages -- beklædte til
sin Død. Som Lærer udøvede han naturligvis i Kraft af sin
Begavelse, Dygtighed, Alvor og Myndighed en vis Indflydelse, men
han dannede dog ikke Skole i dette Ords egentlige Forstand, saa
lidt som han overhovedet ønskede at gjøre det. Han mente, at
de unge saa vidt muligt skulde udvikle sig frit, og yndede ikke, at
de efterlignede ham. Som Menneske var han en nobel og ædel
Personlighed, en kjærlig Familiefader og en trofast Ven, selv om
han undertiden kunde blive mut og afvisende, satirisk skarp eller
endog frastødende utaalmodig. De, der kjendte ham til Bunds,
vidste imidlertid, at der bag denne Skal skjulte sig et varmt og
medfølende Sind, en frisk og mandig Aand, en ærlig og ligefrem
Karakter, der holdt Sandheden højt i Ære. Over for udvortes
Æresbevisninger, hvoraf flere bleve ham til Del (Etatsraad 1867,
forskjellige Ridderordener), stod han halv uforstaaende, eller han
betragtede disse Udmærkelser med skeptisk Selvkritik. I 1850 ægtede
han Margrethe Christine Weidemann (f. 1824, Datter af Justitsraad,
Overretsprokurator P. F. W.), med hvem han havde 5 Børn. Hendes
pludselige Død, 26. Jan. 1867, greb ham dybt og varig og nedbrød
hans i Forvejen rystede Helbred. Da han selv var død, sørgede
ikke blot hans Slægt og Venner oprigtig og længe, men der gik
en stærk Følelse gjennem Folket, en Følelse af, at en sjælden
Kunstner var gaaet bort. M.s Minde er heller ikke senere blegnet.
Det har tvært imod holdt Stand og vundet i Glans i Tidernes Løb;
ingen har forsøgt at gjøre det den udmærkede Plads stridig, som
det indtager i vor Kunsthistorie.

Weilbach, Nyt Kunstnerlex.
Raffenberg, V. M. (1880).

Carl Bruun.



Marsvin, Ellen, 1572-1649, til Lundegaard og Ellensborg,
Datter af nedennævnte Jørgen M. (d. 1581), blev født 1. Febr. 1572
paa Landskrone Slot, hvor Faderen var Lensmand. 29. Juni 1589
ægtede hun Ludvig Munk til Nørlund, og efter hans Død (8. April
1602) havde hun 11. Jan. 1607 Bryllup i Odense med Knud Rud
til Sandholt. Ogsaa denne Ægtefælle mistede hun ikke mange Aar
efter (22. Juli 1611) og blev saa Enke Resten af sit Liv. 1615
indtraadte den ogsaa for hende afgjørende Begivenhed, at hun
blev Christian IV's Svigermoder ved hans Ægteskab med hendes
Datter Kirstine Munk. Som dette Ægteskab uden Tvivl har tiltalt
hendes Ærgjerrighed, saaledes blev det hende ogsaa et Middel til
at forbedre hendes materielle Stilling. Hun kom i nøje
Pengeforbindelse med Kongen og bestyrede de Penge, som han
skjænkede sine og hendes Datters Børn, af hvilke hun ogsaa opdrog de
allerfleste hos sig i deres Barndom. Selv var hun i Besiddelse af
økonomisk Sans og Indsigt i Landbruget, ogsaa af Stridbarhed og
Hensynsløshed, og opnaaede ved alt dette at blive en af Landets
største Godsejere. Sandholt havde hun vel maattet afstaa til sin
sidste Mands Broder Corfits Rud og tabte tilmed 1623 en Proces
med ham, fordi hun havde borttaget Fløjene paa Gaardens Taarne.
Derimod ejede hun Lundegaard paa Fyn efter sin Fader, og
allerede 1616 kjøbte hun baade den ene Part af Vallø paa Sjælland,
Øster Vallø, og Lellinge af Holger Rosenkrantz den lærde og
Ulfeldtsholm ved Nyborg af Rigskansleren Jacob Ulfeldt. Denne
sidste Gaard omdøbte hun og gav den Navnet Ellensborg (nu
Holckenhavn). Fra 1629-36 ombyggede hun den helt, forsynede
den med 4 Taarne med kobbertækkede Spir og lod i den ene
Fløj indrette et prægtigt Kapel med ypperligt Billedhuggerarbejde.
Omtr. 1618 kjøbte hun Kjærstrup paa Taasinge med den største
Del af Øens Bøndergods af Jacob Rosenkrantz, og 1622-23, for
over 240000 Rdl., af Otte Christopher Rosenkrantz' Kreditorer de 2
jyske Herregaarde Boller og Rosenvold; dog havde Kongen givet 
Pengene, og Meningen maa have været, at hun skulde bestyre
dem for sin Datter. 1625 solgte Claus Brockenhuus Vejlegaard paa
Fyn til hende, og s. A. erhvervede hun ved Mageskifte med Kronen
Øen Thurø ved Fyn. I dette Aar opgives hun ogsaa at eje over
7600 Tdr. Hartkorn. Rundt om paa sine Gaarde drev hun en stor
Bedrift med Staldøxne og oprettede mægtige Ladegaarde. Tilmed
havde hun fra 1620-39 med en kort Afbrydelse (1628-29) Dalum
Kloster paa Fyn i Forlening og boede mest der, nøje knyttet til
Biskoppen paa Fyn Hans Mikkelsen, der tidligere havde været
hendes Huskapellan.

Hyppig modtog hun Besøg af Kongen eller besøgte ham.
Da var det, at hans Brud med Kirstine Munk ogsaa kom til at
berøre hende stærkt. Med Fortrydelse og Bekymring havde hun
uden Tvivl set Datteren løsne Forholdet til sin Ægtefælle og
indlade sig med Rhingrev Otto Ludvig; uden Betænkelighed over for
ufine Midler havde hun søgt at vælte i alt Fald en Del af Skylden
over paa Kongen ved at faa ham til at tage sig en Elskerinde,
og dette lykkedes hende ogsaa, for saa vidt som Kongen, om end
først efter Ophøret af Samlivet med Kirstine Munk, i Maj 1629
paa hendes Gaard tog Vibeke Kruse til Frille, som hun havde
antaget i sin Tjeneste, efter at hun var bortjaget af Datteren (IX,
569). Hun forhindrede dog ikke den endelige, faktiske Skilsmisse
mellem Kongen og Kirstine Munk i Jan. 1630, og E. M. kom strax
til selv at lide ved den, i det hun fik Kongens Befaling til at
udlevere Datteren Boller og Rosenvold, hvad hun dog først gjorde
efter at have afbrudt alt af Bygningerne, som kunde afbrydes, og
ladet det føre bort. Paa dette Tidspunkt var i det hele Forholdet
mellem Moderen og Datteren alt andet end godt, og hun vedblev
en Tid at staa ret venskabelig med Kongen; den omstridte Datter,
Dorothea Elisabeth, opdroges endog i en Række Aar af hende.
Fra Begyndelsen af 1633 er det først, at der spores en Misstemning
mod hende fra Kongens Side, i det han bebrejdede hende
Partiskhed over for Kirstine Munks Børn og især Forbigaaelse af Datteren
Sophie Elisabeth, og fra 1635 er det, at hun, som det synes i
Modsætning til tidligere, bestemt antager sig Kirstine Munks Sag
over for Kongen. I Foraaret d. A. opfordrede hun ham til at tage
Datteren til sig igjen, i Efteraaret 1636 udtalte hun sig ved et
Besøg hos Hoffet paa Antvorskov om, at Dorothea Elisabeth lignede
Kongen og altsaa maatte være hans Datter. Forbitret forlangte
nu Kongen, at hun skulde aflægge Ed paa, at hun intet vidste om
Kirstine Munks Forseelser; dette dristede hun sig dog ikke til,
men bad om Naade, hvilket Kongen afviste. Det følgende Aar
tog han Dorothea Elisabeth fra hende, og 1639 mistede hun Dalum
Kloster. Spændingen mellem hende og Christian IV blev stadig
stærkere, og han foreslog hende endog 1640 at lade en Slags
Jærnbyrd afgjøre Striden og udarbejdede et stort Anklageskrift mod
hende, men E. M. vidste at unddrage sig for enhver bestemt
Erklæring om sin Opfattelse af Datterens Forhold. I Foraaret 1641
afholdtes dog et Møde mellem hende og Kongen i Kjøbenhavn i
hendes Børnebørns og deres Ægtefællers Overværelse; ret tilfreds
vendte hun tilbage fra Mødet, hvis Forløb vi for øvrigt ikke kjende
nærmere til, men Striden var ingenlunde bilagt dermed og blussede
ofte op igjen. Imidlertid var E. M. bleven affældig og svag og
holdt sig af den Grund i de sidste Aar af Christian IV's Regering
uden for Partikampene ved Hoffet. Hun levede stille paa
Ellensborg; baade Øster Vallø og Kjærstrup havde hun allerede tidligere
overladt til Kirstine Munk. 11. Nov. 1649 døde hun og blev bisat
i Odense.

Vedel Simonsen, Rugaards Hist. II, l, 84 ff. 
Hist. Tidsskr. 3. R. I, 342 ff.
B. Smith, Grevinde Ulfeldts Hist. I, passim.

J. A. Fridericia.



Marsvin, Jørgen, --1524, til Lindved, Rigskansler, 
stammer fra en i Odense bosat gammel Adelsslægt, der kan forfølges
tilbage til Begyndelsen af det 14. Aarhundrede. Faderen, Peder M.
eller, som han endnu 1460 efter sin Faders Fornavn kaldtes,
Peder Randel, havde i sin Ungdom (1426) studeret i Rostock
og taget Magistergraden, var 1447 Tolder i Aalborg, men
indtog siden en fremragende Stilling i sin Hjemstavn, først som
2. og fra 1459 til sin Død 1470 som 1. Borgmester. Moderen,
Margrethe Jørgensdatter, var af den adelige Slægt Bryske. J. M.
arvede som eneste Barn Faderens Hovedgaard Lindved ved Odense
og oprettede desuden af sammenkjøbt Bøndergods Hovedgaarden
Hollufgaard. Alt i en ung Alder maa han have indtaget en ret
fremtrædende Plads i den fynske Adel; han besegier saaledes 1487
Hyldingen i Lund, og allerede 2 Aar efter og mindst til 1494 sad
han som Høvedsmand paa Nyborg Slot. I 1493 eHer 94 overtog
han Embedet som Rigskansler, hvilket han beklædte til 1521 eller
maaske lige til sin Død. Om han har været denne betroede Stilling
voxen, turde være tvivlsomt. Han synes i alt Fald ligesom flere
af sine Forgængere og som sin Eftermand ikke at have kunnet 
modstaa den nærliggende Fristelse at udnytte Stillingen til egen
Fordel. I en Trætte, han havde med Dalum Kloster, beskyldtes
han for under Rigens Indsegl at have udfærdiget urigtige Ride- og
Lagdagsbreve, ja endog for at have udstedt Breve i Landsdommerens
Navn uden dennes Samtykke. Ligeledes stod han paa en daarlig
Fod med Biskoppen i Odense, den rigtignok meget stridbare Jens
Andersen Beldenak. 1501 var han Lensmand paa Hagenskov. J. M.s
Navn forekommer sidste Gang 1523, da han med flere fynske
Adelsmænd paa ny tilsvor Kong Christian II Troskab. Aaret efter døde
han. Hans Ægteskab med Enken efter Henning Valkendorf til
Glorup, Anne Andersdatter Passov til Findstrup (nu Holstenshus),
har sikkert bidraget meget til at hæve ham og hans Efterslægt op
blandt Højadelen.                                                                       

Thiset.



Marsvin, Jørgen, --1581, til Dybæk, Rigsraad, 
var Søn af Peder M. til Hollufgaard og Sønnesøn af nys nævnte Jørgen M.
Moderen, Helle Tagesdatter, var af den Skaanske Slægt Hollunger.
Han maa være født kort efter Farfaderens Død og mistede sin
Fader i sine første Barneaar. Som eneste Søn arvede han saa vel
Fædrenegaarden Hollufgaard i Fyn som efter Moderen Dybæk i
Skaane. Han var Hofsinde 1548 og var da med i det store Følge,
som ledsagede Frøken Anna paa hendes Brudefærd til Sachsen;
1551 laa han en Tid paa Kalundborg for at opvarte den fangne
Kong Christian. Aaret efter havde han erhvervet Kongens Tilladelse
til at gaa i fremmed Krigstjeneste, men Kongen betænkte sig og
tilbagekaldte Tilladelsen; derimod ledsagede J. M. 1554 Dronningen
og Hertug Frederik til Wismar til et Fyrstebryllup. 1556 var han
Skjænk. Endnu 1557 nævnes han blandt Hofsinderne, men da var
han endelig kommen udenlands. Ved sin Hjemkomst ansaas han
for en brugbar Mand, hvem de betydeligste Len kunde betros.
Fra 1560 sad han nu som Lensmand paa Tranekjær, men ved
Krigens Udbrud beskikkedes han 1563 til Ritmester for den jyske
Fane. Denne førte han i de første Krigsaar, utvivlsomt til
Kongens Tilfredshed, thi han fratraadte den kun i Foraaret 1565 for
at overtage den under de givne Forhold langt vigtigere Stilling
som Høvedsmand paa Helsingborg; Aaret før havde han faaet et
mindre Pantelen i Skaane, Bursø. Da Kongen i Nov. 1565 forlod
Skaane, paalagde han Bjørn Kaas, Jørgen Tidemand og J. M. at
føre Tilsyn med alt, Landet vedrørende. Helsingborg Len ombyttede
J. M. 1567 med Landskrone og Lundegaard og fik desuden Baldringe 
i Pant, men dette sidste og Bursø indløstes atter 1569. Nu tog
han ogsaa paa ny aktiv Del i Krigen, i det han fik Kommandoen
over den Skaanske Fane, ja strax i Begyndelsen af 1568 førte han
som Feltøverste et større Troppekorps (2 Faner Ryttere og 4
Fænniker Knægte), som sendtes ind over Grænsen for at forene sig
med Daniel Rantzaus Hær, hvilket dog ganske mislykkedes, som
det synes paa Grund af et mangelfuldt Efterretningsvæsen: J. M.
maatte vende tilbage med uforrettet Sag. Efter Krigen beholdt han
Landskrone og Lundegaard til 1576 og havde derefter Odensegaard
1576-78 og sluttelig Sølvitsborg fra 1578 til sin Død. Fra 1576
havde han Sæde i Rigens Raad. Endnu maa nævnes, at han 1572
var Medlem af en Kommission, som afsendtes til Bornholm for at
ordne Retsplejen m. m. paa Øen; og fra hans private Færd maa
fremhæves, at han 1577 opførte en stadselig Hovedbygning paa
Hollufgaard, der skal have været prydet med 7 Taarne; 3 staa
endnu tilbage.

Alt tyder saaledes paa, at J. M. har været en dygtig og
virksom Mand, men et og andet taler dog mindre til hans Fordel.
Fra hans forskjellige Len løde Klager fra hans undergivne over
begaaede Overgreb, Klager, der omsider i 1578 paadroge ham en skarp
Irettesættelse fra Kongen; med sine nærmeste Slægtninge maatte
han føre en mangeaarig, bitter Proces, fordi de beskyldte ham for
til egen Fordel at have misbrugt sin Stilling som Værge for sin
Faster Jomfru Anne M.; og endelig synes han at have været Sjælen
i de egennyttige Forsøg, som hans Hustrus mødrene Slægt gjorde
paa at kuldkaste hendes Moster Birgitte Gjøes højsindede
Stiftelse, den nyoprettede Skole paa Herlufsholm. J. M., der endnu
1580 maatte ledsage Kongen til Hertug Hans' Begravelse, døde paa
Dybæk 2. Sept. 1581; Enken, Karen Ottesdatter Gyldenstjerne, hvem
han havde ægtet 27. Maj 1565, og som havde skjænket ham en
talrig Børneflok, hvoriblandt ovennævnte Ellen M., blev begravet
20. Nov. 1589.                                                                            

Thiset.



Marsvin, Otte, 1573-1647, til Dybæk, 
Søn af ovennævnte Jørgen M. (d. 1581), blev født paa sin Fædrenegaard Dybæk 20. Okt.
1573 og ejede foruden denne Gaard Bursø, Sandby, Sinclairsholm
og Krogholm i Skaane samt Clausholm i Jylland. De 2 sidste fik
han med sin Hustru, Mette Brahe (f. 1579 d. 15. April 1641), hvem
han ægtede 29. Juli 1604. Hans Jordegods ansloges 1625 til 3769 Tdr.
og 1638 til 4354 Tdr. Hartkorn. Han var Lensmand paa 
Christiansstad 1618-27, paa Aalborg 1627-29 og paa Dronningborg 1629-46.
Han opførte nye Hovedbygninger baade paa Krogholm og paa Bursø,
hvilken sidste Gaard efter ham fik Navnet Marsvinsholm. Hans
nære Slægtskab med Fru Kirstine Munk, for hvem han i hendes
unge Aar havde været Værge, har mulig bidraget til at skaffe
ham disse anselige Forleninger, men voldte ham siden utvivlsomt
adskilligt Bryderi. Han havde været Værge for hendes Søn Grev
Valdemar Christian og maatte 1646 paa ny overtage Værgemaalet
for den i Unaade faldne Fru Kirstine selv og hendes store
Jordegods. Dette brydsomme Hverv var dog den gamle Mand for
meget; han frasagde sig det i Jan. 1647 og døde selv kort efter,
31. Marts 1647.                                                                           

Thiset.



Martensen, Hans Andersen, 1782-1822, Søfarende, Forfatter,
er født af Bondestand i Rurup, Haderslev Amt, 13. Jan. 1782. Fra
Ungdommen f6r han til Søs og brugtes derefter en Tid lang af
Regeringen som Fører af et Provideringsfartøj, med hvilket han under
Krigen i Aarhundredets Begyndelse førte Proviant til Norge. Han
havde her det Uheld at blive opsnappet af Englænderne, kom i
Fangenskab, led meget og mistede sit Helbred, saa at han maatte
opgive Søvejen. Efter sin Hjemkomst slog han ind paa
Forfattervejen og flyttede i den Anledning 1817 fra Flensborg til
Kjøbenhavn. Han blev en flittig og kyndig Skribent og har udgivet
forskjellige Handelslærebøger, et «Kontor- og Handelslexikon»
(1820-24) foruden et Par navtiske Værker, Logarithmetabeller
o. fl.; fra 1818 til sin Død, 7. Okt. 1822, var han tillige
Medudgiver af «Handels- og Industritidende». -- M. var gift med Anna
Marie f. Truelsen (d. 23. Marts 1853 i sit 72. Aar). Deres eneste
Barn var nedennævnte Biskop H. L. M.

Erslew, Forf. Lex. 
Thaarup, Fædrenelandsk Nekrolog 1821-26. H.
Martensen, Af mit Levnet I.

C. With.



Martensen, Hans Lassen, 1808-84, Biskop, 
er født 19. Avg. 1808 i Flensborg, hvor hans Fader, ovennævnte H. A. M. (d. 1822),
den Gang var Skipper, men hvorfra Familien 1817 flyttede til
Kjøbenhavn. Som sine Forældres eneste Barn voxede M. op,
væsentlig henvist til sit eget indre Liv, medens alt det ydre var
lagt kjærlig til rette for ham i tarvelige og nøjsomme Forhold.
Hans Opvæxt faldt i en Tid, da Aanderne havde begyndt at vende
sig bort fra den rationalistiske Subjektivisme og havde faaet Blikket 
aabnet for Objektiviteten baade i Religionen, Historien og Naturen
og for den hemmelighedsfulde Enhed, som forbinder det alt. Denne
Aandsretning var fyldigst brudt frem i Tyskland med den
romantiske Poesi og Filosofi, men havde ogsaa her i Danmark fundet sine
Talsmænd paa de forskjellige Omraader. Allerede under sin
Skolegang i Metropolitanskolen kom M. i Forhold til denne Strømning.
Han blev stærkt greben af Oehlenschlägers Digtning, og gjennem
et Skrift af Steffens opgik der for ham «en Anelse om, at der
maatte kunne gives en Verdens- og Livsanskuelse, i hvilken alt,
hvad der i Tilværelsen har Betydning, Natur og Aand, Natur og
Historie, Poesi, Kunst, Filosofi, føjer sig harmonisk sammen til et
Aandens Tempel, i hvilket Kristendommen er det altbeherskende
og altforklarende Midtpunkt».

I Studenteraarene (1827-32) fængsledes han af H. N. Clausens
ædle og faste Personlighed; men mest modtog han af F. C. Sibbern,
der «hævdede, at naar Kristendommen er Sandheden, da maa
Evangeliet ikke blot antages, fordi det staar skrevet, eller fordi det
af Kirken er overleveret, ja ikke blot fordi det taler til vor
Samvittighed og vort Hjærte, men ogsaa fordi dets Sandhed for
Tanken erkjendes som Sandhed, i dets objektive Realitet og Gyldighed
i sig selv». Herigjennem fik han den første Fornemmelse af, at
Theologien maa være spekulativ Theologi. Uden for Universitetet
kom han under Paavirkning af de to Hovedmænd i Datidens
religiøse Vækkelse i vort Fædreland: Grundtvig og Mynster. Den
Grundtvigske Bevægelse var den, han tidligst traadte i Forhold til;
men den Mynsterske Aandsretning blev den, hvormed han
efterhaanden følte sig mere og mere beslægtet. Der er i den Maade,
hvorpaa han taler om Grundtvig i sit «Levned», en dyb
Taknemmelighed og sympathetisk Forstaaelse. Han fandt i hans Skrifter (som
tidligere hos Steffens) en storartet Anskuelse af Historien og
Menneskelivet som en Kamp mellem Tro og Vantro, Sandhed og Løgn,
med et Sejersmaal i det fjærne til Sandhedens og Lysets Triumf.
Og han tilegnede sig for hele Livet hans Opfattelse af Aanden
som det eneste virkelige og af Ordet som den højeste blandt Livets
Magter. Ja, han udtaler, at han den Gang maaske af Grundtvig
har modtaget mere, end han selv véd. Da han senere traadte i
personligt Forhold til ham, fandt han ham, trods Differenserne,
altid «tiltrækkende, ja fængslende». Først Striden 1863 afbrød al
personlig Forbindelse imellem dem. Men hvad der fra Begyndelsen
af frastødte ham, og det i bestandig stigende Grad, var baade
Grundtvigs Mangel paa «Theologi» og den stærke Fremtræden af
det historiske og profetiske paa Bekostning af det psykologiske og
ethiske, og desuden var det ham umuligt at gaa ind paa de egentlig
Grundtvigske Særmeninger. Mynster betragtede han allerede i sin
Ungdom med Ærbødighed; men han fandt heller ikke hos ham den
Enhed af Tro og Erkjendelse, den spekulative Interesse, han søgte;
det var først, da han senere traadte i personligt Forhold {il ham,
at han følte sig dybt og inderlig knyttet til ham. Han beundrede
i Mynster den ethiserede Personlighed, den besindige, harmoniske
Individualitet, den høje Dannelse og det dybe ethiske og
psykologiske Blik. Han saa op til ham som Prædikant og Sjælesørger,
og han erklærer hans «Betragtninger» for det betydeligste
Opbyggelsesskrift, der i det 19. Aarhundrede er fremkommet i den
protestantiske Kristenhed. Han sympathiserede i det hele og store
med hans konservative Holdning baade i Kirkestyrelsen og over for
Tidens almindelige Strømninger.

Men i videnskabelig Henseende modtog han den stærkeste
og mest omfattende Paavirkning gjennem Schleiermachers og Hegels
Skrifter. Den Schleiermacherske Dogmatiks dybe Mystik og
beundringsværdige Arkitektonik begejstrede ham; men han kunde ikke
forlige sig med dens Subjektivisme; han trængte til en Theologi,
som kunde belære os om Guds Væsen i sig selv og indføre os i
Tilværelsens objektive Sandhed; og han krævede en større Lydighed
mod Skriften og mod Frelsens Kjendsgjerninger. I alt dette blev
han bestyrket, da Schleiermacher i Sept. 1833, faa Maaneder før
sin Død, besøgte Kjøbenhavn; M., der Aaret forud var bleven
Kandidat (med Udmærkelse) og just nu afsluttede Besvarelsen af
en theologisk Prisopgave, havde den Lykke at faa Adgang til ham
og hans befrugtende Samtale; til Festen paa Skydebanen skrev M.
et tysk Digt, det første Arbejde, der er trykt fra hans Haand (findes i
«Aus Schleiermachers Leben. In Briefen.» II, Berlin 1858, S. 475).
Over for den Schleiermacherske Subjektivisme følte han sig mægtig
tiltrukken af Hegel, hos hvem han beundrede Mesterskabet i den
dialektiske Begrebsudvikling og især det objektive, altomfattende
Sandhedssystem, hvor ogsaa de kristelige Dogmer skulde erkjendes
ud af Tankens iboende Nødvendighed. Under Studiet af Hegel
opsteg for ham «Anelsen om en Anskuelse, der paa Treenighedens
Baggrund opfatter Christus som Midtpunktet i Tilværelsen, opfatter
Universet som et System af koncentriske Kredse, der alle pege hen
til den inderste Kreds, hvor Christus er, og kun i ham finde deres
Forklarelse og Forstaaelse». Men kunde denne Anelse finde sin
Opfyldelse i det Hegelske System? Optagen af de heri liggende
store Spørgsmaal tiltraadte han i Efteraaret 1834 (med sin Ven
Juristen F. C. Bornemann) en 2aarig Udenlandsrejse, som fik en
afgjørende Betydning for Modnelsen af hans theologiske Standpunkt.
Den første Station var Berlin, hvor han hørte Marheinecke og
Steffens, og hvor han for øvrigt gjennemgik en aandelig Krise,
som han forklarer af, at hans Tro var bleven tilbagetrængt og
uvirksom under den stærke intellektuelle Beskæftigelse; det blev
ham et Memento om at bringe Tro og Erkjendelse i det rette
Forhold i sit eget personlige Liv og ikke blot at spekulere
derover i upersonlige Betragtninger. I Heidelberg fandt han Daub,
af hvem han dog ikke modtog blivende Paavirkning, medens han
derimod alvorlig fordybede sig i Mester Eckart og Dante. Der fra
gik han til Miinchen for at høre Schelling og Fr. Baader. Hvor
meget han end fængsledes af Schelling, formaaede han endnu ikke
at faa et tilstrækkeligt Indblik i Helheden af denne Filosofs Lære.
Desto mere Betydning fik hans Forhold til Baader, hos hvem han
afsluttede sine egentlige Læreaar. Baader indskærpede atter og
atter, at Filosofien maa være religiøs Filosofi i Modsætning til alle
den nyere Tids avtonomiske Systemer; kun den, som personlig
staar i Religionen, kan filosofere over den. Ikke Ideen, men den
personlige Gud selv, optaget i det troende Subjekt, er Erkjendelsens
Princip. Baaders kristelige Filosofi var paa én Gang Mystik og
Theosofi. Han stod selv i Mystikken som inderlig greben af Gud;
og han besad den theosofiske Intuition, en Forening af spekulativ
Tænkning og Fantasianskuelse, der med Gud som Midtpunktet
omfatter Tilværelsen i dens Mangfoldighed, begyndende med Guds
evige indre Liv og følgende Guds Riges Udvikling gjennem
Skabelse, Syndefald og Forløsning indtil alle Tings Fuldendelse. I
ligefrem Betydning blev M. ikke Baaders Discipel; meget var der
hos Baader, hvorpaa han ikke kunde gaa ind, og hele det
theosofiske Element blev foreløbig kun et Sædekorn, der først langt
senere kom til at spire hos ham. Men det var Baaders
Paavirkning, der hjalp M. til Klarhed over, hvad der arbejdede sig frem
hos ham selv, og hvorved han fandt sit eget Standpunkt som
spekulativ Theolog. Fra nu af stod det fast for ham, at den
menneskelige Tænkning ikke kan være avtonom, men maa have sit
Udgangspunkt i Troen paa den givne Aabenbaring; paa dette Grundlag
skal Theologien udfolde Troens egen Intelligens, fremstille 
Kristendommen for den troende Erkjendelse som den objektive, i sig selv
gyldige Sandhed, hvis enkelte Led fremgaa af selve den kristelige
Sandhedsidé som nødvendig medhenhørende Momenter.

M.s Arbejde i de nærmest følgende Aar samlede sig om disse
Grundtankers Udformning. Han begav sig fra München til Wien
og traadte der i et fortroligt Venskabsforhold til den unge, senere
saa ulykkelige, Digter Lenau; der er intet Navn, ved hvilket han i
sit «Levned» dvæler saa længe som ved hans; thi han følte sig i
Samlivet med ham, trods al Forskjel, alsidig befrugtet og bestyrket
i sine dyrebareste Overbevisninger. Et Udtryk herfor er hans
Afhandling om Lenaus «Faust», M.s første Skrift, udkommet paa
Tysk 1836 og i udvidet Skikkelse næste Aar paa Dansk i Heibergs
«Perseus». Han hævder her, at Lenaus Digt, skjønt det
selvfølgeligt i æsthetisk Henseende maa staa tilbage for Goethes, dog
indeholder en langt dybere og sandere Forstaaelse af Faust-Sagnet end
den, der kunde rummes i Goethes pantheiserende Livsanskuelse.
Thi Faust-Sagnets Idé er, at Troen skal være baade Livets og
Tænkningens Grundvold, at den søgende Aand kun kan finde
Sandheden i sin Skaber, d. v. s. ved at gaa ud fra sin
Afhængighed af Gud, i Modsætning til hele den nyere Tænknings avtonome
Stræben. Derfor finder han hos Lenau den rette Vej for
Faust-Digtningen angivet. -- Førend vi forlade M.s Udenlandsrejse, er
det Stedet til at nævne to Venskabsforbindelser, som bleve af stor
Betydning for hans følgende Liv. I Paris, den sidste Station paa
Rejsen, traf han Ægteparret J. L. Heiberg. Faa Aar senere, i 1839,
lærte han paa en Rejse til Kiel Professor I. A. Dorner at kjende.
Denne Theolog var saa beslægtet med M. baade i Henseende til
Uddannelse og Standpunkt, at der var ualmindelige Forudsætninger
tilstede for et fortroligt og gjensidig befrugtende Venskab. Livets
Forhold førte imidlertid med sig, at de kun sjælden saas og da
kun i nogle faa Dage. Ikke desto mindre førte de et meget
intensivt Samliv, nemlig i en Brevvexling, der var som en fortløbende
Drøftelse af Tidens theologiske og kirkelige Spørgsmaal
(«Briefwechsel zwischen M. u. Dorner 1839-81», I-II, Berlin 1888).

Efter sin Hjemkomst udarbejdede han sin Licentiatdisputats:
«De autonomia conscientiæ sui humanæ, in theologiam dogmaticam
nostri temporis introducta» (1837; oversat paa Dansk 1841). Dens
Grundtanker kunne sammenfattes i følgende Sætninger. Filosofien
staar ikke uden for eller over Religionen, som om den spekulative
Tænkning skulde kunne begrunde Religionen. Det er ikke 
Religionen, der skal laane sin Gyldighed fra Spekulationen; men det
er den spekulative Tænkning, der behøver Religionen til sit Princip.
Thi i Samvittighedsforholdet, som baade er Menneskets inderste
Væsen og Religionens egentlige Kjærne, bliver Mennesket sig
bevidst som det, der ikke først er vidende om Gud, men fremfor alt
vides af ham. Derfor maa den menneskelige Erkjendelse forblive
inden for denne i Samvittigheden givne Afhængighed og erkjende,
at Menneskeaanden ikke ved egen Kraft formaar at finde
Sandheden. Mennesket kan ikke umiddelbart stille sig paa det
theocentriske Standpunkt; thi dermed vilde det fornægte sin
Kreaturlighed og Syndighed. Vor Erkjendelse hviler paa Guds Aabenbaring,
den hellige Historie; Troen paa denne er Forudsætningen for, at
vi kunne faa det rette Blik for guddommelige og menneskelige
Ting, og at den guddommelige Idé kan træde ind i Sjælen, skabe
og beaande vor egen Erkjendelsesevne. Credo, ut intelligam.
Saaledes afviser han de avtonome Standpunkter, som ere gjorte
gjældende, paa den ene Side af den subjektive Rationalisme hos Kant
og Schleiermacher, paa den anden Side af den objektive
Rationalisme hos Hegel. -- Dette er og bliver hans theologiske Program.

Vinteren derefter holdt han efter Opfordring fra en blandet
Kreds Forelæsninger over den nyere Filosofis Historie og dens
Forhold til Theologien fra Kant til Hegel. 21. April 1838 udnævntes
han til Lektor i Theologien med Forpligtelse til indtil videre tillige
at besørge de til den filologisk-filosofiske Examen henhørende
Forelæsninger over Moralfilosofien, -- det sidste foranlediget ved
Vakancen efter Poul Møllers Død. Da han optraadte ved
Universitetet, gjaldt han i den offentlige Mening for Hegelianer, hvad dog
kun for saa vidt var rigtigt, som han gik ud fra, at den Hegelske,
dialektisk-spekulative Tænkning var Videnskabens højeste Form.
Men det stod paa den anden Side fast for ham, at
Udgangspunktet baade i Theologien og i den sande Filosofi maatte tages
i den kristelige Aabenbaring, hvorfor han strax fra Begyndelsen
udtalte, at man maatte «gaa ud over Hegel». I den første Periode
af sin Universitetsvirksomhed fandt han en Tilslutning og vakte
han en intellektuel Begejstring, som vel næsten er enestaaende i
vor Højskoles Historie; og dette er let forstaaeligt, naar vi betænke
baade hans ualmindelige Docentgaver og Slægtskabet mellem hans
Aandsretning og Tidens Krav. Han vendte tilbage til den gamle
lutherske Kirkelære og vilde kun reproducere de kirkelige Dogmer,
paa samme Tid som han stod midt i den nye Tids dygtigste
Tankearbejde og kraftigste Idébeaandelse. Han imødekom baade
Troens og Erkjendelsens Trang og viste hen til begges Forening i
den ene og samme aabenbarede Sandhed. Paa denne Højde kunde
Tilslutningen naturligvis ikke holde sig, da Nyhedens Tillokkelse
tabte sig, og da andre Interesser og Aandsretninger gjorde sig
stærkt gjældende i den offentlige Mening, ogsaa i de Lag, han
nærmest henvendte sig til; men lige til sin Fratræden fra
Universitetet vedblev han at udøve en særlig Tiltrækning paa de studerende.
Det kunde herefter synes dobbelt mærkeligt, at den Tanke en Tid
(1844, se Brevvexlingen med Dorner) ikke var ham fremmed, at
han kunde blive kaldet til et tysk Universitet. Men dette havde
sin Grund i hans økonomiske Stilling, i det han vel i 1840 var
bleven Professor extraordinarius, men først 1850 rykkede frem til
Professor ordinarius. Det var den samme Grund, der ledede ham
til ved samme Tid at søge Herlufsholms Præstekald. Men Kong
Christian VIII gjorde Ende paa denne Usikkerhed ved at overdrage
ham Embedet som Hofprædikant ved Siden af Professoratet (1845).
Ved Universitetet omfattede hans Forelæsningscyklus den kristelige
Dogmatik (første Gang under Navnet «spekulativ Dogmatik»),
Symbolik, Ethik, det lutherske Lærebegrebs Historie, den nyere Filosofis
Historie, Marcus-Evangeliet, Galater- og Efeser-Brevet og til sidst
(1853-54) praktisk Theologi. -- Af hans Forelæsninger i det
filosofiske Fakultet over Moralfilosofien for de yngste studerende
fremgik hans «Grundrids til Moralfilosofiens System», der udkom 1841,
samme Aar, som Vakancen og dermed hans Hverv ophørte. Dette
lille Skrift indtager i Henseende til systematisk Sluttethed og
prægnant Fremstilling en høj Plads' inden for M.s Produktion. Hans
Tilslutning til Hegel er her paa sit højeste, hvilket noksom giver
sig til Kjende baade i selve Begrebsudviklingen og især i Fortalen.
Hans øvrige Forfatterskab i den første Periode af hans
Universitetstid bestod væsentlig i de 2 Skrifter «Mester Eckart, et
Bidrag til at oplyse Middelalderens Mystik» (1840) og «Den
kristelige Daab, betragtet med Hensyn paa det baptistiske Spørgsmaal»
(1843). Det første var oprindelig bestemt til Afhandling for den
theologiske Doktorgrad ved Universitetets Fest for Christian VIII's
Kroning; men det theologiske Fakultet i Kiel besluttede forinden
at tildele ham Æresgraden i samme festlige Anledning, hvorfor
Bogen udkom med Dedikation til dette. De 2 Skrifter kunne paa
en Maade siges at supplere hinanden og vise Sundheden i M.s
theologiske Standpunkt: paa den ene Side Fordybelsen i Sjælens indre
Liv med Gud, paa den anden Side Fremhævelsen af
Sakramenternes Uundværlighed som de af Herren indstiftede ydre Midler. -- 
1844-45 var han Medlem af den Komité, som Kjøbenhavns
gejstlige Konvent nedsatte til en ny Salmebogs Udarbejdelse, og hvori
Grundtvig skulde være den ledende Aand. Resultatet blev
imidlertid kun et Prøvehæfte, der blev forkastet i Konventet.

M.s Arbejde i disse Aar samlede sig dog fremfor alt om
Dogmatikken, der udkom 1849- de senere Oplag ere, hvad der
gjentager sig i hele hans Forfatterskab, uforandrede Optryk af det første.
Dette hans Livs Hovedværk maa sikkert betegnes som den mest
helstøbte Dogmatik, der er udgaaet fra den Slægt af Theologer,
som virkede ved Aarhundredets Midte. Dens Anseelse bredte sig
over hele den protestantiske Kristenhed og har holdt sig gjennem
de skiftende Strømninger indtil denne Dag; ja den har fundet Vej
til de theologiske Skoler baade i Rom og Athen. Dogmatikken
giver os et fyldigt Billede af hans Forfatterindividualitet: den viser
os hans vide Synskreds, der omfattede alle Tidens aandelige
Rørelser, og hans mærkelige Evne til at lade sin Grundanskuelse
befrugte af dem, -- hans Tænknings Forening af Dybde og Klarhed, --
den tiltrækkende Samvirken af det begrebsmæssige og det
anskuelige, saa at han talte lige saa meget ud af Fantasianskuelse som
af logisk Tankeforstaaelse, -- hans plastiske og rige Sprog, hvori
Tanken uden Kamp skaber sig det adækvate og fyldige Udtryk,
- hans faste og gjennemsigtige Systematik -- og endelig hans
idébeaandede Fremstilling, der overalt lader Helhedslyset gaa hen
over Gjenstanden, ofte med overraskende Glimt, og som trods al
Klarhed dog vækker Anelser om rigere Baggrunde, end hvad
Mennesketanken kan gjennemtrænge. Men midt i denne Rigdom føles
der ofte et Savn af skarpe Begrebsbestemmelser. Dels træder
Intuitionens Sikkerhed ofte i Steden for den logiske Bevisførelse;
dels er Methoden hyppigst den dialektiske Vexelvirkning mellem
modsatte Synspunkter, hvor Nødvendigheden af disses Forening vel
altid fremhæves, men hvor den bestemtere Fastsættelse af deres
Grænser og Paavisningen af deres virkelige højere Enhed ofte
mangler. Heraf er det en Følge, at Problemets Vanskelighed for
Tanken ikke altid træder frem i sin fulde Skarphed. -- Sit
erkjendelsestheoretiske Standpunkt, det samme som i Skriftet om
Avtonomien, udvikler han i Indledningen (§ 29-36). Hans Thesis
er, at den kristelig gjenfødte Bevidsthed Ud af sine egne Dybheder
maa kunne videnskabelig gjenfremstille Skrift- og Kirkelæren. 
Enheden af Tro og Erkjendelse er principielt givet i den ret
forstaaede Lære om testimonium spiritus sancti; thi ved Troen optager
Mennesket den kristelige Sandhedsidé, den guddommelige
Visdomstanke, saa at det i Vexelvirkning med Skrift og Kirkelære kan naa
til en spekulativ Begriben, der ser det enkelte fremgaa af
Sandhedsideen selv. I Virkeligheden er hans Dogmatik, i
Overensstemmelse med hans Program, en Reproduktion af den lutherske
Kirkelære, uden at dog Afvigelser derfra ere udelukkede, f. Ex. i hans
Englelære, hans Synergisme, hans Lære om Umuligheden af de
gjenfødtes Frafald og hans Usikkerhed over for Læren om den evige
Fordømmelse. Særlig maa fremhæves den Befrugtning, han har
hentet fra Mystikken, f. Ex. i Læren om Frelsestilegnelsen og om
Christi Gjerning. Ogsaa theosofiske Elementer begynde nu klart
at gjøre sig gjældende, saaledes i Satanologien, der er stærkt
paavirket af Schellingske Ideer, og især paa de Punkter, som behandle
Naturens og Universets Del i Aandens Fornyelse og Fuldendelse:
Christus som Alskabningens Midtpunkt, der ikke blot har aandelig
og moralsk, men den dybeste kosmiske Betydning, -- Underet
som en begyndende Naturforklarelse, -- Sakramenterne som
Naturmysterier, navnlig Nadveren som Næringen for Opstandelseslegemet.
-- Her hjemme blev Dogmatikken strax ved sin Fremkomst
Gjenstand for et heftigt Angreb fra den S. Kierkegaardske Side, som
havde Professor R. Nielsen til Ordfører. Angrebet gik ud paa, at
M. havde misforstaaet baade Troens og Erkjendelsens Væsen; thi
Kristendommen vil paa ingen Maade være Gjenstand for objektiv
Viden, men er Paradoxet, det absurde, til hvilket man kun kan
forholde sig i Troens uendelige Lidenskab; Erkjendelsen maa
derimod tage sit selvstændige Udgangspunkt og kan ikke bygge paa
Troens Forudsætninger. M. besvarede Angrebene i «Dogmatiske
Oplysninger» (1850).

De nærmest følgende Aar vare vistnok de uroligste i hans Liv.
Ved det slesvig-holstenske Oprørs Udbrud havde hans Slægtning
Overkonsistorialraad N. J. E. Nielsen løst Soldaterne fra deres
Troskabsed, i det han gav den sofistiske Forklaring, at Kongen for
Tiden var ufri under det kjøbenhavnske Demokratis Tryk og derfor
ikke selv kunde varetage Hertugdømmernes Rettigheder; og han
havde derefter paakaldt baade den tyske og den danske
Gejstligheds, særlig M.s, Erklæring. M. tog, skjønt ugjærne, Ordet i et
«Sendebrev» (1850) og fordømte i klare og skarpe Ord Nielsens
Adfærd som ganske uethisk. Efter Krigen kom Sprogreskriptet af 
1851. Man trængte ind paa M., at han, baade fordi han var
slesvigsk født, og fordi hans Navn havde en god Klang i Tyskland,
skulde overtage Slesvigs Bispestol; han lod sig overtale og skulde
have været indviet i Febr. 1852; men kort Tid forinden fik han
en uovervindelig Følelse af, at han ikke med god Samvittighed
kunde medvirke til Sprogreskriptets Gjennemførelse, og bad sig
fritaget for Embedet. 1853 foretog han en Rejse i Slesvig og blev
her ved Selvsyn bestyrket i den Mening, at man fra dansk Side
havde fejlet ved i Utaalmodighed at ville naa pludselig, hvad der
maatte have været Frugten af en langsom Forberedelse; derved
mente han, at man baade havde skadet den danske Sag og
forsyndet sig mod de paagjældende Menigheders kristelige og kirkelige
Liv. Hans meget uforbeholdne Udtalelser herom gjorde ham i
lang Tid upopulær i mange Kredse i Landet, især i de
nationalliberale, med hvilke han overhovedet aldrig sympathiserede. Han
fastholdt imidlertid sin Opfattelse til det sidste og udtalte den
endnu i sit «Levned», hvilket paa ny fremkaldte Modsigelse fra
mange. I Dec. 1853 blev han Medlem af den af det Ørstedske
Ministerium nedsatte Kirkekommission. Han havde tidligere i sit
Skrift «Den danske Kirkes Forfatningsspørgsmaal» (1851) taget
Ordet for en Synodalforfatning. Han blev imidlertid snart
betænkelig ved en umiddelbar Indførelse af en saadan, hvorved man
udsatte sig for en ukirkelig Majoritets Herredømme. Desuden
erkjendte han, at i den lutherske Kirke havde altid det konsistoriale
Element, d. e. et kirkeligt Kollegium af faa, men kyndige Mænd,
været Grundlaget, og at man ved en Kirkeforfatnings Indførelse
maa gaa ud fra de historiske Tilknytningspunkter, som det
bestaaende frembyder; en Synode kunde først komme i Stand, naar
Lægfolket var forberedt gjennem Menighedsraad. I denne Retning
deltog han nu i Minoritetens Forslag om den midlertidige
Foranstaltning, at Biskopperne skulde sammenkaldes aarlig for at afgive
Betænkninger eller Forslag angaaende Folkekirkens Anliggender,
og at samtidig dermed alle rent kirkelige Sager skulde unddrages
Rigsdagens Behandling. Under Kommissionens Forhandlinger døde
Mynster, og Spørgsmaalet om den sjællandske Bispestols Besættelse
kom til at foreligge paa en Tid, da den indre politiske Spænding
var paa sit højeste. Valget stod mellem Clausen og M.; efter
næsten et Fjerdingaars Forløb satte Orsted M.s Udnævnelse igjennem,
selv mod Kongens Ønske (15. April 1854). Søndagen efter Mynsters
Død havde M. i en Prædiken i Slotskirken omtalt ham som «et 
Sandhedsvidne». Denne Udtalelse blev for S. Kierkegaard
Anledning til det stærke Stormløb mod «den officielle Kristendom», der
optog det sidste Aar af hans Liv og satte Sindene i saa voldsom
Bevægelse. Det var dog først i Slutningen af Aaret (18. Dec.), at
han offentliggjorde sin første Artikel i «Fædrelandet». M. besvarede
den meget skarpt i «Berlingske Tidende», men iagttog senere med
Forsæt en fuldkommen Tavshed. Derimod udgav han et lille Skrift:
«Til Erindring om J. P. Mynster» (1855).

Efter Tiltrædelsen af det biskoppelige Embede maatte den
praktiske Gjerning: Prædiken, Visitatser og Kirkestyrelse blive hans
Hovedopgave. Hans Prædikevirksomhed var jo allerede begyndt
1845; i Aarenes Løb har han udgivet 8 Bind Prædikener, af hvilke
et Udvalg er samlet til en Postille (1875), desuden 3 Bind
Ordinationstaler og en Mængde enkelte Lejlighedstaler, af hvilke en stor
Del fremgik af hans Stilling som kongl. Konfessionarius efter Paullis
Død 1865. Hvor alvorlig han opfatter Prædikegjerningen, fremgaar
af hans Ytring, «at den kristelige Prædiken er det højeste
aandelige Produkt, et Menneske kan frembringe, højere end Digterens,
højere end Tænkerens, fordi det er et Værk af den hele, udelte,
i sig sammentrængte Personlighed, for hvilken alt andet aandeligt
er Middel». Hans Prædikens Midtpunkt er i en særegen Betydning
Christi Person, en Fremstilling af Christusskikkelsen saa vel i dens
ophøjede Storhed som i dens dragende Kraft. Hans Prædikens
Styrke er ikke det vækkende eller det følelsesfulde, men den
opbyggelige Betragtning. Formen er præget af ædel Simpelhed,
forenet med plastisk Anskuelighed. Der er i Æmnets Udførelse en
klar og gjennemsigtig Disposition og en deraf følgende Stræng
Selvbegrænsning i Enkelthederne. Over det hele er der udbredt
en Ro, som naar Menigheden fejrer sin Herre i beskuende Andagt.
Om hans tidligere Prædikener kunde man maaske sige, at de have
noget køligt og objektivt ved sig; men i de senere fremtræder det
individualiserende, psykologiske og inderliggjørende Moment i større
Fylde. Altid giver han nye Blik paa Texten, nye Belysninger af
den gamle Sandhed. -- Paa Visitatserne var han en udmærket
Kateket. Det var overraskende at høre ham, der som faa
formaaede at foredrage «Visdom for de fuldkomne», tale enfoldig
med de enfoldige om Børnelærdommen. Det sidste Arbejde, han
havde under Hænder, var et Udkast til en Katekismusforklaring,
som han dog ikke bragte ud over de første forberedende
Optegnelser. -- I Kirkestyrelsen havde han udpræget konservative 
Principper: det var ham om at gjøre at bevare det bestaaende i
Modsætning til Tidens individualistiske Bestræbelser.

I en lang Aarrække bestod M.s Forfatterskab kun i Indlæg i
Tidens kirkelige og theologiske Spørgsmaal. I den saakaldte
Kragballeske Strid (IX, 446) gav han 2 saadanne, hvori han over for alle
donatistiske Tilbøjeligheder hævdede den lutherske Bekjendelse, at
Daaben, naar den udføres efter Indstiftelsen paa et kristent
Kirkesamfunds Vegne, er gyldig og virkekraftig uden Hensyn til den
udførendes Tro («I Anledning af Pastor Grundtvigs Oplysninger
om Alterbogsdaaben», 1856; «Et Gjensvar i Striden om
Alterbogsdaaben», 1857). Med denne Strid begynder for øvrigt den mellem
M. og Biskop Laub førte, efter deres Død udgivne Brevvexling
(«Biskop O. Laubs Levned» II, 1, 1886), der i mindre Stil danner
et Sidestykke til den Dornerske. 1863 udsendte han sit Skrift «Til
Forsvar mod den saakaldte Grundtvigianisme», det betydeligste
Bidrag, der er givet af nogen enkelt Mand til en kritisk Vurdering
af denne kirkelige Retning. 1867 udgav han mod R. Nielsen, der
utrættelig polemiserede mod Dogmatikken, sit Skrift «Om Tro og
Viden», hvori han hævdede begges Enhed og afviste
«Konkordaterne » imellem dem; heller ikke Videnskaben kan blive staaende
ved det logiske eller fysiske, men kun ved det ethiske Gudsbegreb,
i hvilket begge hine ere indeholdte som Momenter. Gud er baade
Ideernes Idé og Naturprincippet; han er den naturfrie, men ikke
den naturløse Gud: hans Væsen maa indeholde en Fysis, en
Alfylde af Kræfter og Virksomhedspotenser. Denne Udvikling, i
hvilken en Paavirkning af Schellings senere Standpunkt ikke kan
miskjendes, indeholder en Række nye Synspunkter for Gudsbegrebet
og den evige guddommelige Livsproces, ud over dem, han havde
givet i Dogmatikken. S. A. tog han paa ny Ordet i
Kirkeforfatningssagen («Den danske Folkekirkes Forfatningsspørgsmaal paa ny
betragtet») i Anledning af, at Ministeriet Frijs havde forelagt en
Valgmenighedslov i Rigsdagen. Han erklærede sig bestemt imod
en saadan Lov som ét med en begyndende Opløsning af
Folkekirken; han paaviser en Forfatnings Nødvendighed og udvikler sine
Grundsætninger for en saadans Tilvejebringelse (jvfr. den første
Kirkekommission og hans «Levned» III). En Synode, sammensat
af gejstlige og Lægfolk, er vistnok Maalet; men den bør forberedes
ved midlertidige Foranstaltninger: et raadgivende Bisperaad,
udvidede Landemoder og Menighedsraad; og naar den indføres, maa
den ved Siden af sig have et Overkirkeraad som Kongens Organ

i Udøvelsen af hans Kirkemagt i de rent kirkelige Sager, ligesom
Kultusministeren er det i de blandede. Da Valgmenighedsloven,
støttet af Biskop Kierkegaard som Kultusminister, fik bestandig
større Udsigt til Vedtagelse, deltog M. med alle de øvrige Biskopper
i Febr. 1868 i en offentlig Protest, som dog blev uden Virkning
(jvfr. IX, 150). I den anden Kirkekommission (af 18. Juni 1868)
gik M. med til at stemme for en Synodes Oprettelse, kun at han
i Forening med Clausen krævede et lige Antal af gejstlige og læge
Medlemmer; han gjorde det af Nød, fordi der ikke kunde sættes
andet igjennem, og han dog maaske derved kunde bidrage til, at
Synoden i det mindste blev sammensat efter kirkelige Principper.

Med Udgivelsen af «Den kristelige Ethiks» almindelige Del
(1871) begynder det sidste Afsnit af M.s Forfattervirksomhed. Han
ventede næppe selv at naa til at lade den specielle Del følge;
men den Paaskjønnelse, som Værket alle Vegne fandt, var ham
en saa stor Opmuntring, at han samlede hele sin Kraft paa
Afslutningen, som virkelig fulgte (i 2 Bind) 1878. I Mellemtiden havde
han udgivet et Lejlighedsskrift: «Katholicisme og Protestantisme»
(1874), hvori han samler Forskjellen mellem Konfessionerne i de to
Ord: Sikkerhed og Vished. Ethikken er hans omfangsrigeste Værk
og tillige det populæreste. Den naar langtfra i systematisk
Sluttethed den lille Moralfilosofi; men dette hænger sammen med, at
medens hint Ungdomsarbejde bevægede sig væsentlig i Begrebernes
Verden, inddrager den store Ethik Livets hele Mangfoldighed og
alle Menneskeslægtens aandelige Interesser under sin Behandling.
Han gaar ud fra, at Ethikkens Grundproblem er den sande
Forening af det kristelige og det humane, en Afvisning baade af den
rationalistiske og den pietistiske Ensidighed. Han paaviser, at der
ikke gives nogen Afkrog af Menneskelivet, hvorhen Kristendommen
ikke har Ærende med sin Gjenfødelseskraft og sin Evne til at
gjennemtrænge alt. Naar dertil kommer det overlegne Kjendskab
til Kulturens ypperste Frembringelser baade i Tænkningens og
Digtningens Verden og hans for alle dannede tilgængelige Sprog,
vil det forstaas, at Ethikken har virket som en Læremester for Livet
i en Grad, som yderst sjælden kan paavises ved et videnskabeligt
Skrift. Den har virket som en mægtig Faktor til i vide Kredse
at udbrede og befæste den kristelige Livsanskuelse, baade
missionerende, apologetisk og opbyggende. -- Efter Ethikkens Afslutning
fordybede han sig en Tid ganske i theosofiske Studier, af hvilke
Frugten blev hans «Jacob Bøhme» (1881). Han finder i Theosofiens 
Lære om Gud især to Begreber, som vi trænge til at optage for
at naa til Skriftanskuelsens Fylde: Naturen i Gud (jvfr. «Om Tro
og Viden» og Ethikken I, § 19) og Guds Herlighed eller den
uskabte Himmel, Lyset, hvori Gud bor, og som hører evig med til
hans Væsen som det fjerde ved Siden af den hellige Treenighed.

Hermed afsluttes M.s theologiske Produktion. Den danner
en sjælden harmonisk Helhed, hvori hans Genius, som den fra
Ungdommen traadte frem, kom til alsidig Udfoldelse. Dertil kan
føjes, at han endnu fik Tid og Kraft til at samle sit Livs
Erindringer («Af mit Levned», I-III, 1882-83), og at han, hvor mange
Skuffelser og Bekymringer han end havde haft i sin Kirkestyrelse,
dog oplevede at se sin Tanke om et Bisperaads Oprettelse
virkeliggjort ved kongl. Resolution af 8. Okt. 1883. Anerkjendelse blev ham
rigelig til Del baade hjemme og ude. Ved sit 25aarige
Bispejubilæum 1879 modtog han Hyldest fra alle Sider, og ved
Universitetets Firehundredaarsfest s. A. hædrede Kongen ham med Titel
af Excellence. 1865 var han bleven Ordensbiskop, 1867 havde han
faaet Danebrogsordenens Storkors; allerede 1841 var han bleven
Medlem af Videnskabernes Selskab. Og han havde den Glæde
at se, at overalt, hvor hans Arbejder bleve oversatte, fandt de
levende Paaskjønnelse. Han beholdt sin Kraft usvækket ud over
Støvets Aar. Men i Sommeren 1882 kom han overanstrængt hjem
fra sin Visitatsrejse; og da Kræfterne stadig aftoge, begjærede han
til sidst sin Afsked. Denne blev ham tilstaaet fra 15. April 1884,
30 Aars Dagen for hans Udnævnelse til Biskop; men han døde
allerede 3. Febr. -- Han var 2 Gange gift: 1. (1838) med Helene
Mathilde f. Hess (f. 1817 d. 1847), Datter af Skibskapitajn og
Havnefoged P. M. H.; 2. (1848) med Virginie Henriette Constance f.
Bi-doulac (f. 1817), Datter af fransk Sproglærer J. B.

H. Martensen, Af mit Levnet, I-III (1882-83). 
I »Mindre Skrifter og Taler af Biskop M.» (1885) er givet en kronologisk Fortegnelse over alle hans Skrifter. 
Erslew, Forf. Lex.

P. Madsen.



Martfelt, Christian, 1728-90, Nationaløkonom, 
blev født i Odense 8. Maj 1728. Hans Forældre vare August M., Borgmester
i Odense, og Elisabeth Marie f. Bendixen. Han kom i 1748 til
Universitetet og tog næste Aar Philosophicum. I nogen Tid levede
han som Privatlærer i Kjøbenhavn og blev i 1758 Hovmester i
Sorø for Hof- og Kammerjunker Carl Adolph Linstow. Ved
Sneedorffs Forelæsninger over Montesquieus Lære fik han Interesse for 
Statsvidenskaberne og foretog i den Anledning med Understøttelse
af den rige Grosserer Ryberg fra 1761-68 Rejser i Ind- og Udland,
der endte paa de vestindiske Øer. Efter sin Hjemkomst deltog
han i Stiftelsen af det kongl. danske Landhusholdningsselskab (1769),
hvis Sekretær han ved sin hele Uddannelse, sin Iver for Selskabets
Trivsel og sin Interesse for Landøkonomi var selvskrevet til at
blive. Han tilførte Selskabet en Mængde Medlemmer og virkede
i 18 Aar med rastløs Energi i dets Tjeneste, indtil han mod
Slutningen af sit Liv hjemsøgtes af Sindssyge, et religiøst Vanvid, der
medførte, at han efterhaanden fjærnedes fra sine Forretninger.

Det var i Landhusholdningsselskabets Tjeneste, at M. i Aaret
1770 sammen med Bergraad Blichfeldt undersøgte Stenkulslejerne
paa Bornholm; i Forening med denne afgav han s. A. en Beretning
derom. Det følgende Aar paafulgte en Afhandling om Irlands
Handel med Fedevarer, der vakte en hel Del Opsigt og
indbragte ham Selskabets Guldmedaille. I 1772 fik han atter en
Guldmedaille af Selskabet, for en Afhandling om Aarsagerne til de høje
Kornpriser, og fik s. A. kongelig Ordre til ved Toldstedernes
Toldbøger og ved andre Hjælpekilder at beregne Danmarks
Handelsbalance for de sidste 9 Aar. Han afleverede allerede sin Beregning
i Slutningen af Aaret og blev belønnet med Fortjenstmedaillen i
Guld. Disse Aar vare i det hele taget M.s Glansperiode. Ogsaa
som politisk Forfatter optraadte han i denne Tid i Ly af
Trykkefriheden. Han angreb under Mærket «Philocosmus» tidligere
Regeringer i skarpe Udtryk og kritiserede ivrig Ove Guldbergs
Udtalelser (skrevne under Mærket «Philodanus»), medens han
anerkjendte Struensees Regimente.

I Jan. 1773 udnævntes han til Chef for Kommercekollegiets
danske Sekretariat og tillige til Kommitteret i dette Kollegium, og
et Par Uger derefter blev han gjort til Justitsraad (1770 var han
bleven udnævnt til Kancelliraad); men snart maatte hans friere
Anskuelser komme i Konflikt med den konservative Retning, som
nu var bleven raadende. Allerede i 1774 entledigedes han fra sit
Sæde i Kommercekollegiet og blev beskikket til Kommercekonsulent,
i hvilken Stilling han vistnok ikke blev synderlig benyttet, og hans
Skrift «Bevis, at Danmarks og Norges 40 Aar gamle
Kornhandelsplan, lagt ved Forordning af 16. Sept. 1735, ikke naar sin Hensigt
til Tronens og Statens bedste», som var færdigtrykt i 1774, blev
holdt tilbage i 11 Aar til efter Guldbergs Fald. Efter 1774 skrev
M. da ogsaa forholdsvis lidet.
M.s Navn er ikke mindst knyttet til det sidstnævnte Skrift, der
sikkert har haft Betydning for den efterfølgende liberalere
Lovgivning. Han hævder Handelsfriheden som Princip, men han er dog
enig med Guldberg i, at Friheden skal være «ledsaget med
Klogskab», og hertil hører Ind- og Udførselstold, der skal være et Øje
ved Handelen, der vejleder uden at vildlede den. Helt fri for
merkantilistiske Fejlsyn kan han dog næppe siges at have været
(jvfr. saaledes Falbe Hansen og Scharling, Danmarks Statistik III,
394), men i det hele vidne hans Skrifter om en for hans Tid
ualmindelig økonomisk Indsigt. -- I 1779 udnævntes M. til Etatsraad.
Han døde 8. Febr. 1790. Uden Tvivl har han aldrig været gift.

Worm, Lex. ov. lærde Mænd.
Nyerup, Lit. Lex.
Tidsskr. f. Landøkonomi 4. R. III.

H. Westergaard.



Martini, Ferdinand, 1734-94, Kirurg, fødtes i Rensborg
24. Marts 1734; hans Forældre vare Amtskirurg Peter M. og Clara
Magdalene f. Waltermann. Faderen døde tidlig, og han fik en
Stiffader, der ogsaa var Amtskirurg, og hos hvem han kom i
Lære. 1753 sendtes han til Kjøbenhavn, hvor han uddannede sig
i Anatomi og Kirurgi paa Amfitheatret og hos Heuermann. 1755
underkastede han sig Tentamen ved Theatret og sendtes derefter
med offentlig Understøttelse til Preussen til Lasarettjeneste. 1758
blev han Underkirurg ved Felthospitalerne i Holsten og ansattes
under Heuermann. Efter sin Tilbagekomst her fra udnævntes han
1762 til Regimentsfeltskær ved Husarerne, og 1764 absolverede han
den kirurgiske Examen ved Theatret, i det han som en af de
fremmelige og mere videnskabelig anlagte Kirurger forsvarede nogle
til dette Øjemed skrevne «Chirurgische Streitschriften». S. A. blev
han paa sin Generaldirektør Hennings' Forslag «som en meget
erfaren og habil Mand» udnævnt til Kirurg i Varde og omliggende
Herreder og paabegyndte derefter en livlig litterær Virksomhed
ved Smaaskrifter om kirurgiske Æmner. 1768 forlod han Varde
for at overtage en Hus- og Godskirurgtjeneste hos daværende
Konferensraad Løvenskiold paa Løvenborg, men fratraadte denne
Stilling allerede det følgende Aar. Rimeligvis var den i øvrigt
meget frisindede Godsejer bleven fortørnet over hans
Skribentvirksomhed, der paa én Gang slog ind paa det brændende
Landbospørgsmaal; i et anonymt udgivet og i Sorø trykt Skrift, der vakte
overordentlig Røre og Opsigt, «Briefe üb. den schlechten Zustand
des Landmannes u. die Mittel ihn zu verbessern, aus dem 
Englischen», optraadte han med stor Voldsomhed som revolutionær
Landboreformator og skildrede Godsejerne som noget forvorpent
Udskud.

Han forlod nu igjen Sjælland og modtog 1769 en Udnævnelse
til Regimentsfeltskær ved det slesvigske Infanteriregiment med
Bopæl i Ribe. I den følgende Tid samlede hans Forfatterskab sig
igjen hovedsagelig om Kirurgien, et Fag, han aabenbart omfattede
med Begejstring, og hvori han foruden flere mindre Skrifter
publicerede et omfangsrigt Arbejde (6 Bind), «Betrachtungen in der Lehre
von den Kopfwunden» (Hamb. 1780-84), hvilket under hans
sædvanlige febrilske og fortumlede Fremstillingsform skjuler adskilligt
godt og dygtigt og ogsaa senere vandt nogen Anerkjendelse. Ved
et Skrift, «Versuche u. Erfahrungen üb. die Empfindlichkeit der
Sehnen» (1770), vandt han tillige en vis Anseelse som
naturvidenskabelig Fysiolog i Hallers og sin Lærer Heuermanns Aand. Da
Striden mellem Medicinerne og Kirurgerne i Halvfjerdserne blussede
op i lys Lue, meldte M. sig hurtig og stillede sig i Brechen for
de sidste; han optraadte i sin ustandselige polemiske Ordflom mod
Doktorerne med saa stor Ildfuldhed og Energi, at han opnaaede
en Art førende Stilling og samlede en Del Kirurger om sig, som
af Modpartiet halv spottende kaldtes Martinianere. Men da det
kirurgiske Akademi var stiftet, og dettes Direktører vare blevne
myndige og ret hensynsløse Magthavere, brød den utæmmelige
Oppositionsmand ogsaa Staven over dem og gjorde dem, særlig
deres egentlige Chef Kølpin, til Skive for sine Angreb. Sin
tidligere social-reformatoriske Agitation gjenoptog han samtidig. Da
Landboproblemet igjen kom frem i første Række, og den store
Landbokommission i 1786 var bleven nedsat, rykkede han, denne
Gang under Navn, frem med et i Haderslev 1787 udgivet Skrift,
«Freimüthig geäusserte Einfälle, veranlasst durch den
Schriftstellerstreit üb. die Gerechtsame des Landmannes u. des Volkes», hvori
hans Optræden efter egen Mening er meget afdæmpet, men dog
saaledes, at den «grænser nærmere til Petulants end til
Frimodighed», som en Kritik deraf i «Lærde Tidender» udtrykker sig, og
hvori han for øvrigt fremsætter forskjellige yderst radikale
Reformforslag.

M. bliver ofte sammenstillet med Riegels, hans yngre
Medkæmper i mangen Kampagne, men han er dog en langt mere
sympathetisk Personlighed end denne. Han var utvivlsomt en
fanatisk Idealist, hvis vildt bistre Polemik aldrig fremgik af lave 
Grundmotiver; han var kun, som Haller siger om ham, «vir excitati
ingenii sibique credens». Da han 21. Marts 1794 døde i
Kjøbenhavn, fik han ogsaa fra sine medicinske Modstanderes egen Lejr
det hædrende Skudsmaal, at han altid i sin Lægevirksomhed havde
vist sig ikke blot videnskabelig dygtig, men tillige yderst
uegennyttig og opofrende, altid rede til Hjælp for hver, der trængte til
ham. -- Han var ugift.

Ingerslev, Danmarks Læger og Lægevæsen II, 461 f. 
Norrie, Georg Heuermann S. 26. 
Norrie, Chirurg. Academis Hist. S. 172 ff. 
E. Holm, Kampen om Landboreformerne S. 172 f. 186. 
Langebekiana S. 403 ff.

Jul. Petersen.



Martinus de Dacia, d. 1304, s. Mogensen, Morten.



Martzan, Melchior, --1654, Bogtrykker, 
vistnok en Brandenborger, nævnes som Bogtrykker i Kjøbenhavn fra 1626. Han har
snart gjort sig bemærket, thi 1630 overdroges det ham og
Universitetsbogtrykker Sal. Sartor at trykke Christian IV's Foliobibel, et
Arbejde, hvorved M. var den virksomste og mest betroede. 1633
sendtes han til Holland for at bestille Typer til en paatænkt
Bibeludgave i Grundsprogene. 1631 var der for ham oprettet Pladsen
som Universitetets 2. Bogtrykker; efter Sartors Død 1644 blev han
dets i. 29. Juni 1634 fik M. og Boghandleren Joachim Moltke
Privilegium paa at trykke og falholde «de ugentlige Aviser paa
Dansk og Tysk» -- det første danske Avisprivilegium (jvfr. VIII, 11).
Tidlig havde han Boglade ved Koret i Frue Kirke, fra 1648 i Rochi
Kapel i samme Kirke. Han har været en driftig, vel anset, men
ikke formuende Mand. Han var Kommissionær her for hollandske
Bogtrykkere, fra 1648 havde han et Trykkeri i Christiania. 1654
døde han af Pest (begravet 27. Juli). Han var gift 1. med
Sidsel, Universitetsbogbinder Gabr. Saxes Enke, 2. (13. April 1651)
med Cathrine Grefkens ell. Orchisdatter (d. 1667), Enke efter 2
Universitetsbogtrykkere: Sartor og Melch. Winckler.

Stolpe, Dagspressen i Danm. I, 126 ff.
Ny kirkehist. Saml. VI, 436 ff.

P. Stolpe.



Masch, Jacob Mortensen, --1678, Præst, Kobberstikker.
Han er rimeligvis den Jacobus Martini Raschius, der deponerede
fra Bergen 1651. Han maa formodentlig meget snart efter sin
Attestats have forladt Kjøbenhavn og søgt sit Livsophold i Norge, men
man kjender intet til ham før 1659, da han findes som Informator
i Brostrup Gjeddes Hus, hvor han tillige fik meget at gjøre med
«general og special Afridsninger, Kongsberg Sølvværk angaaende». 
Han blev hos Gjedde til hans Død (1668) og kom saa til Kansleren
Joh. Fr. v. Marschalck, der 1674 sendte ham til Kjøbenhavn med sin
Anbefaling, hvorpaa han 1675 blev Sognepræst til Jølster, hvor han
døde 12. Avg. 1678. Om hans præstelige Virksomhed kjendes intet
uden det, at han ikke nævnes i Kapitelsprotokollen, hvilket for den
Tid altid betyder noget i god Retning, men han har et Navn som
Tegner og Kobberstikker. Af hans Arbejder kjendes nu kun 5:
Throndhjems Domkirke paa 2 Blade, Throndhjems By, et Portræt og
Søtræfningen mellem 2 bergenske Skippere og en algiersk Korsar
1672. Om Throndhjems Domkirke har han ogsaa 1661 leveret et
Klagedigt med norske og latinske Vers. Det er fremkaldt ved Kirkens
Mishandling af Svenskerne, men er kun en almindelig Formaning
til Bod uden Hentydninger til de historiske Begivenheder eller
Tidens Forhold. -- Gift med Maren Finde, Datter af Sognepræst
til Førde Peder Jørgensen F. (f. 1610 d. 1691) og hans første Hustru,
Barbara Nitter. Hun var tidligere gift med hans Formand, Daniel
Bugge, ved hvem hun blev Mormoder til Professor Knud Leem
(X, 159), og blev 3. Gang gift 9. Juni 1680 med Eftermanden,
Søren Munthe.

Lampe, Bergens Stifts Biskoper og Præster II, 131. 
Weilbach, Nyt Kunstnerlex.                                                                              

D. Thrap.



Maschmann, Hans Henrik, 1775-1860, Apotheker, 
Søn af Apotheker i Christiania Johan Heinrich M. (f. 1719 d. 1785) og Karen
Hansdatter f. Sverdrup (f. 1738 d. 1797), der før havde været gift
med Proprietær Hans Moe (f. 1734 d. 1772), og hvis karakteristiske
Optegnelser 1894 ere udgivne. Han er født 6. Maj 1775 i 
Christiania, nød sin første Undervisning her, senere i Hamborg, paa
Frederikshald og Kongsberg og tog 1796 farmacevtisk Examen i
Kjøbenhavn. Efter Moderens Død det følgende Aar fik han 
Bevilling} paa at drive det ham arvelig tilfaldne «Elefantapothek» i
Christiania, som han 1839 overdrog til sin Søn, men efter dennes
Død 1848 atter overtog og bestyrede til sin Død, 19. Nov. 1860.
Han havde 1808 faaet Titel af Professor og har i Aarene 1818-20
virkelig holdt Forelæsninger i Kemi ved Universitetet. Han var
en for dette Fag og dermed beslægtede Industrigrene stærkt 
interesseret Mand, ligesom han ogsaa har anstillet forskjellige 
agronomiske Forsøg, med Tilberedning af Brændevin af Kartofler og
Sukker af Runkelroer, hvorhos han har skrevet ikke faa Brochurer
og Artikler i Tidsskrifter angaaende Materier, der indgaa under 
eller berøre de nævnte Fag. Han blev ligeledes anvendt i
offentlige Kommissioner, der behandlede Saadanne Æmner, og som
Medlem af Selskabet for Norges Vel er han den første i Norge, der
fremsatte Forslag om Dampskibsfart langs Kysten (1816). Han blev
1825 Medlem af Videnskabernes Selskab i Throndhjem. 18. Avg.
1802 blev han gift med Mette Cathrine Elisabeth Lillienskiold
(f. 22. Juni 1774 d. 20. Okt. 1854), Datter af Kammerherre Hans
Gustav L. og Sophie Charlotte f. Heltzen.

Halvorsen, Norsk Forf. Lex.

H. J. Huitfeldt-Kaas.



Masius, Hector Gotfred, 1653-1709, Theolog, 
blev født 13. April 1653 i Schlagsdorf i Meklenborg, hvor hans Fader, Nicolai
M. (d. 1668), var Præst; hans Moder, Elisabeth Bremer, var Søster
til Hofpræst Johan B. og Mag. Chr. B. ved Petri Kirke i
Kjøbenhavn (III, 52 f.). M. gik i Skole i Lybek og studerede derefter i
Giessen. 1670 kom han første Gang til Kjøbenhavn for at besøge
sin nævnte Morbroder Hofpræsten og opholdt sig længere Tid her.
Men hans Studier førte ham paa ny til Tysklands forskjellige
Højskoler. 1675 fik han Magistergraden i Giessen; studerede derefter
bl. a. i Leiden og Utrecht, og kun Sygdom forhindrede ham i at
komme til England. For sit Helbreds Skyld rejste han til
Kjøbenhavn, prædikede flere Gange i Petri Kirke og vandt derved
Storkansleren Fr. Ahlefeldts Gunst; han opnaaede 1682 at faa Løfte
paa det første ledige theologiske Professorat. Men allerede s. A.
gik han som dansk Legationspræst til Paris. Her forfulgtes
Huguenotterne paa denne Tid, og han gjennemlevede i Frankrigs
Hovedstad de store Uroligheder som Følge af det nantiske Edikts
Ophævelse 1685. Hans Præstegjerning fik derved en særegen Karakter
og lagde Beslag paa alle hans Kræfter. 1684 udgav han et
Forsvarsskrift paa Fransk mod Romerkirken. Fra Paris fik han ogsaa
Lejlighed til at komme til England og gjøre sig bekjendt med
Forholdene i Oxford. Det tilbødes ham at blive
Generalsuperintendent i Lauenborg, men 1686 vendte han hjem efter Befaling
af den danske Konge, i det han var udnævnt til Hofprædikant og
Professor i Theologi. Disse Embeder beklædte han derefter i 23
Aar til sin Død. Ved hans Hjemkomst fra Paris vakte hans ydre
Optræden stor Forundring. Han var den første Præst, som viste
sig her til Lands med Allongeparyk. Hans Ophold i Frankrig
havde ogsaa sat andre mærkbare Spor saa vel med Hensyn til
hans Læremaade som til hans Stil. 
Aaret efter (1687) fik han den theologiske Doktorgrad i
Kjøbenhavn. Men ved samme Tid indvikledes han i heftig Strid. Han
havde i Frankrig været de reformertes Beskytter; nu blev han
deres hidsige Avindsmand i Danmark. Ved deres Trosfælles
Dronning Charlotte Amalies Protektion havde de opnaaet adskillige
Privilegier, men betragtedes dog stadig med mistænksomme Blikke
af Præsterne og Theologerne her hjemme. Ved et latinsk Skrift,
som M. udgav i Slutningen af 1687, blussede Ilden op paa ny.
Det bar Titelen: «Den evangeliske Religions Vigtighed for
Fyrsterne » («Interesse principum circa religionem evangelicam») og gik
ud paa at vise, at Kalvinismen i sin Helhed hyldede
Folkesouveræniteten som sit Princip og derfor var farlig for den absolute
Kongemagt. Allerede 1663 havde daværende Professor H. Vandal
(d. æ.) i et Skrift anslaaet samme Streng, uden at det den Gang
havde draget Følger efter sig. Men nu rejste sig et Ramaskrig fra
reformerte Theologer rundtom, og Krigen fortsattes med tiltagende
Bitterhed gjennem flere Aar. Blandt Modstanderne kan særlig
nævnes Professor Samuel Andreæ i Marburg og Joh. Bekman i
Frankfurt, som skrev under Mærket «Hubert Mosanus». Striden
fik efterhaanden en fuldstændig politisk Karakter, og de reformerte
fremførte bl. a. Bemærkninger om, at de danske Konger -- t. Ex.
Frederik II -- tidligere havde dømt mildere om Kalvinismen. I
«Dania orthodoxa fidelis et pacifica» (1689) forsvarer M. den
danske Regering mod Beskyldningen for Kalvinisme. Denne Vending
af Striden fremkaldte saa et Kongebrev af 5. Febr. 1689 til M. om
strax at paatage sig at udarbejde en fuldstændig Danmarks
Kirkehistorie, hvad der hidtil savnedes; til det Øjemed skulde Arkiverne
staa til hans Raadighed. Sammen med den unge Fr. Rostgaard
rejste saa M. s. A. til Nordtyskland for ogsaa her at drive
arkivalske Undersøgelser, ligesom det i den følgende Konges Tid
paatænktes at sende ham til Rom for i Vatikanet at skaffe Oplysninger
til Nordens Kirkehistorie. Der blev imidlertid intet af hele
Arbejdet; hans Samlinger dertil kjendes heller ikke. Nye Indlæg i
den staaende Strid gav han 1690 i sit iltre Skrift «Das treue
Lutherthum» og 1691 i «Epistola ad Bart. Botsaccum», der den Gang
var ansat i Brunsvig. Hans Yndlingsdiscipel S. Lintrup kom ham
ogsaa til Undsætning 1692 med et sprænglærd Arbejde (X, 337).
Imidlertid var den vittige Retsfilosof Chr. Thomasius i Halle kommet
med paa Kamppladsen, og han viste sig baade af Navn og af
Gavn at være «mere end Masius». Naar M. mod den Sætning,
at Kongemagten skulde være overdraget af Folket, indvendte, at
ingen kan give, hvad han ikke har; derfor kan Folket heller ikke
give nogen Kongemagt, -- svarede Thomasius: «Jeg har ingen
Ørefigen; men derfor kan jeg godt give Hr. M. en; thi jeg har, hvad
der hører til.» M. blev rasende og fik Kongen overtalt til ikke
blot at lade Thomasius' «Skandskrift» offentlig brænde af Bøddelen,
men ogsaa til at sende en egenhændig Skrivelse til Kurfyrst Frederik
Vilhelm af Brandenborg og deri forlange hans alvorlige Afstraffelse.
Svaret blev en Gjenfordring fra Kurfyrsten til den danske Konge,
at denne skulde straffe sin Hofpræst, der ikke blot havde rejst en
theologisk Kontrovers, men meget mere krænket alle reformertes
Ære og mistænkeliggjort deres Redelighed. M. høstede ingen
Lavrbær i denne Strid, men han blev derved Aarsag til, at de
reformertes Stilling i Danmark blev vanskeligere, deres Rettigheder
indsnævrede, og at Forbud udgik imod, at unge Adelsmænd, der rejste
udenlands, maatte opholde sig ved kalvinistiske Universiteter for
ikke at blive smittede af republikanske Grundsætninger.

Strax efter sin Hjemkomst fra Paris havde M. -- endnu ugift --
taget en Del unge studerende, saa vel adelige som borgerlige, i
Huset. Han var jo en kundskabsrig og berejst Mand, i hvis
Omgang der kunde være meget at lære. «Man kunde snarere kalde
det et lille Akademi end et Spisehus», skriver Fr. Rostgaard, som
selv i 3 Aar opholdt sig i dette store Selskab og uddannedes af
denne lærde. M. var en virksom og anset Universitetslærer og
havde betydelig Indflydelse i Hofkredsen. Som Disputator lod han
sig hyppig høre i Nærværelse af Landets øverste Mænd, og
Æmnerne kunde omhandle noget saa sindrigt som «om Absalons Haar»
(1693). Alle hans Disputatser udgaves samlede efter hans Død med
en panegyrisk Levnedsskildring af S. Lintrup (Hamb. 1719).
Desforuden haves adskillige asketiske Skrifter af M., ligesom han ogsaa
har digtet en Del Salmer, optagne i Datidens Salmebøger. 1692
blev han af Kongen beordret at være Skriftefader hos Grevinden
af Samsø, Sophie Amalie Moth. Han holdt 1703 Ligprædiken over
hendes Søn, Chr. Gyldenløve. Den udkom 1709 i prægtig
Udstyrelse.

I Paris blev M. i Avg. 1691 trolovet med en Søsterdatter af
Gesandten, Geheimeraad Meyercrone. Det var eneste Datter af
Justitsraad And. v. Engberg (IV, 512), Birgitte Magdalene v. E.,
der ved Faderens Død (1690) som et 13 Aars forældreløst Barn var
kommet i Huset hos sin Onkel. Ægteskabet kunde dog paa Grund
af Brudens Alder ikke fuldbyrdes før 4. Sept. 1692, hvorefter M.
hjemførte til Danmark den rige Arving til Herregaarden Ravnstrup
og flere Ejendomme. Hun døde allerede 15. Marts 1694 efter at
have født en Søn. Aaret efter indgik han nyt Ægteskab, med
Anna Cathrine Reimer, f. Drøge (f. 1661 d. 1705), Enke efter Claus
R., «en af de principaleste og rigeste Kjøbmænd i Kjøbenhavn»,
og Datter af Raadmand Johan D. Ved sine Giftermaal blev M.
hovedrig. 1706 fik han Skjøde paa Gunderslevholm og ejede 
desuden Førslev og Fuglebjærg. I Sommeren 1709 tog hans svagelige
Helbred Overhaand. Han flyttede ud til Ravnstrup; Sygdommen
forværredes, og han døde her 20. Sept. s. A. Hans Børn bleve
1. Juli 1712 optagne i den danske Adelstand under Navn af «von
der Maase», med hvilket Navn deres Farbroder Etatsraad Nicolai
Henrik M., der døde 1719 uden at efterlade Afkom, allerede 1710
var adlet. Descendenter have indtil Nutiden beklædt høje 
Hofstillinger. Skiftet efter M. fremkaldte adskillige Forviklinger. Ved
Dom af 26. Jan. 1718 bleve Arvingerne tilpligtede at udbetale en
Kapital, som M. havde testamenteret til de fattige; derved oprettedes
«det Masius-Rostgaardske Stipendium» ved Kjøbenhavns Universitet,
hvilket Legat tildeles 4 Regensalumner.

Gl. kongl. Saml., Fol., Nr. 1076. 
Zwergius, Siellandske Clerisie S. 701 ff.
Pontoppidan, Annales eccles. Dan. IV, 643 ff. 
Vernünftige u. christl. Thomasische Gedancken (Halle 1724) II, 201 ff. 
Gigas, Briefe S. Pufendorfs an Chr. Thomasius (1897) S. 35 ff. 
Worm, Lex. ov. lærde Mænd. 
Krogh, De danske Majorater S. 200ff.

A. Jantzen.



Masius, Heinrich, --1714, Rektor, 
blev født i Burg paa Femern, hvor hans Fader af samme Navn var Præst. Fra 
Gymnasiet i Lybek kom han til Universitetet i Kiel. 1678 blev han
Konrektor i Flensborg og ægtede sit Bysbarn, en Søster til Professor, 
Dr. Kortholt i Kiel (IX, 376). 1682 blev han Konrektor i
Slesvig og rykkede 1685 op til Rektoratet sammesteds. Men da
Forholdet til Dompræsten, under hvis Inspektion Skolen stod, blev
utaaléligt og meget spændt, gjorde dette ham Stillingen uholdbar,
og hans Svoger hjalp ham til det ringere Embede som Rektor i
Schwerin (1687). Her døde han 13. Juni 1714. Han er bekjendt
som Salmedigter. Hans Salmer, hvoraf flere have holdt sig i 
Nutidens Salmebøger, ere indflettede i hans Opbyggelsesskrift «Elieser
od. die preiswürdigste Hand Gottes» (Lyb. 1699); heri meddeler
han ogsaa flere Træk af sin egen Livsførelse.

Allg. Deutsche Bipgraphie XX. Schlesw -Holst.-Lauenb. Landesberichte I
(1846) S. 61. 
E. E. Koch, Gesch. des Kirchenlieds u. Kirchengesangs, 3. Aufl., V, 548 f.                                                                                 

A. Jantzen.



v. Massau, Christian Albrecht, o.1690-1752, Amtmand.
M., der næppe hører til den bekjendte bagpommerske Adelsslægt
v. Massow, formodes at være Søn af den 1693 afdøde gottorpske
Hofraad Jacob v. M. og Anna Cathrine Bartels, der i 2. Ægteskab
var gift med Gehejmeraad Johan Ludvig Pincier Friherre v.
Kønigstein (IX, 636). Han blev i ung Alder Kammerjunker ved det
danske Hof og nævnes som saadan 1714, da han sendtes til Kassel
i Dronningens Ærende. 1723 blev han beskikket til Amtmand over
Aabenraa og Løgumkloster Amter samt til Landraad i
Hertugdømmerne. 1726 blev han udnævnt til Ceremonimester, fik 1733
Titel af Konferensraad, blev 1738 hvid Ridder og 1746
Gehejmeraad. M. døde i sit Embede som Amtmand 25. Avg. 1752. Han
havde 21. Jan. 1724 i Kjøbenhavn ægtet Marsilia v. Grabow,
Kammerfrøken hos Dronning Anna Sophie. M. nævnes allerede 1727 som
Ejer af Godset Lasbeck i Holsten, der ved hans Død gik i Arv
til hans Svigersøn Gehejmeraad Vilhelm August v. d. Osten.

Louis Bobé.



v. Massenbach, Philip Adam, 1621-1702, Officer, var født
1. April 1621 paa sin Slægts Stamgods Massenbach i Pfalz (nu i
Württemberg). Forældrene vare Hans v. M. og Dorothea v. Mørlau.
Alt som Barn blev han af Trediveaarskrigens Rædsler forjaget fra
Hjemmet. 1660 var han Oberstlieutenant ved det franske
Rytterregiment Mazarin, men han var dog nærmest knyttet til Lothringen,
hvor han besad flere Godser og havde ægtet Claude Henriette d'Auxi.
Siden var han kurkølnsk og derefter brunsvigsk Oberst. 20. Juli
1677 giftede han sig 2. Gang, med Ilsa Anna v. Hardenberg
(f. 25. Avg. 1630, begr. 4. Sept. 1687); hun var Datter af brunsvigsk
Oberst og Krigsraad Hans Christoph v. H. og Enke 1. efter Rabe
Arndt v. Oyenhausen, 2. efter Stats Friedrich v. Post. I Dec.
1678 traadte M. i dansk Tjeneste som Generalmajor til Hest og
stod den følgende Sommer ved Hovedhæren, der skulde dække
Rigets Sydgrænse mod et truende fransk Indfald, men ikke kom i
Aktion. Den Episode, hvortil M.s Navn særlig er knyttet, er Møllns
Overrumpling 17. Marts 1684, da Christian V havde overdraget ham
at gjøre «Exekution» hos Hertugerne af Sachsen-Lauenborg og
Meklenborg-Schwerin for Penge, Kongen havde til gode. Under
ganske pudsige Omstændigheder gjorde M. sig til Herre over
nævnte lille Fæstning lige for Landsherrens Øjne og løste herved,
uden at det kom til Blodsudgydelse, den Opgave, der var stillet 
ham. M.s Konduite belønnedes med det hvide Baand. Senere
var han med ved Belejringen af Ratzeburg 1693, men levede i
øvrigt paa sin Ejendom Hellestrup ved Ringsted, hvor han døde
29. Sept. 1702.

H. v. Massenbach, Gesch. der Herren u. des Lehnes v. M. (1891).
Vort Forsvar Nr. 372 (1895).

H. W. Harbou.



Massmann, Nicolaus Henrich, 1766-1816, Præst, Søn af
Senator og Kjøbmand Joachim M. og Catharina f. Schlichting, er 
født 10. Marts 1766 i Heiligenhafen i Holsten. Han afgik 1785 fra
den lærde Skole i Kiel til Universitetet sammesteds, rejste 1788 til
Jena, men vendte 1789 tilbage til Kiel, tog theologisk
Embedsexamen i Gluckstadt og kom s. A. til Kjøbenhavn som Huslærer
for A. P. Bernstorffs Børn. 1792 blev han Sognepræst ved Frederiks
tyske Kirke paa Christianshavn, i hvilket Embede han døde 26. Okt.
1816. Han ægtede 1793 Dorothea Eisabe v. Essen (f. 1775 d. 1851),
Datter af Advokat og Amtssekretær Michael v. E.

M. er Stifter af de kjøbenhavnske Søndagsskoler, der endnu
bære hans Navn. 21. Marts 1800 udkom der en Forordning om
Haandværkslavene i Kjøbenhavn, hvorved det tilsigtedes at højne
Standen. Samme Dag udsendte M. en Opfordring til at yde Bidrag
til en Søndagsskole, hvor Haandværkslærlinger gratis skulde
undervises i Regning og Skrivning. Der indkom et klækkeligt Beløb,
og der meldte sig mange Deltagere, saa der bestandig maatte
oprettes nye Klasser, og flere og flere Lokaler toges i Brug. Allerede
det første Aar indrettedes der ogsaa et Kursus for Svende. 1802
var der 386 Elever, 1806 553. Nye Undervisningsfag optoges: Sang,
Tegning, Skibsbygningstegning, Geografi, Fædrelandshistorie,
Geometri. Skolen fik et betydeligt Tilskud fra den Reiersenske Fond;
det inddroges vel 1805, da M. ikke vilde gjøre Skolen til en
udelukkende Industriskole, men fornyedes 1808, da han i det væsentlige
havde givet efter for de Fordringer, Fondens Bestyrelse stillede.
M. udgav 1802 en Samling Sange for Eleverne, han lod slaa
Medailler, der uddeltes til de dygtigste, og dette skete ved en
Aarsfest, hvor Kongehuset var tilstede. Hver Afdeling havde 2 Bestyrere,
og alle Bestyrerne tilsammen udgjorde Selskabet til Søndagsskolernes
Befordring. Disse have haft stor Betydning for den kjøbenhavnske
Haandværksstands Udvikling, og mange lignende Skoler oprettedes
i Kjøbstæderne.

Erslew, Forf. Lex.
C. Nyrop, Dansk Haandværkerundervisning S. 55 f.

L. Koch.



Materna, Anna Cathrine, s. Passow.



Mathesius, s. Matthesius.



Mathiesen, jvfr. Matthiesen.



Mathiesen, Christian, 1807-50, Officer, født i Kjøbenhavn
20. Dec. 1807, Søn af Sekondlieutenant ved Kjøbenhavns
Infanteriregiment Johan M., en født Nordmand, og Magdalene Charlotte
f. Colditz. 3 Aar gammel mistede C. M. under tragiske
Omstændigheder sin Fader og sit Hjem, hvornæst Kapitajn, siden Oberst,
F. C. Hagen tog ham til sig. Han kom 1823 paa
Landkadet-akademiet, blev 1829 Sekondlieutenant ved 1. Livregiment til Fods,
1836 Premierlieutenant, 1838 forsat til oldenborgske Regiment, ved
Hærens Omordning 1842 til 11. Bataillon, 1846 til 15. Bataillon.
Da han i 1848 havde maattet udstede Revers for at slippe bort fra
Rensborg, kom han ikke til at deltage i dette Aars Felttog. Han
forfremmedes s. A. til Kapitajn og efter at være ansat som Kompagnichef 
ved 1. Forstærkningsjægerkorps nævnedes han med Udmærkelse
for sin Deltagelse i Felttoget 1849, særlig i Slaget ved Fredericia.
25. Juli 1850 faldt han for en fjendtlig Geværkugle, i det han førte
sit Kompagni frem til Storm paa Isted By.

M. havde fra ung af været bekjendt for sin fremtrædende
faglige Dygtighed og for sin bestemte, uafhængige Karakter.
Saaledes havde han i 1838 haft et Sammenstød ved Parolen med sin
Regimentschef. Den Krigsretssag, der rejste sig heraf, vakte megen
Opsigt og havde til Følge, at M. blev forsat til Rensborg. Her
var han 24. Marts 1848 blandt dem, der traadte skarpest op mod
Prinsen af Noer, da denne opfordrede Garnisonens Officerer til at
svigte deres Fane. Den Anseelse, M. nød hos Kammeraterne, fik
et Udslag ved, at der var Planer oppe om at opstille ham som
Kandidat ved det første Landstingsvalg, en Ære, han dog selv
frabad sig. - Siden 10. Dec. 1848 havde han levet i barnløst
Ægteskab med Emilie f. Møller, Datter af Kjøbmand Broder M.
i Aalborg.

Den dansk-tydske Krig 1848-50, udg. af Generalstaben, III, 1512.
Vort Forsvar Nr 90 (1884).
Lange, Udvalg af Criminelsager V.

H. W. Harbou.



Mathiesen, Haagen, 1759-1842, Handelsmand, Søn af
Lagmand i Christiania Jørgen M. (f. 1725 d. 1764) og Karen f. Nielsen
(f. 1730 d. 1766), var født i Christiania 1759 (døbt 26. Okt.) og blev 
Student fra sin Fødebys Kathedraskole 1776, juridisk Kandidat 1780.
I nogen Tid var han Assessor auscultans i General-Landøkonomi- og 
Kommercekollegiet, men flyttede senere (før 1790) tilbage til Christiania,
hvor han 1800-4 var Branddirektør. 1800 erholdt han Kapitajns
Karakter med Ret til at bære Armeens Felttegn. Hans hovedsagelige 
Virksomhed var en indbringende Skov- og Trælasthandel. Hans
Formue ansloges snart til over en Tønde Guld. M. ejede den store
Gaard Linderud i Nærheden af Christiania, hvor han jævnlig boede,
ligesom han havde en større Ejendom i selve Byen. M. sluttede
sig til den Kreds af Mænd, der i Christiania sværmede for den
franske Revolution, og er kaldt en Godtkjøbs-Republikaner. Han
var jævnlig med paa Demonstrationer for disse sine Ideer, for
øvrigt af en meget uskyldig Art. Senere troede han, at en 
Forening med Sverige bedre kunde fremme disse, og han omtales 
gjentagne Gange som en Mand, der nærede Sympathier for Sverige
og var dette Land hengiven. I Norge nød han kun ringe Anseelse, 
og han havde et meget bekjendt Øgenavn, hvorunder han 
endog er bleven omtalt i tyske Aviser. I 1814 stillede han sig 
fjærnt fra den almindelige Begejstring og vægrede sig ved at bringe
Ofre paa det betrængte Fædrelands Alter, medens han i 1811 havde
ydet et større Bidrag til Subskriptionen for det norske Universitet.
Efter Foreningen med Sverige modtog han i 1815 ikke mindre end
2 svenske Ordenstegn. Men han følte sig ikke i Længden tilfreds,
hvortil det maaske kan have bidraget, at den anden svenske Statholder, 
Grev C. C. Mørner, viste sig alt andet end velvillig stemt
mod ham. Mørner har udtalt, at han i M. saa en Mand, der drev
sine Forretninger paa en Maade, som var til Landets Skade. 
Tilbagestødt af Statholderen begyndte M., som det synes, at drive 
hemmeligt Angiveri for at undergrave den Tillid, denne nød hos
Carl Johan, og hans Virksomhed var i dette Punkt næppe uden
Frugter. M. selv fandt sig under disse Forhold stedse mindre vel,
og han, der havde arbejdet paa at sprænge Foreningen med 
Danmark, vendte sig nu til dette Land, hvor han, antagelig i 1824 eller
et af de paafølgende Aar, opslog sin Bolig. 1826 modtog han af
Frederik VI Titel af Generalkrigskommissær. Han døde i Kjøbenhavn 
12. Okt. 1842.

Gift i Christiania 11. Marts 1790 med Martha Beate Mogensen
(f. i Christiania 1766, d. sammesteds 9. Nov. 1823), Datter af 
Linderuds Ejer Kancelliraad Mogens Larsen M. og Helene Cathrine f.
Buckler. Derhos ere hans i Norge med Anna Catharina Buet 
fødte Børn adopterede i Danmark efter kongl. Bevilling af 19.
Dec. 1827.

E. A. Thomle, Stamtavle ov. Fam. Mathiesen (utrykt).
C. Pavels, Dagbøger 1812-13.
L. Daae, Det gamle Christiania.

Yngvar Nielsen.



Mathiesen, Hans Lauritz, 1829-84, Handelsgartner, er født
25. Juni 1829 i Julianehaab paa Grønland, hvor hans Fader, Jens
Mathias M., var Kolonibestyrer. I 1843 kom han i Gartnerlære paa
Sorgenfri under Gartner Rønne, derefter var han Elev paa
Rosenborg under Gartner Petersen og paa Bregentved under Gartner
Biincher. Efter at han 1848 havde taget Gartnerexamen, blev han
1849 ansat som Gartner paa Gyldensten ved Bogense. I Aarene
1852-54 aftjente han sin Værnepligt og kjøbte i 1854 en Ejendom
i Korsør med tilliggende Kjøbstadgrund, o. 2 1/2 Td. Land. I
Begyndelsen arbejdede han under vanskelige pekuniære Forhold, men
efterhaanden som Køkkengartneriet og Blomsterkulturen afløstes af
Planteskoledrift, forbedredes hans Stilling, og samtidig udvidedes
Jordarealet, i det han i Tidsrummet fra 1855-79 indkjøbte i alt
22 Tdr. Land. I 1872 plantedes Moderexemplarer af over 550
forskjellige Frugttræsorter og over 1000 Sorter Roser. M. har gjort
sig fortjent ved Indførelse her i Landet af mange nye fortrinlige
Sorter Frugttræer, Frugtbuske og Roser samt ved at have været
Banebryder for rationel og tidssvarende Planteskoledrift. Han døde
13. Marts 1884. M. ægtede 11. Maj 1856 Regia Richards (f. 26. Dec.
1826), Datter af Skræddermester George Louis R. i London.

L. Helweg.



Mathiesen, Lars, 1769-1852, Traktør, født 26. Dec. 1769.
l 1801 nedsatte han sig i Allégade paa Frederiksberg som Traktør
og vidste snart ved grovkornet Jovialitet og slagfærdig, men ofte
plump Humor at skaffe sig en større Kundekreds blandt den
jævnere Middelstand, ligesom ogsaa Studenterne i en Række Aar
hyppig fejrede deres Symposier der, og i disse deltog M. som
Anfører, altid tiltalende sine Gjæster med «du». Blandt de mere
bekjendte Mænd, som jævnlig søgte ham, var K. L. Rahbek. I M.s
sidste Aar var hans Hus væsentlig kun søgt af de lavere Klasser.
Han døde paa Frederiksberg 29. Marts 1852. Gift 1. med Inger
f. Steenberg (f. 1772 d. 1817), 2. med Hanne P. f. Hansen (f. 1793
d. 1871).

Petersen, Gamle Minder om Frederiksberg S. 81 ff.

F. J. Meier.



Mathilde, s. Mechtilde.



Matras, Daniel, 1598-1689, Sprogmand, 
var fransk af Herkomst, født i Vendome 3. Juli 1598, og blev 1623 Professor ved
Sorø Akademi i Fransk og Italiensk, hvilket Embede han beklædte
i mange Aar af sin ualmindelig lange Levetid. I sin Egenskab af
Lærer udgav M. en Række Grammatikker og Ordbøger i de
romanske Sprog, de første i Danmark udgivne. De ere mest affattede
paa Tysk og paa Latin; en enkelt, «En kort og enfoldig fransøsk
Grammatica», udkom 1663, fordansket af Hans Bachkoger. M.s
Bøger ere væsentlig Bearbejdelser af fremmede, og som Kilder
angiver han selv Dan. Martins franske og Franciosinis italienske
Grammatik. De vigtigste ere: «Italianische Grammatica», «Brevis
grammatica Gallica od. eine kurze französische Grammatica» (1637),
en lille fransk-dansk Ordbog (1628), ikke ordnet alfabetisk, men
efter Betydningsgrupper, en større Glosebog («Nomenclatura», 1643)
i 4 Sprog -- Fransk, Tysk, Italiensk og Dansk --, ligeledes ordnet
efter dette Princip, hvad der ogsaa gjælder om en Samling af
Ordsprog og Talemaader i de samme 4 Sprog (1633); dog er der i de
2 sidstnævnte Bøger et alfabetisk Register for hvert Sprog.

Nyerup, Lit. Lex.

E. Gigas.



Mattat, Charles Louis Franciscus, 1791-1852, Handskefabrikant, 
er født 12. Maj 1791 i Grenoble og oplærtes der i
Handskemageriet. Han kom til Danmark 1811, indkaldt af
Kjøbmand O. C. Kellermann i Randers, der i denne By havde anlagt
et Garveri og en Handskefabrik. Hele denne industrielle
Virksomhed overtog M. nogle Aar senere, da Kellermann forlod Danmark,
og under den nye Ejer voxede Virksomheden stærkt. «Randers
Handsker» bleve paa ny en søgt Artikel, der blev afsat i baade
Indland og Udland, og han sendte ogsaa i betydelig Udstrækning
hvidgarvede Skind til England. Han støttede sig i sin Virksomhed
til indkaldte franske Arbejdere. 1848 overdrog han den til 2 Sønner,
der fortsatte den under Firmaet «Mattats Sønner», og flyttede selv
til Kjøbenhavn, hvor han døde 2. Maj 1852. Han var gift med
Charlotte Louise f. Klæstrup (f. 21. Juli 1785 d. 3. Avg. 1832), Datter
af Søren Christian K., Præst i Øster og Vester Alling, og Lene
Margrethe f. Bay.

Rawert, Danmarks industr. Forhold S. 363. 
A. Bauer, Jydske Haandværkere.

C. Nyrop.



Matthesius, Henrik, --1681, Højesteretsassessor, var tysk
født, men ellers vides intet om hans Herkomst. 1649-53 rejste
han udenlands som Hovmester for Rigsmarsken Anders Billes Børn
og blev i Sept. 1653 Præceptor for Prins Christian (V), men fik sin
Afsked i Nov. 1655 paa Grund af Misfornøjelse med, at han var
en fremmed. Han blev samtidig dermed udnævnt til kongelig
Resident i Danzig, men kaldtes tilbage der fra i 1658 og blev i Nov.
s. A. paa ny Prinsens Lærer. Fra Jan. 1661 var han Medlem af
Statskollegiet og Højesteret, fulgte derefter 1662-63 Prinsen paa
hans Udenlandsrejse og fik efter sin Hjemkomst i Avg. 1663
Bestalling som Medlem af de nævnte Institutioner; denne Bestalling
fornyedes efter Christian V's Tronbestigelse. 1676 var han Medlem
af den Kommission, der dømte Griffenfeld, og s. A. medbeskikket
til at undersøge Vitus Berings Manuskript til den danske
Kongekrønnike. Han døde 23. Avg. 1681. 16. Marts 1666 havde han
ægtet Anna Sophie (f. 28. Nov. 1642), Datter af Professor Henrik
Ernst (IV, 569); hun døde i Begyndelsen af 1676.

Bruun, Gunde Rosenkrantz S. 62.
Personalhist. Tidsskr. 2. R. III, 273.
A. D. Jørgensen, Griffenfeld I, 240. 479.

J. A. Fridericia.



Matthiesen, Jacob, 1602-60, Biskop, er født 17. Okt. 1602 i
Aarhus og Søn af Christian IV's Livlæge, Dr. Matthias Jacobsen
(d. 1636). Moderen, Ingeborg (d. 1614), var Datter af Biskop Jens
Gjødesen (VI, 50). M. gik først i Fødebyens Skole, men kom 1619
i Odense Skole, hvorfra han sendtes til Universitetet 1621. Som
Student kom han i Huset hos J. Brochmand og optoges derefter
1623 i den lærde Holger Rosenkrantz' Kreds i Odense og paa
Rosenholm, hvor han maatte lede 4 unge Adelsdamers Undervisning
og desuden følge Husherrens «Formaninger» 3 Gange om Ugen,
«saaledes at hans Otium blev et Negotium». 1624 rejste han efter
Rosenkrantz' Anvisning til Wittenberg, hvor han særlig kastede sig
over mathematiske Studier, som han allerede havde begyndt paa
Rosenholm. Han følte sig frastødt af det vilde Studenterliv, der
gik op i Drik og Udsvævelser, og trak sig tilbage til en lille Kreds
af Landsmænd, hvoriblandt nævnes Fr. P. Schandorph, Henr.
Villumsen, Hans Svanning fra Ribe og P. Vinstrup. Efter et kort
Ophold i Hjemmet rejste han 1626 til Rostock og der fra til
Nederlandene, hvor han i Harderwijk fortsatte sine mathematiske Studier
under Vejledning af sin Landsmand J. Isacsen Pontanus. Efter et
længere Ophold i Leiden rejste han 1629 til England og studerede
i London og Cambridge. 1630 blev han Professor eloqventiæ ved 
Kjøbenhavns Universitet og 1631 Magister, Han vandt hurtig et
Navn som en af Tidens fortrinligste Latinister. Christian IV, som
havde Brug for en dygtig Latiner, tilbød ham paa gode Vilkaar
en Plads i Kancelliet, men han foretrak at blive i sin Stilling ved
Universitetet, hvor han havde en betydelig Indtægt som Forfatter
af Testimonia publica, Programmer osv. 1638 blev han Hofpræst,
1640 Dr. theol. og 1645 Biskop i Aarhus. 1653 tilbød Frederik III
ham Sjællands Bispestol, men han foretrak at blive i Aarhus og
henviste til sin tiltagende Svagelighed. Den havde allerede hindret
ham i at deltage i Hyldingen 1648, den øgedes yderligere under
de Trængsler, der overgik Aarhus under Svenskekrigen, og endte
med hans Død 3. Juni 1660. 1632 havde han ægtet Anna Bartholin
(d. 1682), Datter af Lægen og Theologen Caspar B. (I, 551). Ved
hende blev han Stamfader til Slægten Jacobæus. -- Som Hofpræst
og senere som Biskop nød han stor Anseelse for sin Veltalenhed,
hvorfor han var særlig søgt som Taler ved Brudevielser og
Begravelser baade ved Hove og iblandt Adelen, en Virksomhed, som
bragte ham store Indtægter.

Skjønt han havde hørt til den rosenholmske Kreds og havde
haft særlig Lejlighed til at sætte sig ind i H. Rosenkrantz'
Bibeltheologi -- han havde endog en Gang i et Brev til Rosenkrantz
erklæret, at hvad han havde lært ham, «vilde blive i al Evighed» --,
sporer man i hans Skrifter saa godt som ingen Paavirkning fra den
Side. Hans Skrift «Exilium pietatis», en Tale, han holdt i Leiden
1627 under et Studieophold, hvortil Rosenkrantz havde givet
Anvisning, indeholder saaledes intet, der minder om den lærde
Adelsmands Særretning, skjønt Skriftets Titel kunde tyde derpaa. Og
da hans Mening blev æsket under den sidste, afgjørende Strid
imellem H. Rosenkrantz og det theologiske Fakultet -- han var
den Gang Hofpræst --, indtog han et meget uklart og
tilbageholdent Standpunkt. Foruden det ovennævnte Skrift har han
udgivet 4 Ligprædikener og 2 Disputatser: «De recte tradendis
disciplinis et artibus» (1630) og «De usu philologiæ in omni studierum
genere» (1635), Indlæg i den Tids Forhandlinger om Skole- og
Universitetsforhold.

Zwergius, Siellandske Clerisie I, 577 ff.
J. O. Andersen, Holger Rosenkrantz S. 275 f. og oftere.

S. M. Gjellerup.



Matthiesen, Oscar Adam Otto William, f. 1861, Maler.
Oscar M. er født i Byen Slesvig 8. Juli 1861 og Søn af 
Branddirektør og kongl. Husfoged Johan Peter M. (d. 1889) og Angelique
f. v. Staffeldt. Da han tidlig viste Lyst til at male, kom han,
efter at have gjennemgaaet Teknisk Institut, i Malerlære i 
Kjøbenhavn; derefter var han 1878-84 Elev af Kunstakademiet og 
udstillede som saadan i 1883 sit første Maleri, «Kaiphas», efter Motiv
fra Dante; s. A., som han afgik fra Akademiet, vandt han dettes
mindre Guldmedaille for «Griffenfeld paa Munkholmen undervisende
Børn». Senere udstillede han dels Portrætter, af hvilke det af
Bispinde Grundtvig er det betydeligste, dels Kompositioner som
«Faust og Margrethe», «Dante og Virgil» og «Hofnarren i Fængsel»
og viste sig i dem som en Kunstner med udpræget Evne til livfuld
Karakteristik. Efter i 1887 at have ægtet Camilla Larsen, Datter
af Skræddermester L. Martin L., opholdt han sig et Par Aar i
Paris, hvor han mest malede Heste; efter Hjemkomsten præmieredes
hans for Universitetet malede Konkursbillede: «Holberg ved en
Prøve paa «Erasmus Montanus»». I 1893 var han Kommissær ved
Chicago-Udstillingen, gjennemrejste derefter en stor Del af Amerika
og malede der en Mængde Landskabsstudier; en anden Frugt af
Rejsen var hans livlig skrevne Bog «Stjærner og Striber» (1896).
M. har i de sidste Aar ivrig syslet med Freskomaleriets Teknik
og har paa dette Omraade gjort en Opfindelse, der er patenteret
i adskillige Lande og synes at vække ikke ringe Opmærksomhed.

Weilbach, Nyt Kunstnerlex.

Sigurd Müller.



Matthiesen, Søren, 1653-1740, Regnebogsforfatter, 
var i mange Aar Klokker ved Trinitatis Kirke i Kjøbenhavn og tillige
Lærer i Regning. Han udgav 2 mindre og en større Regnebog,
af hvilke den sidste («Compendium arithmeticum eller Vejviser,
hvorved man paa korteste og netteste Maade kan ledsages til
Regnekunstens rette Brug», 1680) har bevaret hans Navn i et
kjendt Mundheld til vore Dage. Den skulde være fuldstændigere
og indeholde mere praktiske Opgaver end tidligere Regnebøger.
Fuldstændigheden naaedes bedst; thi den indeholder et omfattende
Stof, endogsaa geometriske og algebraiske Opgaver, men ordnet
efter rent udvortes Hensyn med et Utal af Afdelinger og Under-
afdelinger, en Behandlingsmaade, der i det væsentlige holdt sig
langt ind i det 19. Aarhundrede; thi Cramers Regnebog indeholder
i Princippet intet væsentligt nyt. Bogen udkom i mange Oplag,
1747 med Tillæg af Professor C. Horrebow, og særskilt tryktes 1721
de snurrige Formularer i dens Slutning. For øvrigt synes S. M. at 
have været en alt andet end uegennyttig Karakter. Uagtet han
var en rig Mand, skaffede han sig Indtægt ved at lukke Folk op
paa Rundetaarn; men da han ikke førte Tilsyn med dem, skete
der Forstyrrelser ved det astronomiske Observatorium, hvorfor 
Professor J. Rasch 1713 klagede over ham til Konsistoriet. Han fik
en Irettesættelse, men den frugtede ikke; thi 1716 førte Professor
P. Horrebow Klage over «adskillige Enormiteter, som S. M. øvede
ved det runde Taarn». Ved Ildebranden 1728 brændte hans Gaard,
og han begik da den Vandalisme at bruge de fleste af de 
Runestene, som siden 1652 havde staaet ved Trinitatis Kirke, til 
Grundstene for det nye Hus, han lod opføre, saa at der af 13 kun blev
4 tilbage. -- Hans Hustru hed Maren f. Banner.

Nyerup, Lit. Lex. 
Samme, Kbhvns Univers. Annaler S. 261. 
Antiqvar. Annaler III, 84. 

Joakim Larsen.



Matthison-Hansen, s. Hansen, Matthisen-.



Matthiæ, Christianus, 1584-1655, Theolog. 
Han hed egentlig Carsten Thiessen og var født i Eppenwøhrden i Ditmarsken. 
«Efter Skolegang i Meldorf studerede han i Wittenberg og i Giessen siden
1607. Blev 1614 Rektor ved Gymnasiet i Durlach og erhvervede
1617 den theologiske Doktorgrad i Giessen. 1618 blev han 
Professor i Theologi ved Universitetet i Altorf og allerede Aaret efter
Universitetets Rektor. Tidlig havde han begyndt en theologisk
Forfattervirksomhed, der efterhaanden antog et betydeligt Omfang
og bragte den lærde Holger Rosenkrantz til at søge Forbindelse
med ham, da C. M. optraadte som en ufortrøden Stridsmand for
den orthodoxe Lære. 1622 kaldte Christian IV ham til Hovedpræst
og Superintendent i Meldorf. Men da Kongen uden at spørge ham
til Raads besatte Præsteembeder i Ditmarsken, holdt C. M. det for
et Indgreb i sine Rettigheder og erklærede i en Skrivelse til 
Kongen denne Hs. Maj.s Adfærd for forargelig og farlig. Følgen var,
at Kongen lod ham sætte fast paa Fæstningen Krempe, hvor han
maatte blive henved et Aars Tid i Fangenskab. Da Professor Joh.
Clüver fra Sorø (IV, 17) imidlertid var bleven hans Eftermand i
Meldorf, kaldede Kongen i Dec. 1629 C. M. til theologisk Professor
og tysk Præst i Sorø. Ogsaa her viste han sin Stridbarhed, i det
han væltede sig ind paa den ansete Professor Johs. Meursius med
Beskyldningen om, at han paavirkede den akademiske Ungdom i
kalvinistisk Retning. Efter højere Befaling maatte C. M. dog holde
inde med denne Mistænkeliggjørelse af en Kollega. 1634 blev han 
kaldt til Kjøbenhavn for at foretage Tronfølgerens, Prins Christians,
og Prinsesse Magdalena Sibyllas Formæling. Da han senere i en
ubetydelig Anledning kom i en heftig Strid med Hofmesteren for
Sorø Akademi, Hr. Just Høg (VIII, 223), førte dette til, at han 1638
nedlagde Embedet og drog til Holland, hvor han indtil 1641 
privatiserede i Leiden. Derpaa blev han Præst for den 
evangelisk-lutherske Menighed i Haag. 1645 takkede han dog ogsaa af her
og levede Resten af sit Liv uden Embede i Utrecht. Døde 22. Jan.
1655. -- Der er ingen Tvivl om, at C. M. besad lige saa stor 
Begavelse som Iver for den rene lutherske Lære. En Meningsfælle
har sagt om ham: «Er ist ein sehr hochgelehrter Gesetzprediger,
im Disputiren gegen die Papisten, Calvinisten und Photinianer 
unüberwindlich, eine Säule der Christenheit und ein vornehmes Licht
in Europa gewesen».

Moller, Cimbria lit. I. 
Allg. Deutsche Biographie XX, 
Tauber, Sorøe Academies Forfatn. 1623-65. 

H. F. Rørdam.



Matthiæ, Georg, 1708-73, Læge, 
var en Søn af Præsten Clemens Matthiessen og Margrethe f. Ferbers og fødtes i Svesing ved Husum 20. Marts 1708. Han studerede Lægevidenskab og
særlig Kirurgi i Helmstedt og derpaa i Berlin, hvor han allerede
gjorde sig litterær bekjendt som Oversætter af Winsløws anatomiske
Haandbog og andre franske Skrifter, virkede nogle Aar som Læge
i sin Hjemstavn og blev 1736 Amanuensis hos Gesner ved det nye
Universitetsbibliothek i Gøttingen; senere blev han Kustos og (1748)
Bibliothekar derved. I Gøttingen erhvervede han sig 1741 den
filosofiske Magister- og den medicinske Doktorgrad, 1755 blev han
overordentlig, 1764 ordentlig medicinsk Professor ved Universitetet,
beskæftigede sig særlig med Medicinens Historie, men gjorde sig
i øvrigt mest bekjendt ved filologiske Arbejder og udgav blandt
andet et latinsk-tysk Lexikon. 1748 ægtede han Anna Christine
Louise Niemeyer, Enke efter Byfoged Johann Friedrich N. og Datter
af Amtmand Wilhelm Küpecke. 9. Maj 1773 døde han i Gøttingen.

Börner, Nachrichten von jetztlebenden berühmten Aerzten I, 875 ff. 
Allg. Deutsche Biographie XX. 
Biogr. Lex. der hervorrag. Aerzte IV. 

Jul. Petersen.



Matzen, Henning, f. 1840, Retslærd og Politiker. 
M. er født 28. Dec. 1840 i Landsbyen Rebbjærgskov i Satrup Sogn i Angel,
hvor Faderen, der var Væver, ejede et Kaadnersted. Det skyldtes 
hans ældre Halvbroder, ndfr. nævnte Skoleinspektør Matz M. (de have samme Moder, men forskellige Fædre (Brødre). H. Matzens Fader hed Marquard Nicolai M.), at han 
blev sat i Stand til at studere. I 1855 optoges han i Flensborg 
Latinskole, hvorfra han 1859 dimitteredes til Kjøbenhavns Universitet.
Her dyrkede han Retsvidenskaben og bestod i Jan. 1864 den
fuldstændige juridiske Embedsexamen. De nærmest følgende Aar
optoges af Deltagelse i praktisk juridisk Virksomhed og af
Manuduktion. Et selvstændigt videnskabeligt Maal stillede han sig, da han
forsøgte Besvarelsen af Universitetets i 1867 udsatte
retsvidenskabelige Prisopgave: at fremstille Læren om Pant efter den ældre
danske Ret. Maalet naaedes ikke blot, men blev overtruffet. I det
Fakultetet tilkjendte Besvarelsen Guldmedaillen, udtalte det, at
Arbejdet langt oversteg de Fordringer, som kunde stilles til et
akademisk Prisskrift. Inden- og udenlandske Fagmænd have udtalt sig
særdeles anerkjendende om det 1869 offentliggjorte Værk. -- Det
videnskabelige Kald, M. ved det nævnte Arbejde havde lagt for
Dagen, bevirkede, at Fakultetet, da det i 1868 mistede Professor
Holck, enstemmig indstillede M. til, uden Konkurrence, at blive
hans Eftermand. For at M. ikke skulde nødes til at opgive en
planlagt videnskabelig Udenlandsrejse, foreslog Fakultetet, at
Pladsen henstod ubesat til hans Hjemkomst. M. tiltraadte sin Rejse i
Jan. 1869, med Understøttelse af det Hurtigkarlske Stipendium, og
dvælede navnlig i Paris, Zurich og Wien. Umiddelbart efter sin
Hjemkomst i April 1870 udnævntes han til Professor i
Lovkyndigheden.

Sin akademiske Virksomhed har M. derefter røgtet i 27 Aar.
Det ihærdige Arbejde, han har ofret den, svækkedes ingen Sinde,
selv ikke paa Tider, hvor hans Kraft var stærkt optagen af anden
offentlig Gjerning. I Tidens Løb har han haft mange andre Hverv
for Universitetet, som Referendarius consistorii, Formand for
Stipendiebestyrelsen, Udgiver af Aarbogen m. m. Til Rektor valgtes han
for Aaret 1892-93. Ved Jubelfesten 1879 overdroges det ham at
give en Fremstilling af Universitetets Retshistorie fra dets Stiftelse
til Nutiden. I dette Værk (I-II, 1879) giver han ikke alene en i
alle Enkeltheder indgaaende Fremstilling af Universitetets Retsliv i
de forløbne 400 Aar, men han afvinder end videre Æmnet en
mere almindelig Interesse ved sine Undersøgelser om Universiteternes
Tilblivelse i Almindelighed i hin Tid. Ved Jubelfesten kreeredes
han til Doctor Juris honoris causa. Han er senere bleven
Kommandør af Danebrog (1888 af 2. Grad, 1892 af 1. Grad) og i 1880
extraordinær Assessor i Højesteret.

M. overtog strax ved sin Tiltrædelse Foredraget af den danske
Statsret. Hans Fremstilling af Forfatningsretten foreligger trykt i
3 Bind i flere, stadig paa ny gjennemarbejdede Udgaver. Den
herskende Tanke er, at Grundloven ordner et konstitutionelt
Kongedømme i den Forstand, at den begrænser den øverste Statsmagt
ved Retsstatens Krav, men ikke saaledes, at den aabenlyst eller
tilsløret forandrer Magtens Subjekt, som Parlamentarismens
Konsekvens er. Allerede i Efteraaret 1870, i sit første Foredrag over
Æmnet, begrundede han dette Synspunkt og udtalte den Opfattelse,
han i Medfør heraf kom til med Hensyn til Spørgsmaalet om
foreløbige Finansloves Grundlovmæssighed. Da denne Lære senere
fremsattes for den store Almenhed, var det derfor ikke Politikeren,
der lagde sig en Theori til rette, men Videnskabsmanden, der
ogsaa uden for Universitetets snævre Kreds vilde staa inde for sin
Lære om et i det politiske Liv indgribende Spørgsmaal.

Ogsaa andre Forgreninger af den offentlige Ret har M.
behandlet. Foredraget af Kirkeretten i Pastoralseminariet overtog han
efter Gasse. I Forbindelse med nuværende Overretsassessor Timm
har han udgivet en udførlig «Haandbog i den danske Kirkeret»
(1889). I det kirkelige Raad indtraadte han (1883) ved Valg af det
juridiske Fakultet og gjenvalgtes, indtil han ønskede sig fritagen
(1896). Folkeretten overtog M., da Goos udtraadte af Fakultetet
(1891). Han er virksomt Medlem af «l'Institut de droit international».
I de Konferencer i Haag om den internationale Privatret, hvortil
Holland havde indbudt, har han deltaget som den danske Regerings
delegerede.

Paa Privatrettens Omraade foreligger der fra M.s Haand dels
en Fremstilling af den danske Tingsret, dels i «Nordisk
Retsencyklopædi)) Indledning og 1. Afdeling (Ejendomsretten) af den
nordiske Tingsret. Af den nordiske Sølovskommission blev M. Medlem
efter Aagesens Død, og han har ydet betydelige Bidrag til den
omfattende nordiske Sølovgivning, som er bleven Kommissionens
Frugt. Det til Grund for Lov af i. April 1892 om danske Skibes
Registrering liggende Forslag er M.s Værk.

Ved Siden af Statsretten er det dog navnlig Retshistorien, hvis
Behandling kroner M.s videnskabelige Arbejde. Han overtog Faget
1875 efter Nellemanns Afgang fra Universitetet, og han har særlig
i det sidste Decennium, efter at det trykte Kildestof var blevet saa
betydelig forøget, anvendt et stort Arbejde paa det. Udbyttet
foreligger i den nu snart fuldendte, trykte Fremstilling af den danske
Retshistorie. Enkelte Partier have tidligere været trykte som
Universitetsprogrammer («Danske Kongers Haandfæstninger», 1889; «Om 
Bevisreglerne i den ældste danske Proces», 1893). Som
Retshistoriker er M. ogsaa bleven Bidragyder til «Historisk Tidsskrift», særlig
ved Indlæg i retshistoriske Stridsspørgsmaal.

Et i 1873 udgivet Skrift, «Grundloven og Folkets Selvstyrelse»,
blev Udgangspunktet for M.s politiske Virksomhed. Striden mellem
de politiske Magtfaktorer var begyndt. M. forudsaa, at Striden
maatte gjennemkæmpes, førend en holdbar politisk Fred kunde
naas. Det stod ham ogsaa klart, at han, der med videnskabelig
Myndighed viste en Vej til at bekæmpe Parlamentarismen, der for
saa vidt var ny, som den almindelige Opfattelse hidtil var lidet
fortrolig med den, skyldte at tage Part i Arbejdet for under den
uundgaaelige Kamp at bringe sin Tanke til praktisk Gyldighed.
Med ét Slag vandt M. dog ikke de konservative Vælgeres Stemning
for sig. Først i 1879, da efter Aagesens Død en Efterfølger i
Landstinget skulde vælges for Kjøbenhavn, opnaaede han Sæde i
Rigsdagen, og da i det Ting, til hvilket hans politiske Grundsyn
nærmest maatte knytte ham. Sit Sæde i Landstinget har han ved
Gjenvalg bevaret til Nutiden.

I Landstingets saglige Arbejde fik M. hurtig Anvendelse for
sin Indsigt, Arbejdskraft og Redebonhed til at trække tunge Læs.
Mangfoldige ere de Udvalg, af hvilke han i Aarenes Løb var
Medlem, og for hvilke han da som oftest var Ordfører. Af vigtige
Love, til hvilke han har medvirket, kan nævnes Vexelloven og
Søloven. Under de gjentagne Forsøg paa at naa til en omfattende
Toldreform var han Ordføreren for Landstingets konsekvent
fast-holdte Standpunkt. Det er dog ikke dette saglige Arbejde, som
er det mest fremtrædende Træk af M. som Politiker, men derimod,
at han under den lange politiske Kamp var Fører for Landstingets
Højre og en af de virksomste Organisatorer af Højre Landet over.
Hvad han udførte i sidstnævnte Henseende, vil længe mindes.
Han tog fremtrædende Del i Dannelsen af Højres Arbejder- og
Vælgerforening i Kjøbenhavn, i at forme det Program for
Højrepartiet, som vedtoges 1883, i Organisationen af Fællesskabet mellem
Landets Højreforeninger og i at skabe nye Presseorganer for
Højre. Ganske særlig gav M. Stødet til Dannelse og Befæstelse
af en Mængde lokale Højreforeninger ved den omfattende
Virksomhed, han udfoldede som politisk Taler, der vandt ham en stor
Popularitet inden for Højrepartiet. I Landstinget kom M. i denne
politiske Kampperiode i en vis Modsætning til de ældre Førere af
den national-liberale Retning, der nødig saa Striden dreven paa
Spidsen og nærede liden Sympathi for de provisoriske
Bevillingslove som Forsvarsmiddel. Denne Modsætning førte endog efter en
heftig politisk Ordvexel til et Brud med Krieger, hvem han
personlig havde staaet nær. Forholdenes Udvikling gav M. Sejeren
lige over for denne ældre Retning. Men under den politiske Strids
videre Forløb voxede Længselen inden for Højre efter at se Striden
afsluttet. En Afslutning var ogsaa M.s Maal. Men med Hensyn
til Vilkaarene opstod der afvigende Opfattelser. Under denne
Uenighed med Hensyn til det Forlig, der nærmede sig, fandt M.
at burde nedlægge sin Stilling som Formand i det organiserede
Højres Bestyrelse. Denne tilbagetrukne politiske Holdning har M.
bevaret efter Forliget 1894. Den maatte saa meget mere nu være
ham paabudt, som han, da Liebe ønskede at fratræde, 1894 valgtes
til Landstingets Formand og dermed overtog den Pligt at øve lige
Ret og Skjel over for modstaaende Anskuelser, en Pligt, alle ville
erkjende, at han fuldt ud har opfyldt.

Levnedsbeskrivelser af de ved Kbhvns Universitets Firehundredaarsfest promov. Doktorer.                                                                                        

Goos.



Matzen, Matz, f. 1830, Skolemand, 
er Søn af Kaadner Henning M. og Anna f. Hansen. Han blev født 31. Maj 1830 i
Rebbjærgskov, Satrup Sogn i Angel, dimitteret 1848 fra Skaarup
Seminarium, var i et Par Aar Huslærer og Hjælpelærer, derpaa Degn
og Skolelærer i Havetofte 1850-55 og i Bøl 1855-59, begge i de
blandede Sprogdistrikter i Angel. 1859 blev M. Lærer ved
Kjøbenhavns Skolevæsen, 1. Jan. 1864 Lærer i Nørre St. Jørgen ved
Flensborg, men 9 Maaneder efter afskediget af den preussiske
Regering, derpaa atter ansat ved Hovedstadens Skolevæsen, hvor
han 1869 blev konstit. Inspektør ved Skolen i Frelserens
Arbejdshus, 1873 Inspektør ved Friskolen paa St. Hans Torv og 1881 ved
Friskolen i Ryesgade. Ved sin solide Dygtighed har M. indtaget
en fremskudt Plads i den kjøbenhavnske Skoleverden, var Medlem
af den i 1873 nedsatte Reformkommission og skrev 1875 som Frugt
af en pædagogisk Rejse «Om Almueskolernes Organisation og
Virksomhed i en Del større tyske Byer». Desuden har han vundet sig
et godt Navn ved Udgivelsen af en Række meget udbredte
Læsebøger og forskjellige Haandbøger til Brug ved Undervisningen i
Dansk, Religion og Regning. Han ægtede 2. April 1877 Ida
Jeanette Dall (f. 15. Febr. 1847).

Joakim Larsen.



Mau, Heinrich August, 1806-50, Theolog, Søn af Præsten
Dr. theol. Johan August M. og Maria Louise f. Carstens, var født
i Hollingsted 20. Nov. 1806. Efter at have studeret Filologi i
Leipzig og Theologi i Kiel underkastede han sig 1831 i Kiel den
theologiske Embedsprøve. Derpaa blev han Lærer ved Kiels
Gymnasium, og da han 1832 havde erhvervet den filosofiske Doktorgrad,
optraadte han tillige som Privatdocent ved Universitetet. 1836 blev
han Professor extraord., 1839 Professor ordinarius og Dr. theol.;
21. Avg. 1850 døde han af Kolera. Exegesen var M.s Hovedfag,
og han er navnlig bekjendt ved en Afhandling «Vom Tode, dem
Solde der Sünde, u. der Aufhebung desselben durch die
Auferstehung Christi» (Kiel 1841). M. var en ivrig Slesvig-Holstener, og
da Hengstenberg i sin «Evangelische Kirchenzeitung» havde udtalt
sin Betænkelighed over for det slesvigske og holstenske Præsteskabs
Holdning, mødte M. med et Forsvar («Evangel. Kirchenzeit.» 1850,
Nr. 54 f.), i hvilket han søgte at vise, at det slesvig-holstenske
Oprør ikke var en Opstand mod Landsherren, men «en
Forsvarskrig mod det danske Folk». Han blev 1839 gift med Louise
v. Rumohr, Datter af F. H. A. v. R. til Runtoft i Angel.

Theol. Literaturzeit. zur Allg. Kirchenzeit. 1857, Nr. 1.
Allg. Deutsche Biographie XX.
Alberti, Schlesw.-Holst.-Lauenb. Schriftsteller-Lex.

Fr. Nielsen.



Mau, Jens Christian Edvard Theodor, 1808-85, Præst,
Forfatter, Søn af Apotheker Carl Heinrich M. og Juliane Marie f.
Feveile, er født 10. Okt. 1808 i Odense, fra hvilken Bys Skole han
blev Student 1827. Han tog theologisk Embedsexamen 1831.
Herefter blev han Huslærer hos Grev E. Bernstorff til Gyldensten, i
hvilken Stilling han tilbragte Vinteren 1832-33 paa Wotersen i
Lauenborg. Derefter privatiserede han et Aar, først i Fyn, siden i
Grejs Præstegaard ved Vejle. Begge Steder havde han Lejlighed
til at lære de gudelige Forsamlinger, der da holdtes saa rigelig,
at kjende, han deltog selv i dem og blev snart selvskreven som
Ordfører ved dem. Det er formodentlig derved, han er bleven
bekjendt med Grev F. A. Holstein paa Holsteinborg, efter hvis
Indstilling han 1834 kaldtes til Sognepræst for Haarslev og
Ting-jellinge Sogne i Vester Flakkebjærg Herred. Her deltog han i det
«vestsjællandske Broderkonvent», der vel hovedsagelig havde en
grundtvigiansk Farve, men hvoraf dog adskillige Præster af andre
Retninger vare Medlemmer. M. sluttede sig aldrig til Grundtvig;
han var, siger Birkedal, «halv Pietist, halv ensidig luthersk». 1846 
foretog han en Rejse til Norge for at lære de kirkelige Forhold at
kjende, og 1848 blev han Medstifter og Medbestyrer af det
kirkehistoriske Selskab. 1850 forflyttedes han til Skjellerup-Ellinge i
Vinding Herred paa Fyn. Han, der 1849 havde stillet sig til Valg
til Folketinget, blev nu Landstingsmand for Odense og Svendborg
Amter 1852-53. I Aarene 1857-61 var han en virksom Deltager
i de nordiske Kirkemøder i Kjøbenhavn, Lund og Christiania.
1860 foranledigede han, at der blev holdt et almindeligt
Missionsmøde i Nyborg. 1863 forflyttedes han til Farum og Værløse. Fra
dette Embede tog han 1880 sin Afsked og flyttede til Kjøbenhavn,
hvor han døde 4. Avg. 1885. -- 1835 havde han ægtet Adolphine
Steensen (f. 1814 d. 1892), Datter af Kapitajn, Godsejer Hans Henr.
Otto S.

E. M. var en utrolig flittig Mand. Han gjorde Hus- og
Sygebesøg i sit Sogn i en Udstrækning som faa andre Præster; men
ved Siden af havde han ikke blot Tid til politisk Virksomhed,
Rejser og Møder og til 1870 at foranstalte en Indsamling til de
franske Krigsfanger i Tyskland, men han udfoldede en stor
Forfattervirksomhed. Han har udgivet flere Prædikensamlinger, af
hvilke hans «Evangelisk-kristelig Postil» (1843) udkom i 2 Oplag.
Desuden skrev han talrige Artikler i forskjellige Tidsskrifter. Han
redigerede selv «Kristelig Samler» (VII-XVII, 1844-54) og «Ny
kristelig Samler» (I-XIII, 1855-67). Den bar sit Navn med rette;
thi Indholdet var for største Delen samlet ved en udstrakt Læsning
i dansk og fremmed Litteratur. I det hele var M. en Samler af
første Klasse og af meget forskjellige Sager. 1845 udgav han
«Kristelige Betragtninger til hver Dag af Aaret efter F. Arndts
«Morgenklänge aus Gottes Wort»», der opnaaede mange Oplag.
Det samme gjælder om «4oo Fortællinger for Skolen og Livet»
(1847), af hvilke et Udtog endog blev oversat paa Lappisk.
Flere af hans Skrifter oversattes paa Svensk. Fremdeles skal
nævnes «Aandeligt Skatkammer» (1868) og «Dansk Ordsprogsskat»
(I-II, i879).

Den sidstnævnte Samling viser, at Forfatteren manglede baade
Kundskaber og kritisk Sans; han kunde ikke sigte det Stof, han
havde indsamlet. De oplysende og opbyggelige Samlinger have
derimod gjort deres Nytte. Der er Slægtskab mellem dem og de
engelske Traktater; de dannede Klasser have ikke følt sig tiltalt
af dem, men Almuen saa meget desto mere. Der var i M. selv
saa meget af Almuesmandens Natur og Tankegang, at han har
forstaaet at vælge det af sit store Stof, som vilde tiltale de jævne
Læsere.

Erslew, Forf. Lex.
Elvius, Danmarks Præstehist. 1869-84 S. 114.
Halvorsen, Norsk Forf. Lex.
Birkedal, Personl. Oplevelser II, 158 ff.

L. Koch.



Maul, Martin, o.1654-1727, Officer. M. M., som paa Dansk
ofte kaldes Morten Berntsen Muhle, stammer fra Oldenborg. Han
kom i dansk Tjeneste 1672 og gjorde som Fyrværker Felttogene
med for Wismar og i Skaane 1675-76 og havde i Forvejen gjort
et Felttog med i Elsass. Fra 1677 var han som Lieutenant ved
Fyrværkerkammeret med i Resten af Krigen. Efter den forblev
han ved Tøjhuset, ogsaa efter at han var ble ven Kapitajn 1684.
Han fik Kompagni ved Christianshavns Vold 1687, men da det
blev opløst 1689, blev han igjen fast ansat ved Tøjhuset. 1691 fik
han Kompagniet i Citadellet, men ombyttede det 8 Dage efter med
det paa Christianshavn, for at han kunde være nærmere ved
Haanden, naar Kongen «maatte behage ham noget at anbefale enten med
Ridser eller andet, som ogsaa for de kongelige Prinsers Information».
Han blev Major 1693, Oberstlieutenant 1700, Chef for danske
Artillerikorps og Oberst til Fods 1703, Brigader 1710 samt Oberst af
Artilleriet 1716, hvorved han fik Rang som Generalmajor til Fods.
S. A. var han designeret til at kommandere Feltartilleriet. 1727
søgte og fik han sin Afsked paa Grund af Svagelighed og døde
8 Dage derefter, 7. Juli, i sin Gaard paa Christianshavn og blev
begravet i Helsingør i den Arentzenske Familiebegravelse. --
M. har gjort sig fortjent som Konstruktør, i det en Mængde af
Land- og Søetatens Skyts er konstrueret af ham. Han gjorde
ogsaa adskillige Inventioner paa Krigsfyrværkeriets Omraade, men
var ej ret heldig med dem.

M. var 3 Gange gift: 1. med Anna Wilster, en Datter af
Felttøjmester, Oberstlieutenant Johan Jacob W. Efter hendes Død
ansøgte han om at maatte ægte hendes Søster Dorthea, men da det
afsloges, rejste han med hende til Tikjøb og lod sig der 10. Jan.
1698 vie til hende. Efter Tilbagekomsten til Kjøbenhavn blev han
sat i Arrest i Citadellet, dog i mildt Fængsel, i det alle maatte
besøge ham undtagen hans Hustru. Ægteskabet blev erklæret
ugyldigt af en Kommission ved Konsistoriet og han stillet for en
Overkrigsret, hvis Dom dog ikke kjendes. Efter 3 Maaneders
Arrest blev han sat paa fri Fod, men hans Hustru sendt til
Bornholm, hvor hun 1700 ægtede Kapitajn A. Dilleben. 3. Gang var 
han gift med Charlotte Hedevig f. Arentzen, en Søster til 
Generallieutenant E. L. v. Arentskjold (I, 324). Hun døde i Rensborg
5. Avg. 1746.

P. C. Bang.



Maurenbrecher, Johan Gabriel, 1746-1801, Præst. Hvor
meget Holberg end i sine Komedier driver Gjæk med Navnet
«Maurenbrecher», tilhører det dog en velagtet og gammel 
Postmesterslægt i Düsseldorf. Her blev M. født 13. Dec. 1746. Han
studerede i Duisburg og Leiden og kom i 24 Aars Alderen til
Kjøbenhavn; i 2 Aar -- «de tungeste i mit Liv», skriver han selv -- 
hjalp han ved Prædiketjenesten i tysk-reformert Kirke. Hans 
Familie kaldte ham imidlertid tilbage til hans Fædreland, hvor han
saa i 9 Maaneder havde en ringe Kapellanplads i Nærheden af
Aachen og derefter i 11 Aar et Sognekald i Brien ved Kleve. Han
klagede over den øde Egn, fjærn fra al Omgang med ligestillede.
1784 blev han kaldet til Præst ved reformert Kirke i Kjøbenhavn.
Hans Prædikener i Tidens Smag vandt meget Bifald i de første
Aar, og flere af dem udkom ogsaa i dansk Oversættelse. 1792
opholdt han sig 9 Maaneder i Holland. Han døde i Kjøbenhavn
efter langvarig Sygdom 27. Marts 1801, efterladende som Enke
Mathilde Catharine f. Ham fra Kleve, med hvem han havde været
gift siden 1778.

Clément, Notice sur l'église reform, française de Copenhague S. 75. 
Fallesen, Nyt Mag. f. Religionslærere VI, 850. 
Nyerup, Lit. Lex.

A. Jantzen.



Mauritius, Caspar, 1615-75, Theolog, var født 2. Marts 1615
i Tønder, hvor hans Fader, Johannes M., var Præst og Provst.
Efter at have besøgt Gymnasiet i Lybek studerede han i Rostock
og Kønigsberg. Paa sidstnævnte Sted tog han 1638 Magistergraden,
hvorpaa han vendte hjem. Blev 1639 Konrektor ved Bordesholm
Skole, men nedlagde Embedet efter nogle Aars Forløb for at gaa
til Rostock, hvor han 1644 blev Professor i Logik. Tog 1648 
Doktorgraden i Theologien; 2 Aar efter blev han Professor i dette Fag
samt Archidiaconus, fra 1653 Hovedpræst, ved St. Mariæ Kirke
i Rostock. 1654 blev han tillige Superintendent. Han var orthodox
Stridstheolog og har udgivet en lang Række akademiske Skrifter
samt en Del Ligtaler. 1662 forlod han Rostock og blev 
Hovedpræst ved St. Jacobi Kirke i Hamborg. Døde 14. April 1675.

Moller, Cimbria lit. I.
Allg. Deutsche Biographie XX.

H.F. Rørdam.



Mauritius, Erik, 1598-1668, Vicekansler, 
er født 4. Febr. 1598
i Itzeho, Søn af derværende Raadmand Otto Moritz og Rebecca
Brockdorff. Efter at have studeret ved flere tyske Universiteter og
været Hovmester for Hans Rantzau, en Søn af Henrik R. til Neuenhaus, nedsatte han sig i sin fædrene By, hvor han 1631-53 var
Borgmester. 1636 var han medbeskikket til at deltage i Revisionen
af Hertugdømmernes Landret. I Sept. 1648 blev han Raad hos
Hertug Joachim Ernst af Pløen, flyttede til dennes Residens 1653
og blev hans Kammerraad. I denne Tjeneste var han i 8 Aar,
hvorpaa han blev «Rath von Haus aus» hos Hertug Christian
Albrecht af Gottorp. Endelig blev han i Nov. 1666 udnævnt til
Christian V s Regeringsraad og Vicekansler i Gluckstadt, hvor han
døde 21. April 1668. Han var gift 1. (1620) med Alheide (d. 1628),
Datter af Peter Schade i Wilster og Enke efter Hinrich Leuwe,
2. (1630) med Margarethe, Datter af Pastor Nicolai Gorges i Wilster.

Arend, Leichpredigt üb. E. M. (Gluckstadt 1670). 
Moller, Cimbria lit. I.

J. A. Fridericia.



Mauritius, Otto, 1637-- , Jurist, Søn af den ovfr. nævnte
Erik M. og Margarethe Gorges, er født i Itzeho. Han kom 1653
til Gymnasiet i Hamborg og 1659 til Universitetet i Leiden, blev
senere Lie. jur., var 1661 i Kjøbenhavn hos den kongl. Raad Peter
Bülche, blev 1662 Hofraad hos Hertug Johan Adolf af Pløen, men
efter nogle Aars Forløb fjærnet i Unaade. Han træffes derefter
paa Als, hvor han optraadte som Fuldmægtig for de forhenværende
sønderborgske Hertuger* i Juli 1667 fik han derimod Bestalling som
Frederik III's Korrespondent og brugtes som Spion med Bolig i
Hamborg. Dog var han vedbleven at staa i nøje Forbindelse med
Hertug Johan Adolf af Pløen, og paa hans Foranledning kaldtes
han efter Griffenfelds Fald til Kjøbenhavn. Skjønt hans Ry allerede
da ikke var godt, tog den danske Regering ikke i Betænkning at
bruge ham som Anklager mod Rigskansleren; 14. April 1676 aflagde
han Ed som «Justitiarius» i Sagen, affattede Klageskrifterne og optraadte i den Grad haardt og ubønhørlig mod den anklagede, at
han endog anbefalede efter Dommen at bruge Tortur imod ham.
Endnu nogen Tid vedblev han at være knyttet til Hertugen af
Pløen og fulgte ham paa Krigstoget til Skaane 1676. Men snart
efter optraadte han uforsigtig med Beskyldninger mod forskjellige
Hofmænd, omtalte offentlig Hemmeligheder ved Griffenfelds Proces
og gjorde sig desuden skyldig i ligefremme Forbrydelser, som Falsknerier

o. lign., der ogsaa gik ud over hans tidligere Beskytter,
Hertugen af Pløen. Han stævnedes derfor i Febr. 1677 for 
Overhofretten og dømtes af denne 7. April til at have Ære, Liv og
Gods forbrudt som skyldig i Mened, Falsk og Majestætsforbrydelse.
Dommen stadfæstedes af Højesteret, men han mistede dog ikke
Livet, hensattes derimod i Blaataarn, indtil han i Sept. 1678 førtes
som Statsfange til Hammershus. Han levede der endnu 1682, men
døde senere en ynkelig Død.

Nyt hist. Tidsskr. VI, 267 ff.  Grevinde Ulfeldt's Jammersminde, 3. Udg., 
S. 271.  A. D. Jørgensen, Griffenfeld II, 383 f. 447.  

J. A. Fridericia.



Mayer, Michael, d. 1622, s. Maier (ovfr. S. 67).



Mechlenburg, Alfhilda Theodora Adelheid, f. 1830, Forfatterinde, 
er Datter af Kapitajn Johan Fedder Carsten Suenssen
(f. 1795, d. 1840) og Margrethe f. Juel (f. 1802, d. 1882). Hun blev
født 10. Febr. 1830 og ægtede 14. April 1864 Kapitajn og 
Kompagnichef i den norske Armé Carl Adolph Rothe Mechlenburg
(f. 4. April 1821, d. 12. Maj 1868). Under sit Ægteskab boede hun
i Christiania, men vendte som Enke tilbage til Danmark. I 1883
fik hun her livsvarig Statsunderstøttelse. -- Under Psevdonymet
«Ivar Ring» og senere med sit eget Navn har hun udgivet «To
Fortællinger» (1872), «Fortællinger» (1878), «Fjældblomster» (1880),
«I Tidens Løb» (1881), «Et Kløverblad» (1882), «I Høst» (1883),
«Gamle Minder» (1885), «Bregner» (1887), «Skibbrud» (1889), «Kamp»
(1891), «Ungdom» (1893), «I Bølgegang» (1894) og «I Vaar» (1895).
Sammen med sine Søstre Frøken Kirstine Margrethe Fanny Suenssen 
og Fru Teckla Juel (VIII, 609) udgav hun i 1880 et Bind 
Børnefortællinger: «Ej blot til Lyst», og de have end videre i Fællesskab
forfattet «En Skilsmisse», Lystspil i 2 Akter, som i 1872 blev 
opført paa Christiania Theater og senere under Navnet «Et Ægteskab
i Fare» paa Kjøbenhavns Folketheater, og i 1875 «Judith», et 
Skuespil i 5 Akter, opført paa sidstnævnte Theater. Desuden har hun
offentliggjort en Mængde Fortællinger og Skildringer i Blade og
Tidsskrifter. -- I Overensstemmelse med sine Evner vælger Fru M.
helst mindre Episoder til sine underholdende Skildringer, i hvilke
hun udfolder en ren og harmonisk Følelse, Sundhed og Hygge.
Hun ynder det ædruelige og iklæder alt en ikke ejendommelig,
men tiltalende Form, der minder om gode engelske Mønstre.

A. Andersen, Danske Forfatterinder.

Nic. Bøgh



Mechlenburg, Ezechias Gustav, 1742-1804, Officer, er født
17. Okt. 1742 i Rensborg og Søn af Stykjunker, senere
Oberstlieutenant i Artilleriet, Hans Erasmus M. og Rebecca Maria
Christiane f. Vollprecht. Han kom 1754 i Tjenesten, blev Underfyrværker, 
1756 reformé, 1758 virkelig Fyrværker, 1762 Stykjunker, alt
i Holsten. Ved Artilleriets Omorganisation 1764 blev han
Sekondlieutenant. Han havde med overordentlig Flid kastet sig over
Studiet af Artilleriet og fik derfor 1767 kongelig Understøttelse til
en Udenlandsrejse for videre at uddanne sig. Ved sin Hjemkomst
1768 blev han ansat som Lærer i Artilleri ved Korpset, i hvilken
Stilling han virkede til 1783, hvorved han meget bidrog til, at
Artillerikadetakademiet blev, hvad det blev. Det overdroges ogsaa
ham at besørge Anskaffelserne til Artilleribibliotheket, hvortil han
ved sit skjønsomme Valg af Bøger lagde en god Grund. Han var
imidlertid 1769 bleven Premierlieutenant, 1772 karakt. Kapitajn, var
med General Huth i Norge, blev 1773 virkelig Kapitajn og
Kompagnichef, fra 1776 Generaladjudant, 1781 karakt., 1785 virkelig
Major og 1788 Oberstlieutenant og Kommandør for Detachementet
i Holsten. Her fra kaldtes han hurtig for at overtage Befalingen
over det Artilleri, der fulgte med Armeen paa Toget ind i Sverige.
Han arbejdede med særdeles Iver paa at bringe Orden i alle de
Ting, der vare forsømte. Prins Carl af Hessen skriver i et Brev
til Bernstorff: «M. har gjort det utrolige». Efter Krigen forblev
han i Norge til sent i 1789, da han kom til Kjøbenhavn, men
overtog i 1790 igjen Befalingen over Detachementet i Rensborg.
1792 blev han Kommandør for Artillerikorpset, 1793 karakt. Oberst
og gik 1802 af fra Artilleriet og blev Kommandant i Frederiksstad
og Generalmajor af Infanteriet. Han døde der 15. Marts 1804.

M. var en dygtig og kundskabsrig Artillerist, en energisk
Karakter og en Fremskridtsmand, hvorfor han ogsaa mødte megen
Modstand i Korpset, men blev støttet fra oven. Hans «Abhandlung
der Artilleriewissenschaft» foreligger kun i Manuskript, men er et
for den Tid godt Arbejde, som ogsaa i mange Aar dannede
Grundlaget for Artilleristudiet her hjemme. I Trykken har han kun
udgivet en «Undervisning for dem, der betjene Feltartilleriet, især
Regimentsartilleriet» (1786). -- M. blev 15. Okt. 1773 gift med
Margrethe Charlotte Amalie Bielefeldt (døbt 30. Okt. 1749 i
Rensborg, d. 16. April 1819), Datter af Oberst S. J. B. (II, 191).

Nyerup, Lit. Lex.
Norsk milit. Tidskr. 1883.
Anker, Biogr. Data om norske Generalspersoner.
Blangstrup, Begivenhederne i Norden 1788.

P. C. Bang.



Mechlenburg, Georg Frederik, 1747-1812, Officer, blev født
i Rensborg 18. Sept. 1747 og er Broder til ovennævnte E. G. M.
9 Aar gammel indtraadte han i det holstenske Artilleri, blev
Fyrværker 1761 og ansattes 1764 som Sekondlieutenant i Kjøbenhavn.
Faa Grund af en Uoverensstemmelse mellem General Køller-Banner
og Oberst Bielefeldt bleve 14 Infanteriofficerer 1772 optagne i
Artilleriet, hvilket bevirkede, at M. s. A. forlod sit Vaaben og gik
over til Kavalleriet. 1774 blev han Premierlieutenant i Livregiment
Dragoner, gjennemgik Veterinærskolen i Kjøbenhavn, blev Ritmester
1781, Major 1790 og 1803 Oberstlieutenant i slesvigske Rytterregiment, 
fra hvilket han dog allerede 1806 kom tilbage til sit forrige
Regiment, med hvilket han s. A. under General Ewalds Kommando
dannede en Kordon mod Lybek. Da Rygtet om Franskmændenes
forestaaende Indmarche i Holsten i Nov. fremkaldte Panik i Ewalds
Korps, var M. den første, der standsede den tilbagegaaende
Bevægelse og atter indtog sin tidligere Stilling. M. blev Oberst 1808,
stilledes det følgende Aar à la suite og udnævntes til Deputeret i
General-Kommissariatskollegiet samt til Generalmajor. Død 6. Juni
1812. Gift med Louise f. Decker, der overlevede ham.

Lesser.



Mechtilde (Mathilde), Dronning, --1288, var en Datter af
Grev Adolf IV af Holsten; opkaldt er hun vistnok efter sin
Farmoder. 1237 ægtede hun Hertug Abel af Jylland (I, 33), efter hvad der
allerede tidligere var aftalt mellem Valdemar Sejer og Grev Adolf,
og hun fødte sin Mand flere Sønner. Dette Ægteskab blev
skæbnesvangert for Danmark ved at drage Abel over imod Holsten; da
hans Svigerfader var gaaet i Kloster, var han en Tid Formynder
for dennes unge Sønner og forsvarede siden disse mod sin Broder
Erik Plovpenning. Efter Eriks Død blev M. kronet sammen med
Abel i Roskilde (1. Nov. 1250); men 2 Aar efter maatte hun atter
forlade Kongeriget; kun med Møje fik hun sin førstefødte Søn,
Valdemar, udløst af hans Fængsel hos Ærkebispen af Køln, og
efter at han 1253 i det mindste havde faaet sit fædrene
Hertugdømme overgivet, bortreves han ved Døden 1257. Paa ny maatte
M. kæmpe for sine Børns Arverettigheder; hun sluttede sig til
Ærkebisp Jacob Erlandsen, og brydende det Kyskhedsløfte, hun
havde givet efter Abels Død, ægtede hun 1261 Birger Jarl i Sverige
for ogsaa her at finde Støtte. Denne døde allerede 1266, og M.
opholdt sig siden i Kiel. Hun lagde Grunden til den holstenske
Indflydelse i Sønderjylland; 1260 pantsatte hun til sine Brødre 
Landet mellem Ejder og Sli, og lige før sin Død (1288) afstod hun
ligefrem dette Land, som hun paastod at have arvet efter sin ældste
Søn. Fra dansk Side var hun derfor Gjenstand for meget Had,
og man paastod bl. a., at hun, «den tyske Kvinde, en Djævelens
Datter», havde ødelagt de kostelige Adkomstbreve, som Valdemar
Sejer havde faaet af Kejser og Pave paa Landene nord for Elben.

Kr. Erslev.



Mechtilde, Markgrevinde af Brandenborg, --1300--, var en
Datter af Christoffer I og Margrethe Sambiria og rimeligvis opkaldt
efter sin Mormoder. Efter at Erik Glipping 1264 var blevet
trolovet med den brandenborgske Prinsesse Agnes (I, 120), ægtede M.
1269 (eller 1271) dennes Fætter Markgrev Albrecht, en Søn af
Otto III. Hun fødte ham 2 Sønner og 2 Døtre. M. blev Enke
1300; hendes Dødsaar er ukjendt.

Kr. Erslev.



Mecklenburg, Vilhelm, 1615-77, Kommissarius, Søn af
Borgmester i Haderslev Carsten M. (d. 1618) og Margrethe Schnell
(d 1647). Han fødtes 20. Marts 1615 i Haderslev, kom 1627 paa
Grund af de kejserlige Troppers Indfald i Danmark med Moderen
til Christiania, hvor Halvbroderen Niels Toller var bosat. 1630
sendtes han til London og andre udenlandske Stæder, i 1636 var
han i Kjøbenhavn og 1642 i Dünkercken som dansk Agent eller
Resident. Hjemkaldt 1648 blev han s. A. Krigskommissarius og
det følgende Aar Zahlkommissarius i Norge; 1651 kaldes han
Landkommissær og fik 1652 Sem Gaard og Eker Len i Forpagtning.
1657 blev han tilforordnet Krigskommissær søndenfjælds og 1658
virkelig saadan nordenfjælds. 1661 sattes han ind i den da
oprettede Landkommission, udnævntes 1663 til Assistensraad, 1665 til
Admiralitetsraad, 1666 til Assessor i Overhofretten, fik 1672 Rang
med Højesteretsassessorer i Danmark og 1677 med Kommerceraader.
I flere Aar havde han Fossesholm paa Eker i Forpagtning af
Kronen, drev betydelig Trælasthandel og Skibsrederi og var en
formuende Mand, der 1676 sattes i 3. Klasse ved Udredelsen af
Krigsstyret til den Skaanske Fejde. Han var en i sin Samtid vel anset
og meget anvendt Mand og afgik ved Døden paa Strømsø 3. Nov.
1677. Medens han opholdt sig i Dünkercken, blev han 1644 der
gift med Isabella de Brière, der var Enke efter en Spanier, Don
Julian de Plaça, Kommandant paa Fortet Mardijk. Hun angives
at være af fornem Slægt i Antwerpen, hvor hun var født 28. Okt. 
1619, og døde paa Strømsø 16. Nov, 1676, efterladende en talrig
Efterslægt i Norden af begge sine Ægteskaber.

Personalhist. Tidsskr. 2. R. IV, 209; V, 69 ff.

H. J. Huitfeldt-Kaas.



Medelby, Poul Andersen, 1557-1632, Præst, var født 9. April
1557 i Mejlby (Medelby) i Aarhus Stift. Hans Forældre vare
Bønderfolk. Men for øvrigt vides intet nærmere om hans Ungdom. Han
tog Magistergraden ved Kjøbenhavns Universitet 1593. Efter en
Angivelse, hvis Paalidelighed vi ikke kunne anslaa højt, blev han
Slotspræst i Kjøbenhavn 1585. Det sikre er, at han var i denne
Stilling 1597, da han udgav sit Skrift «En liden Børneforklaring
over vor Herres Jesu Christi Pines og Døds Historie», der ligesom
flere senere homiletiske Skrifter af ham vandt megen Udbredelse
og Yndest. Til sin Ulykke blev han 28. Juli 1597 beskikket til
Sognepræst i Visby og Superintendent paa Gulland; thi han havde
ikke været længe paa denne afsides Ø, før han ved en Heftighed,
der synes at have staaet i nær Forbindelse med hans kirkelige
Nidkjærhed, havde rodet sig ind i saa mange Vanskeligheder, at
hans Forbliven paa Øen blev saa godt som en Umulighed. Det
var Formandens Enke, det var Lensmanden Herman Juel (VIII,
569), og det var Borgmester og Raad i Visby, særlig Raadmand
Jørgen Volders, han kom i Krig med, og da han var saa uforsigtig
at benytte Prædikestolen til at stille sine Modstandere i
Gabestokken, saa gik det ham ilde, og ved en kongl. Rettertingsdom
af 16. Okt. 1599 dømtes han fra Embedet. Da Manden imidlertid
trods sin Heftighed besad baade Retsindighed og Dygtighed, tog
Rigens Kansler Arild Huitfeldt, der havde været med at dømme
ham, sig senere af ham og kaldede ham 1602 til Sognepræst ved
vor Frue Kirke i Odense. I denne Stilling vandt han baade Ære
og Yndest som en ivrig og begavet Prædikant, hvis Prædikenbøger,
særlig hans «Ungdomspostil» (1614 og ofte senere), vandt vid
Udbredelse og betragtedes som Mønstre i deres Art. Han døde i en
høj Alder 9. Maj 1632, og Biskop Hans Mikkelsen holdt Ligprædiken
over ham. I sit Ægteskab med Else Jørgensdatter (d. 1642) havde
han flere Børn.

Bloch, Den fyenske Geistligheds Hist. I, 752 ff.
Lemke, Visby Stifts Herdaminne.

H. F. Rørdam.



Medelfar, Mads Jensen, 1579-1637, Biskop, var født 25. April
1579 i Middelfart, hvor hans Fader, Jens Rasmussen, var Raadmand. 
1601 ell. 2 blev han Student, maaske fra Assens Skole; men da hans
Kaar kun vare ringe, modtog han, efter 1603 at have erhvervet
Bakkalavrgraden, den ham tilbudte Plads som Rektor i Svendborg.
Efter et Aars Forløb blev han Kapellan ved St. Nicolai Kirke
sammesteds. I denne Stilling vandt han i høj Grad Menighedens
Yndest; men da han havde baade Lyst og Evne til grundigere
Studier, opgav han 1606 sit Kald for at drage udenlands. I
Wittenberg tilbragte han under flittig Studering o. 4 Aar, i det han dog
gjorde kortere Udflugter til forskjellige andre Universiteter.
Forsynet med et udmærket Vidnesbyrd fra sine Lærere i Wittenberg
vendte han 1610 tilbage til Kjøbenhavn, hvor han i Okt. s. A. tog
Magistergraden. Kort efter (Jan. 1611) blev han Sognepræst i Vejle
og 1612 tillige Provst i Nørvangs Herred. 1613 blev han af St.
Albani eller Graabrødre Menighed i Odense kaldet til dens Præst.
Dette vakte imidlertid stor Fortrydelse i Vejle, og Menigheden her
nedlagde Indsigelse derimod. I Følge Kongens Kjendelse maatte
M. J. da efter et kortere Ophold i Odense gaa tilbage til Vejle.
Men saa gjærne Beboerne i denne By end vilde holde fast paa
den udmærkede Prædikant, nødtes de dog til at slippe ham, da
Kongen selv 1614 kaldede ham til Sognepræst ved St. Nicolai Kirke
i Kjøbenhavn. Her gjorde han sig snart bemærket som en Taler
af Rang. Kansler Chr. Friis til Borreby sagde om ham: «Denne
Præst kan med Føje kaldes en dansk Taler». 1615 kaldte
Christian IV ham til Frederiksborg for at vie Kongen ved venstre
Haand til Kirstine Munk. Aaret efter beskikkedes han til Hofpræst
eller kongl. Konfessionarius. Som saadan havde han Bolig ved
Frederiksborg Slot, hvor Hoffet mest opholdt sig, og 1617 aflagdes
han med et Kanonikat i Roskilde. Endelig valgtes han 1620 til
Biskop i Lund og kreeredes s. A. til Dr. theol.

Som Biskop deltog M. J. i de Forhandlinger angaaende
kirkelige Sager, der forefaldt i hans Tid, uden at noget Særstandpunkt
hos ham bemærkes. Hans endnu bevarede Visitatsbog giver et
fyldigt Billede af hans Tilsynsvirksomhed. Blandt kirkelige
Handlinger, som han udførte, kan særlig mærkes Indvielsen af den
skjønne Kirke i Christiansstad (1628), som Christian IV havde ladet
bygge (s. «Encoenia sacra, eller Indvielsesprædiken, der H.
Trefoldighedskirken i Christiansstad blev indviet», 1633). En lang Række
Ligprædikener over Adelspersoner foreligger fra hans Haand. I sin
Bispegjerning havde M. J. for øvrigt til Tider alvorlige
Ubehageligheder. I Anledning af en Embedsbesættelse kom han saaledes 1629

i Strid med Holger Rosenkrantz til Glimminge, der paa en raa
Maade skal have lagt Haand paa Biskoppen i hans eget Hus; og
1635 havde han den Tort, at en Landemodesdom, han havde fældet,
underkjendtes af Herredagen, og han selv idømtes en Bøde paa
500 Rdl., der tilfaldt Frederiksborg Skole.

M. J. døde 14. Maj 1637. Han var 3 Gange gift: 1. (1611)
med Inger, Datter af Borgmester Jacob Leth i Odense; 2. (1617)
med Margrethe Torlofsdatter, Adelsmanden Torlof Knudsens Datter;
3. (1620) med Mette, Datter af Borgmester Mikkel Vibe i 
Kjøbenhavn. Blandt hans Børn kan mærkes: Justitiarius Christian Madsen
Lund (X, 423), den ældgamle Provst Raphael Lund i Norge og
Gehejmeraad Mikkel Vibe til Freienfeld. Af Døtrene bleve 2
Stammødre til ansete Slægter (Worm og Numsen).

Zwergius, Siellandske Cleresie S. 542 ff. 
Bloch, Den fyenske Geistligheds Hist. I, 611 ff. 
Kirkehist. Saml. 4. R. V.

H. F. Rørdam.



Meden, Andreas Peter, 1771-1831, Præst, 
tilhørte en oprindelig hollandsk Slægt. Han blev født paa Petersholm ved Vejle
11. Okt. 1771 af Forældrene Birkedommer og Godsinspektør Johan
v. M. (d. 1806) og Mette Kirstine f. Terkelsen (d. 1825). 15 Aar
gammel kom han i Frederiksborg Skole, hvorfra han 1790 blev
Student med Udmærkelse; 1794 fik han Attestats. Aaret efter 
udnævntes han til Kapellan i Tikjøb (ved Helsingør); forflyttedes
1802 til Kapellaniet ved Frue Kirke i Aalborg; blev 1818 
Sognepræst ved Michaelis Kirke i Fredericia og endelig 1830 -- i Følge
højere Ordre (fremkaldt ved en forargelig Strid, M. havde med en
Kollega i Fredericia) om at søge et Landsbykald af ikke større
Indkomster -- Sognepræst i Kippinge og Brarup paa Falster. Her
døde han 22. Sept. 1831. M. har udfoldet en betydelig litterær
Virksomhed, særlig som Oversætter af tyske rationalistiske Værker.
Han beundrede Marezoll og oversatte flere af hans Skrifter. Derhos 
antog han sig med Iver Fattig- og Skolevæsenet og fik oprettet
Søndagsskoler for unge Haandværkere. -- 1803 ægtede han Anna
Kongslev (d. 1852 i Næstved), Datter af Professor L. L. K. (IX, 366).

Erslew, Forf. Lex. 
I. Barfod, Den falsterske Gejstligheds Personalhist. II,111.

A.Jantzen.

v. d. Meden, Martin, 1576--, Kancelliembedsmand">

v. d. Meden, Martin, 1576--, Kancelliembedsmand, 
er født 21. Okt. 1576 i Stade. Han blev Sekretær i det tyske Kancelli 1604, 
afgik derfra 1608, men blev atter ansat 1615. I den følgende Tid benyttede
Christian IV ham særlig til Sendelser til hans Fødeegn for at virke 
for hans Søn Hertug Frederiks Valg til Koadjutor i Bremen Stift
og til Biskop i Verden Stift; saaledes fulgte han 1617 Hertugen
til Bremen som Orator, var der 1618, 1620 og oftere. 1622 forfattede
han et politisk Stridsskrift mod Hamborg. Det følgende Aar
udtraadte han af Kancelliet og udnævntes til Kongens Gehejmeraad,
men snart efter blev han Hertug Frederiks Kansler i Verden Stift,
til hvis Biskop Hertugen var valgt 1623. Dog ophørte Kongen ikke
at benytte hans Tjeneste, saaledes 1625 under Forhandlingerne om
den nedersachsiske Kredses Optræden mod Kejseren. I Slutningen
af 1627 blev han Medlem af det i Glückstadt oprettede Krigsraad
og virkede i denne Egenskab ivrig for at faa Generalstaterne til
at sende Hjælp til Elben; i Foraaret 1628 sendtes han ogsaa i det
Ærende til Haag. 1630 ledsagede han som Sekretær det
Gesandtskab, der i Danzig skulde søge at mægle mellem Gustav Adolf og
Kejseren. 1637 blev han endelig Kansler hos Hertug Frederik som
Ærkebisp i Bremen. Han var gift med en Datter af Marcus
Schrøder, Raadmand i Flensborg, og havde Kanonikater i Slesvig
og Roskilde. Hans Dødsaar er ukjendt.

Moller, Cimbria lit. II.
Fridericia, Danmarks ydre polit. Hist. 1629-60 I, 93.

J. A. Fridericia.



Meerfeldt, s. Merfeldt.



v. Meerheim (Meerheimb), Hans Vilhelm Friherre, 1620-88,
Officer, var født i Altenberg i Kursachsen 3. Dec. 1620. Hans
Fader, Heinrich v. M., var sachsisk Officer, men hans Forfædre i
flere Led havde været «Saltjunkere» i Halle; Moderen hed Anna
v. Winkelholz. Som 8 Aars Dreng løb H. V. v. M. fra Hjemmet
med et Rytterregiment, blev under Trediveaarskrigen kejserlig Officer
og tjente sig op til Oberst, ligesom han blev optagen i den
bøhmiske Friherrestand. Han ægtede 6. Jan. 1644 Anna Sabine Heber
fra Thüringen, Enke 1. efter en Lieutenant v. Eck, 2. efter en
Ritmester Zippe. Hun døde i Begyndelsen af 1660 og allerede
29. Maj s. A. giftede M. sig 2. Gang, med Eleonore Dorothea
v. Oertzen (f. 26. Sept. 1639 d. 29. Nov. 1705), Datter af Jasper
v. O. til Roggow i Meklenborg. I hendes Hjemland erhvervede
M. Gnemern m. fl. Godser, hvor han levede, indtil han i Okt. 1675,
da den danske Hær laa foran Wismar, traadte i Christian V's
Tjeneste som Generalmajor. Det paafølgende Foraar blev han Chef
for Livregiment til Hest (som han beholdt indtil Avg. 1677) og fik
nogle Maaneder senere Ordre til at støde til Hæren i Skaane. 
I Skaane forblev M. indtil hen imod Krigens Slutning, kun fraregnet
nogle Maaneder af 1677, da han ledsagede Kongen paa Toget til
Rygen. Saa længe de egentlige Felttog varede, fulgte M.
Hovedhæren, og i Slagene ved Lund (4. Dec. 1676) og ved Landskrone
(14. Juli 1677) havde han Del i Æren for det Held, som fulgte de
danskes højre Fløj, men som rigtignok ikke blev afgjørende for
Slagenes Udfald. Han hørte ogsaa til dem, der i de mange
Krigsraad, der bleve holdte, forgjæves toge Ordet for en mere energisk
Krigsførelse. Om Vinteren, naar Hovedhæren blev trukken hjem
til Danmark, blev M. tilbage med et Par Rytterregimenter, der
tillige med Besætningen i de erobrede Fæstninger skulde hævde
Besiddelsen af Skaane. I Vinteren 1676-77 var det særlig M.s
Opgave at dække Christiansstad. Et svensk Blokadekorpses Ankomst
tvang ham til at kaste sig ind i Fæstningen, som han i et halvt
Aar forsvarede med stor Berømmelse under ret vanskelige Forhold.
Som ægte Kavallerist indskrænkede han sig ikke til et blot passivt
Forsvar; Gang paa Gang gjorde han Fjenden stort Afbræk med
sine Udfald. I Jan. gjorde han endog Forsøg paa at undsætte
Carlshamn, men naaede først der hen Natten efter, at den tapre
Kommandant, Krumsee, havde maattet kapitulere (s. IX, 557). I
Slutningen af Maj 1677, da Svenskerne ved den danske Hærs
Nærmelse saa sig tvungne til at hæve Blokaden, gjorde M. til Afsked
med hele Besætningsstyrken endnu et Udfald mod den bortdragende
Fjende, hvem han efter en heftig Kamp fratog mange Fanger og
Trofæer foruden andet Bytte. Den lille Krig var i det hele M.s
rette Element, eller, som en samtidig Annalist skriver, «det var M.s
fait at gaa paa Parti, dertil havde han vendt sig af Ungdommen
op, havde stor Forfarenhed og Lyst dertil». Ved Saadanne
Lejligheder støttede han og de af Svenskerne saa forhadte og frygtede
Snaphaner gjensidig hinanden. I Vintrene 1677-78 og 1678-79
var Landskrone Udgangspunktet for M.s Strejftog. Sammen med
Generalmajor Ditlev Rantzau indtog og afbrændte han saaledes
27. April 1678 Engelholm, der havde tjent de svenske Strejfpartier
til Støttepunkt, men dette er kun et Exempel blandt mange
andre.

Den Gunst, hvori M. stod hos Christian V, synes, uvist af
hvilken Grund, ikke at have staaet ret i Forhold til hans Bedrifter.
Vel blev han efter Fredslutningen aflagt med Kommandantskabet i
Nakskov og fik, da han 1683, fordi han ikke kunde taale det
laalandske Klima, fratraadte Stillingen, det hvide Baand; men han 
naaede aldrig nogen højere Grad end den, hvormed han fra først
af var traadt i dansk Tjeneste, og da han 1684 tog sin Afsked,
blev der endog gjort Vanskeligheder med at udbetale ham en
Pension, der var lovet ham og hans Børn som Løn for hans tapre
Forsvar af Christiansstad. Han døde paa Gnemern 25. Dec. 1688.
Hans Efterkommere, hvoraf enkelte have været i dansk Tjeneste,
ere nu bosatte i Meklenborg.

Personalia ved M.s Ligbegængelse (Rostock, u. A.).
Milit. Repert. 2. R. IV, 396 ff.
Suhms Saml. I, 2, 176 ff.

H. W. Harbou.



v. Mehlen, Bernhard, --1521--, tilhørte en anset thüringsk
Adelsslægt og traadte 1519 i Kong Christian II's Tjeneste. Han
deltog som Landsknægtfører i dennes Tog til Sverige og blev ved
Kongens Kroning i Stockholm slaaet til Ridder og kort efter
udnævnt til Befalingsmand paa Stegeborg. Dette Slot overgav han
dog i Dec. 1521 til Gustav Vasa, nogle faa Dage før Søren
Norbys Ankomst med Undsætning, hvilket gav denne Anledning til at
beskylde ham for Forræderi. Dette var maaske med urette, men
noget mistænkeligt ser det ud, at han efter 2 Maaneders
Fangenskab i Søderkøping traadte i svensk Tjeneste som Befalingsmand
paa Stegeborg. Han vandt snart Gustav Vasas Yndest, blev gift
med en Slægtning af denne, Margrethe Vasa, Enke efter Erik
Knutsson af Slægten Tre Roser, og optoges i det svenske Rigsraad 1523.
I Eftersommeren 1522 deltog han i Spidsen for en svensk Flaade
i Lybekkernes Erobring af Bornholm, og i de første Dage af 1523
sendtes han i Forening med Lars Siggeson Sparre ned til Skaane
og Halland med en betydelig Styrke for at erobre disse Lande fra
Christian II, men dette Tog mislykkedes ganske. Derimod erobrede
M. s. A. Bleking og skulde efter Gustav Vasas Mening derefter
atter være gaaet mod Skaane, men lod sig af den Skaanske Adel
bevæge til at slutte en Vaabenstilstand. Senere hen paa Aaret
lykkedes det M. ved «gode Ord og listelig Tale» at bevæge Kalmar
Slot til Overgivelse, og han blev selv Befalingsmand paa Slottet.
Næste Aar betroede Kongen ham Overkommandoen over den
betydelige Hær og Flaade, der skulde fordrive Søren Norby fra
Gulland. Trods sin store Overmagt var han dog ikke i Stand til at
fravriste Hr. Søren det faste Visborg, og efter 4 Maaneders
Belejring maatte han i Henhold til den i Malmø sluttede Reces mellem
Danmark og Sverige rømme Gulland. Forholdet til Gustav Vasa
blev herover meget spændt og forværredes yderligere ved 
Stridigheder om M.s Hustrus Arvegods. M. indlod sig nu i forræderiske
Forbindelser med Søren Norby, vistnok allerede i Slutningen af
1524. Gustav Vasa fattede snart Mistanke til ham og søgte, men
forgjæves, at fraliste ham Kalmar Slot. Kort efter forlod M.
imidlertid med sin Hustru og sin Broder Henrik Sverige og gik til
Meklenborg, og Kongen maatte med Vaabenmagt erobre Kalmar
Slot fra hans Folk.

M. færdedes i de følgende Aar rundt omkring i Nordtyskland,
ivrig beskæftiget med at spinde Intriger mod Gustav Vasa. I 1536
var han tilstede ved Fredsforhandlingerne mellem Danmark og
Lybek i Hamborg og sendtes efter Fredens Slutning til Kjøbenhavn
for at opfordre Hertug Albrecht og Grev Christoffer til at nedlægge
Vaabnene. I 1537 er han paa ny i Kjøbenhavn som lyneborgsk
Afsending ved Christian III's Kroning. M. træder derefter i
Kurfyrst Johan Frederik af Sachsens Tjeneste og nævnes i de følgende
Aar som Landfoged i Sachsen og Statholder i Wolfenbüttel. Han
stod i en livlig Forbindelse med Kong Christian III, der, om end
uden Held, søgte at mægle mellem ham og Gustav Vasa. Endnu
1570 nævnes M. som Landfoged i Thliringen. Efter sin første
Hustrus Død ægtede han i Tyskland en Friherreinde v. Warberg.

Svenskt biogr. Lex., N. F. VII. 
Gauhe, Adels-Lex. I. 
Allen, De tre nord. Rigers Hist.

L. Laursen.



van Mehren, August Ferdinand Michael, f. 1822, Orientalist, 
er Søn af Kjøbmand Joh. Fried. van M. (f. 1789 d. 1853) og 
Claudine Amalia f. Liebmann (f. 1791 d. 1852). Født i Helsingør
6. April 1822 blev han 1838 Student (privat dimitteret) og begyndte
derefter at studere klassisk Filologi, men opgav snart dette for
udelukkende at hellige sig til Studiet af de semitiske Sprog, hvori
han fandt Vejledning og Støtte hos D. G. Monrad, der just havde
begyndt at virke som Privatdocent i dette Fag. For at uddanne
sig fyldigere, end det den Gang var muligt her hjemme, rejste han,
understøttet af sin Fader, til Leipzig, hvor han 1843-44 studerede
Arabisk under den udmærkede Arabist Professor H. L. Fleischer.
Derefter opholdt han sig et Aars Tid i Kiel, hvor han under
Professor J. Olshausen især studerede det gamle Testamentes
Fortolkning samt Persisk og i 1845 to£ den filosofiske Doktorgrad ved sin
Afhandling «Epistola critica Nasifi al-Jazigi Berytensis ad De Sacyum,
versione Latina et adnotationibus illustravit A. F. M.» (udkom i
Leipzig 1848). I Foraaret 1847 rejste han atter til Leipzig efter at 
have opnaaet en 2aarig Rejseunderstøttelse af Staten. Her fra var
det hans Agt at begive sig til Paris for der at fortsætte sine
Studier; men de urolige politiske Forhold rundt omkring i Evropa
forhindrede ham i at fuldføre denne Plan. Efter at han derpaa
først fra April 1849 havde faaet en Understøttelse paa 2 Aar for,
under den daværende Vakance i Professoratet for de
semitisk-orientalske Sprog (jvfr. VII, 391), at holde Forelæsninger ved
Kjøbenhavns Universitet over semitiske Sprog og navnlig Arabisk, blev
han 1851 udnævnt til Lektor og 1854 til Professor i semitisk-orientalsk 
Filologi. I den lange Aarrække, i hvilken han har virket i
denne Stilling, er det navnlig Arabisk -- et Sprog, hvori han har
sjælden grundige Indsigter --, der har udgjort Hovedgjenstanden
for hans Undervisning, ved Siden af den mere elementære
Vejledning i Hebraisk for vordende Theologer.

M.s første større Arbejde var «Die Rhetorik der Araber» (Kbh.
og Wien 1853). End videre deltog han i det vidtløftige beskrivende
Katalogarbejde over det store kongl. Bibliotheks orientalske
Haandskrifter med «Codices Hebraici et Arabici bibliothecæ regiæ
Hafniensis» (1851) og «Codices Persici, Turcici, Hindustanici etc.» (1857).
I de følgende Aar syslede han navnlig meget indgaaende med den
arabiske geografiske Litteratur. Det første Resultat heraf var en
omfattende og meget oplysende Afhandling: «Fremstilling af de
islamitiske Folks almindelige geografiske Kundskaber» (i «Annaler f.
nord. Oldkyndighed» 1857). Særlig vendte han sig til én arabisk
Geograf, Shems-ed-dîn ed-Dimishki (&#596;: fra Damaskus, f. 1256 e. Chr.),
af hvem der haves et udførligt, den Gang endnu uudgivet
geografisk Arbejde. En Udgave deraf var vel i sin Tid bleven
paabegyndt af den russiske Akademiker Fraehn, men den standsedes,
efter at en Del af de trykte Ark vare blevne ødelagte ved en
Ildebrand i Akademiets Trykkeri, og intet deraf fremkom for
Offentligheden. I Steden herfor paatog M. sig nu for det kejserlige
Akademi i St. Petersborg at give en hel ny Udgave af dette Værk,
med Benyttelse af Haandskrifter i Paris, St. Petersborg, Leiden og
Kjøbenhavn. Den udkom 1866 under Titelen «Cosmographie de
Chems-ed-din Abou Abdallah Mohammed ed-Dimichqui. Texte Arabe ».
En fransk Oversættelse deraf udgav han 1874 med Understøttelse af
det kongl. danske Videnskabernes Selskab: «Manuel de la
cosmographie du moyen-âge, trad. de l'Arabe, etc., et accompagné
d' éclaircissements».

1867-68 opholdt M. sig i Ægypten -- hans første og eneste 

Besøg i selve Orienten. Som Frugt af denne Rejse udgav han (i
Universitetets Indbydelsesskrift til Reformationsfesten 1870) «Câhirah
og Kerâfat», hvor han, efter indledende Bemærkninger om
Ægyptens og særlig Câhirahs (Kairos) Historie osv., i 1. Del behandler
Gravmonumenter paa Kerâfat eller de dødes Stad uden for Câhirah
og i 2. Del religiøse Monumenter i Câhirah, samt i «Oversigt over
Videnskab. Selskabs Forhandlinger» 1872 «Et Par Bidrag til
Bedømmelse af den nyere Folkelitteratur i Ægypten». Af den første
af disse Afhandlinger er en noget forøget fransk Oversættelse
optagen i «Mélanges Asiatiques» IV (St. Petersb. 1869-71). I
Forbindelse hermed staa end videre forskjellige mindre Afhandlinger til
Oplysning om Islamismen og dens Historie, saaledes «Islams Reform
ved Abu-l-Hasan el-Ashari i Slutningen af det 3. Aarhundrede H.
og Udsigt over denne Religions videre Udvikling» (Vidensk. Selsk.
Overs. 1877), udførligere paa Fransk i «Travaux du 3. congrés des
Orientalistes» (St. Petersb. 1876), o. fl. a. Under denne Syslen med
den arabiske Religionshistorie og Filosofi førtes han særlig ind paa
Studiet af Avicenna og hans Forhold til den græske Filosofi, med
Benyttelse af forskjellige hidtil saa godt som ukjendte og uudgivne
Smaaskrifter af den nævnte arabiske Filosof. Om dette Æmne har
M. skrevet en Række Afhandlinger dels paa Fransk i det belgiske
Tidsskrift «Muséon», dels paa Dansk i Videnskabernes Selskabs
Oversigt (1881, 83, 86), hvorefter han har udgivet selve de arabiske
Texter med Forklaring paa Fransk under Titelen «Traités mystiques
d'Abou Ali al-Hosain b. Abdallah b. Sinâ ou d'Avicenne» (Leiden
1889-94). Som Ynder af orientalsk Numismatik har han foretaget
en Revision af de orientalske Mønter i det herværende Møntkabinet
og beskrevet og tydet forskjellige Sjældenheder dels i dette, dels i
andre Samlinger.

M., der 1867 blev Medlem af det danske Videnskabernes
Selskab, er tillige, som Udtryk for den Anseelse, han nyder blandt
Orientalisterne, Medlem af adskillige udenlandske Akademier og
Selskaber. 1892 blev han Kommandør af Danebrog. 7. Juli 1849
ægtede han Johanne Sophie Charlotte Justine Daue (f. 30. Juni 1816),
Datter af Major Sev. D.; hun døde 10. Febr. 1866.

Erslew, Forf. Lex.
Nord. Convers. Lex., 3. Udg.

Vilh. Thomsen.



Mehrn, Peder Nielsen, --1675, Bibliothekar, 
var formodentlig født i Mern ved Præstø. I over 30 Aar var han knyttet til Sorø
Skole og Akademi, til sidst som Inspektør for den adelige Ungdom, 
som opholdt sig ved Akademiet. Da der i Febr. 1653 for første
Gang holdtes Magisterpromotion i Sorø, modtog M. Graden. Ved
denne Lejlighed kaldes han Adjunkt i det filosofiske Fakultet.
S. A. kaldedes han til fast Underbibliothekar ved Universitetsbibliotheket 
i Kjøbenhavn og er den første, der har beklædt en saadan
Stilling. Som Bidrag til hans tarvelige Løn aflagdes han 1657 med
et Vikariat i Roskilde. Ved Siden af sin Gjerning ved Bibliotheket
var han en flittig Oversætter af tyske religiøse Skrifter, og der findes
mange Lejlighedsdigte (især latinske) fra hans Haand. 1671
fratraadte han Stillingen som «Vicebibliothekar», formodentlig paa
Grund af Svagelighed, og døde 1675. Hans Hustru, Margrethe
v. Øsel, var død 1670.

Worm, Lex. ov. lærde Mænd II.
Kirkehist. Saml. 3. R. V.

H. F. Rørdam.



Meibom, Marcus, 1621-o.1710, Bibliothekar, Polyhistor, 
var født i Tønning. Om hans tidligste Ungdom savnes Efterretninger.
1643 træffes han i Hamborg, hvor han var Huslærer for den som
Polyhistor siden berømte Pet. Larnbecius. I Sept. 1645 blev han,
24 Aar gammel, immatrikuleret i Leiden som Stud. med., og i
Holland har han vistnok studeret i en Række Aar og erhvervet
den store Lærdom i de gamle Sprog, i de mathematiske
Videnskaber og i Oldtidens Musik, som han besad. Hans første Skrift
var «Observationes ad loca qvædam Vitruvii de architectura» (Amst.
1649). Et senere Skrift, «Musicæ antiqvæ auctores septem, Græce
et Latine» (Amst. 1652), havde han tilegnet den svenske Dronning
Christine, og det gav Anledning til, at han 1652 blev ansat som
Underbibliothekar ved det kongl. Bibliothek i Stockholm. Den
lærde Dronning fandt saa meget Behag i hans Beskrivelse af de
gamles Musik, at hun lod forfærdige Instrumenter efter hans
Anvisning og formaaede ham til under Ledsagelse af disse Instrumenter
at synge en græsk Arie ved en Hofkoncert. Men da M. ulige
bedre kunde tale end synge Græsk, saa brast hele Forsamlingen i
Latter ved hans Sang. Rasende herover sprang den af Naturen
hidsige Mand op og gav Bourdelot, Dronningens Livlæge og
Yndling, et Ørefigen. Efter denne Scene kunde han ikke længere
blive i Stockholm, som han forlod i Avg. 1653, dog forsynet med
Dronningens Pas, hvori han betegnes som «vor Bibliothekar, der
agter sig til sit Fædreland, Tyskland». M. standsede dog i
Kjøbenhavn, hvor han ved sin alsidige Lærdom fandt Indgang hos 
Rigshofmester Joachim Gersdorff (V, 621), der var en stor Bogven.
Denne skaffede ham Adgang til Frederik III og dermed Ansættelse.

Det synes først at have været bestemt, at M. skulde være
Professor i Sorø, men i Steden derfor blev han i Efteraaret 1653
kongl. Bibliothekar og senere (1655) tillige Raad i det tyske 
Kancelli. Kongen bekostede Trykningen af flere Skrifter af ham, 
deriblandt «Dialogus de proportionibus» (1655), ved hvilket Skrift M.
kom i en skarp litterær Fejde med den mathematiske Professor
Villum Lange (X, 48). Da Gersdorff ved sin Død 1661 testamenterede 
sin store Bogsamling til Kongen, besørgede M. Katalogiseringen 
og Samlingens Indordning i det kongl. Bibliothek. Men
samtidig udtalte han sin Utilfredshed med Opholdet her i Landet,
hvor han, som han sagde, «hverken kunde være Gud eller Mennesker 
til Nytte». Dog nærede han Betænkelighed ved at modtage
den ham tilbudte Post som Bibliothekar ved den forrige svenske
Dronning Christines Hof i Rom, da han frygtede for at miste sit
Otium ved Dronningens Omflakninger og desuden forudsaa, at han
ikke vilde blive gammel i Rom uden at apostasere. Derimod
overhængte han Frederik III saa længe om en bedre Stilling, til
Kongen 1664 udnævnte ham til Forvalter (Direktør) ved Øresundstolden. 
Men denne Stilling, som han ikke passede for, blev han
kjed af og opgav den frivillig eller ufrivillig 1668, hvorpaa han
begav sig til Holland. En kort Tid var han ansat som Professor
ved Gymnasiet i Amsterdam, men siden levede han som privatiserende 
lærd, i det han kummerlig nok søgte sit Livsophold som
Korrektør. Skjønt han nød Anseelse som en overordentlig lærd
Mand, undgik man ham dog helst, da han var frastødende i sit
Væsen, egensindig og indbildsk. Han foregav at være i Besiddelse
af forskjellige Arcana, som han bød til fals for en umaadelig høj
Pris, f. Ex. et Middel til at uddybe Rhinens Løb, et ufejlbarligt
Middel mod alle epidemiske Sygdomme, Oplysning om de gamles
Fremgangsmaade ved Bygningen af Galejer, som han mod en
uhyre Sum vilde aabenbare Hollænderne, for at de paa den Maade
kunde komme i Besiddelse af Dünkerken, et Middel til efter poetiske 
Regler at forbedre den hebraiske Text i det gamle Testamente 
o. lign. Foruden de ovennævnte Skrifter har M. i Holland
udgivet en Del andre lærde Værker i forskjellige Videnskaber. Han
døde 1710 (ell. 11) i en meget høj Alder. Hans Hustru overlevede
ham. En Datter af ham var gift med en dansk Mand, Hans Schade,
polsk Resident i Kjøbenhavn.

Moller, Cimbria lit. III. 
Worm, Lex. ov. lærde Mænd II. 
Suhms Nye Saml. III, 112 f. 
Kjøbenhavns Skilderi XL, 1233 ff. 
Werlauff, Efterr. om det st. kgl. Bibliothek, 2. Udg., S. 41 ff. 

H. F. Rørdam.



Mejborg, Reinhold Frederik Severin, 1845-98, kulturhistorisk Forfatter. 
M. er født 28. Marts 1845 i Kjærteminde, hvor hans
Fader, Rudolph M., var Maler; Moderen var Emilie f. Vander.
Sygelighed i hans Opvæxt gjorde, at en Plan om at sende ham til
Oplærelse hos en udenlandsk Arkitekt -- Farfaderen var som 
Emigrant kommen her til i Slutningen af det 18. Aarhundrede -- ikke
blev virkeliggjort; han maatte nøjes med at tage Skolelærerexamen
(1864, Jelling). Han var derefter Lærer forskjellige Steder, særlig
i Hjørring (1867-72), hvor han navnlig underviste i Tegning og
Naturvidenskab. Da han under et Ferieophold i Kjøbenhavn tegnede 
i Zoologisk Musæum, kom han i Forbindelse med de ledende
Mænd her, og han opgav nu sin Stilling i Hjørring og flyttede til
Kjøbenhavn, hvor han hørte Forelæsninger og tegnede. I 2 Somre
kom han derefter til at undersøge og aftegne Jordbundslag i 
Vendsyssel for Professorerne Steenstrup og Johnstrup, og nogle følgende
Somre tegnede han for Kammerherre F. Sehested paa Broholm,
medens han om Vinteren gik paa Kunstakademiet. Han kastede
sig mere og mere over et kulturhistorisk Studium af vore 
Husbygningers Udvikling. Staten og Carlsberg-Fondet kom ham til Hjælp,
og hans talrige Rejser i Ind- og Udland bragte nu efterhaanden
betydelige Resultater, saaledes som det kan ses af «Borgerlige 
Bygninger» (1881), «Gamle danske Hjem» (1888), «Nordiske Bøndergaarde» 
I (1892) osv. 1893 fik han Professortitelen. 27. Nov. 1896
ægtede han Anna Petersen (f. 3. Jan. 1854), Datter af Boghandler
Marinus P. og Hanne f. Haugaard. Han døde 18. Juni 1898.

C. Nyrop.



Meidell, Frederik Vilhelm Berg, f. 1833, Officer og historisk Forfatter. 
M. er Søn af Kapitajn Franz Henrik M. (d. 2. Avg. 1872) og
Ida Bernhardine Adelaide f. Liebman (d. 11. Juni 1848) og fødtes 15. Juli
1833 i Helsingør. Tidlig bestemtes han til at gaa den militære Vej;
han gjennemgik Landkadetakademiet og blev Sekondlieutenant 1852.
Han deltog i Krigen 1864, særlig i Kampen om Als 29. Juni; men
efter Krigen søgte og fik han sin Afsked 1865 og traadte derpaa
1870 ind i Fodfolkets Forstærkning som Kapitajn (afskediget 1895).
Han kastede sig nu over sproglige og historiske Studier og var en
Tid Medarbejder ved «Fædrelandet». Samtidig fabrikerede han et
Stof til Brandsikring af Værdigj emmer og foretog i den Anledning 

med offentlig Understøttelse en Rejse til Udstillingen i Philadelphia
1876. Tilskyndet af de Erfaringer, han selv havde gjort i Krigen,
havde han imidlertid kastet sig ind i selvstændige og paa arkivalske
Undersøgelser grundede krigsvidenskabelige Studier, og som et
smukt Resultat af disse fremkom 1884 hans Skrift «Fra Enevældens
Dæmring i Danmark», i hvilket han paaviste den tidligere herskende
fejlfulde Opfattelse af Rigsmarsken Anders Billes Optræden 1644 og
1657. Herigjennem lededes han ind paa Udarbejdelsen af det Værk,
som har sikret ham en Plads i den historiske Litteratur, 2. Del af
«Bille-Ættens Historie» (1888 ff.), i hvilket han, ofte med
Aandfuldhed og Evne til fængslende Skildring, har fremstillet denne Slægts
Historie fra Christian IV's Tidsalder indtil den nyere Tid.
Forpligtelsen til at holde Værket inden for snævre Grænser virkede
imidlertid deprimerende paa M. og svækkede hans Lyst til fortsat
Forfattervirksomhed. Senere har han dog leveret historiske Bidrag
bl. a. til «Samlinger t. jysk Hist. og Topogr.», «Musæum» og «Vort
Forsvar», af hvilket sidste han er en flittig og skattet Medarbejder.
Under Psevdonymet «Vilhelm Berg» udgav han 1883 «Smaa Bidrag
til Fredericias Historie», og 1884 udkom hans «Fra Brydningstiden,
Kadetlivsbilleder fra 1847-50». -- 1861 ægtede han Johanne
Hansine Geelmuyden, f. i Bergen.

Mollerup.



Meier, jvfr. Meiger og Meyer.



Meier, Albert, 1528-1603, Præst, Naturgransker, var født i
Pelworm paa Nordstrand, hvor hans Fader, nedenanførte Joh. Meiger,
da var Præst. I sin Ungdom studerede han i Kjøbenhavn, hvor
han med Beundring sluttede sig til Johs. Machabæus og Niels
Hemmingsen og 1550 tog Magistergraden. Han var kun 22 Aar,
da Christian III foreslog Universitetet at kalde ham til Professor i
Mathematik, hvad han dog ikke blev, da man ønskede en Mand
af større Anseelse og Lærdom. 1553 blev han Præst i Lindholm
i den slesvigske Marsk, hvor han virkede i 50 Aar, dog ikke uden
Anfægtelser, da han oftere laa i Strid med sine Sognemænd, der
vare nær ved at betragte ham som en Troldmand. Han var
nemlig ikke blot Mathematiker, men ogsaa ivrig Astrolog, Alkemist
-- han haabede stadig at finde «de vises Sten» -- og
Naturgransker. Han havde i sin Præstegaard indrettet sig et Musæum,
i hvilket hans Venners Navne og Valgsprog vare anbragte i malede
Ruder. 1575 gik Gaarden dog op i Luer ved Lynnedslag; men
han fortsatte ufortrøden sine Granskninger, støttet af et livligt Sind 

og et udmærket Helbred. Han udgav 1587 en Art Rejsehaandbog
(«Methodus vel ratio describendi regiones, urbes, arces et qvid
singulis locis in peregrinationibus studiosi expiscari et observare
debeant»), der siden udkom i mange Oplag. Henrik Rantzau og
andre samtidige omtale ham som en Mand af stor Lærdom. Han
døde af Pest 17. Avg. 1603. Gift med Cæcilia, Datter af Præsten
Diederich Becker (ell. Pistorius) i Husum. Efter hendes Død 1559
ægtede han s. A. Catharina, Datter af Frederik Johansen i 
Lindholm, der i Ditmarskerkrigen 1559 var en Art Overingeniør. Hun
døde af Pest faa Dage efter Manden.

Moller, Cimbria lit. I.
Giessing, Jubel-Lærere III, 92 ff.
Rørdam, Hist. Kildeskrifter 2. R. II.
Nyerup, Univers. Annaler S. 17 ff.

H. F. Rørdam.



Meier, Bernt, 1571-1634, Præst og Forfatter, 
var født i Flensborg, hvor hans Fader, Johan M., var Præst ved Mariekirken og
Provst (d. 1584). Efter at have studeret udenlands og taget Magistergraden 
var han Rektor og Slotspræst i Haderslev 1602-9. Det
er os ikke bekjendt, hvor han har virket i de følgende Aar. Men
M. var 1612-16 Præst ved St. Nicolai Kirke i Kiel og 
l616 blev han Præst ved St. Petri tyske Menighed i Kjøbenhavn,
der i hans Tid forøgedes stærkt ved Indvandringer under 
Trediveaarskrigen. M. aflagdes snart efter sin Ansættelse med et Vikariat
og et Kanonikat i Roskilde Kapitel og nød Anseelse som en lærd
Mand og heldig latinsk Digter; bl. a. forfattede han flere religiøse
Dramer; men 1633 havde han et ubehageligt Sammenstød med
Biskop H. P. Resen, der var misfornøjet med, at han lod tyske
Studenter uden Attestats prædike for sig og i det hele ikke rettede
sig efter de danske Kirkelove. Da M. ikke vilde bøje sig for
Biskoppen, kom Sagen for Kongen og Rigsraadet, der dømte, at
han skulde adlyde Biskoppen og rette sig efter Ordinansen og andre
kongl. Forordninger om Kirkesager, hvorhos det paalagdes ham
paa Prædikestolen og ellers at afholde sig fra al Skjælden og leve
i et godt Forhold med de andre Præster i Hovedstaden samt
endelig i Konsistorium gjøre dem og Bispen en Undskyldning for
de ubeføjede Udtryk, han under Sagen havde brugt imod dem.
Ikke længe efter døde han, 24. April 1634. Hans nedenanførte
Søn, Hans M., har udgivet et smukt Mindedigt over ham.

Moller, Cimbria lit. I. 
Ny kirkehist. Saml. III. 
Rhode, Saml. t. Haderslev Amts Beskr. S. 239 f. 

H. F. Rørdam.



Meier, Detlev, 1582-1653, Præst, 
var en yngre Broder til 
ovennævnte Bernt M. og var født i Flensborg i Nov. 1582. Efter

ligesom Broderen at have studeret udenlands og taget 
Magistergraden blev han 1613 Konrektor og Aaret efter Rektor ved 
Haderslev Skole samt Slotspræst. Der fra kaldedes han 1624 til 
Hovedpræst i Itzeho og Provst i den danske Konges Andel af Holsten.
Men her, hvor han for øvrigt var yndet af Menigheden, kom han
i Strid med Stedets Archidiaconus eller Andenpræst, M. Martin Krey
(Coronæus), der mente at have opdaget kalvinistisk Vranglære i
hans Prædikener, særlig med Hensyn til Fortolkningen af Artiklen
om Christi Nedfart til Helvede, hvilken M. forklarede som et 
Udtryk for de svære sjælelige Lidelser, Herren maatte gjennemgaa,
i det han tillige afviste Tanken om at opfatte «Helvede» lokalt.
Heraf opstod en litterær Fejde, og da M. tillige havde udtalt sig
paa en besynderlig Maade om Christi Fyldestgjørelse for Menneskenes 
Synder, nedsattes efter kongl. Befaling en blandet, gejstlig
og verdslig, Ret i Gluckstadt for at dømme i Sagen. Da M. 
fastholdt Rigtigheden af de af ham brugte Udtryk, blev han afsat 1632.
Det hjalp ham ikke, at han kort efter tilbagekaldte sine 
«Vildfarelser». Christian IV vilde ikke mere vide af ham at sige. 
Derimod kaldede Ærkebispen af Bremen, den senere Kong Frederik III,
ham 1633 til Præst i Bremervørde, hvorfra han 1637 forflyttedes til
Aurich i Ostfriesland. Her døde han 1653.

Moller, Cimbria lit. I. 
Zeitschrift d. Gesellsch. f. d. Gesch. Schlesw.-Holst. u. Lauenb. XIX, 45. 
Kirkehist. Saml. 4. R. IV, 806 ff. 

H. F. Rørdam.



Meier, Frederik Julius, 1835-98, Kunsthistoriker. 
M. er født i Kjøbenhavn 5. Febr. 1835 og Søn af Gymnastiklærer (1853-72
ved Herlufsholm), Krigsassessor Johan Frederik M. og Sophie Frederikke 
f. Bauer. 1848 tog han Adgangsexamen til Landkadetakademiet, 
men da han i 1851 ikke bestod i Mathematik ved en 
Oprykningsexamen, hvad der var nødvendigt, da Akademiet skulde
gaa ind, og der hvert Aar inddroges en af dets Klasser, afskedigedes
han af Korpset. For at friste Livet gav han sig nu til at undervise, 
men læste samtidig flittig og tog 1856 Seminaristexamen
(Ranum), hvorefter han blev Lærer og Inspektør ved Aalborg
Borgerskoles Pigeafdeling, og fra denne Stilling kæmpede han sig
med Kraft videre frem. 1861 tog han Studenterexamen, virkede
saa en Del Aar ved Kjøbenhavns Kommuneskoler, tog 1872 
Magisterkonferens i Historie og 1877 Doktorgraden. Hans Disputats 
omhandlede Billedhuggeren Wiedewelt og Kunstakademiet paa dennes
Tid og er et Kildeskrift af Betydning, der er blevet efterfulgt af 

flere lignende Skrifter med gode Oplysninger om vore Kunstnere
og Kunstforhold i ældre Dage, saaledes «Fredensborg» (1880),
«Marmorkirken» (1883), «Diderik Gercken» (1883) og «Frederiksberg 
Slot» (1896). Hertil slutter sig en stor Mængde Afhandlinger
og Artikler om historiske, kulturhistoriske og kunstindustrielle Æmner
i «Hist. Arkiv», «Nær og fjærn», «Ude og hjemme», «Tilskueren»,
«Tidsskrift f. Kunstindustri», «Musæum», Letterstedtske Tidsskrift
osv. I «Nationaltidende» har han meddelt indholdsrige Skildringer
fra sine mange og lange Rejser. Han døde 6. Nov. 1898.

Universitetsprogr. til Reformationsfesten 1877.

C. Nyrop.

Meier, Frederik Nicolai, f. 1849, Præst">

Meier, Frederik Nicolai, f. 1849, Præst. 
N. M. er Søn af den ndfr. omtalte Sognepræst Ivar Nielsen M. og blev født i 
Skaarup 1. Febr. 1849. Han er Student fra Odense (1869), blev 
theologisk Kandidat 1875 og var først Kapellan i Skelund og Visborg;
senere blev han Sognepræst paa Jegindø (1878), i Ørum, Viskum
og Vejrum (1885) og i Kjærteminde (1893). Som Gjengiver og Samler
af kristelige Fortællinger har han et ret omfattende Forfatterskab;
foruden talrige Bidrag til «Indre Missions Tidende», «Indre Missions
Almanak», «Kirkeklokken», «Nationaltidendes» Søndagsnummer osv.
har han af større Samlinger udgivet «Saronsroser, Fortællinger fra
Israelsmissionen» (2. Opl. 1893) og « Herrens Herlighed, kristelige
Fortællinger» (1894). Fra 1892 af er han Udgiver af «Kristelig
Samler». - M. ægtede 9. Okt. 1878 Dagmar Margrethe Pedersen
(f. 1858), Datter af Sognepræst i Skelund F. C. P. Under Mærket
«Dagmar» arbejder hun for forskjellige Blade i samme Retning
som hendes Mand.

V. Schousboe.



Meier, Habacuc, --1630, Præst, 

var fra Hervord i Westfalen. Efter at han en Tid havde studeret i Rostock, anbefalede Dr. David Chytræus ham varmt til at blive Kantor ved Haderslev
Skole. 1601, da han tog Magistergraden i Rostock, var han Præst
i Pløen. 1604 blev han kaldet til Præst i Tønning, hvor han strax
med Kraft optraadte mod de derværende Gjendøbere (Dän. Bibl.
IX, 371 ff.). Men han blev her kun 1/4 Aar, da han modtog 
Kaldelse til Sognepræst ved Mariekirken i Flensborg. Dette betragtede
Menigheden i Tønning som et Forræderi; man formente ham at
holde Afskedsprædiken, og siden maatte han høre mange Spottegloser 
for den Sags Skyld; «Kukkuk-Meier» kaldte man ham: han
kom med Gjøgen og fløj bort med den. I Flensborg kom han i 
heftig Strid med Sværmerne Nic. Teting og Hartv. Lehmann (X,
360), og hans Adfærd imod dem bar da ogsaa Præg af alt andet
end kristelig Visdom, saa mange mente, at han ved sin Philippica
imod dem fra Prædikestolen snarere forcerede dem videre frem
end holdt dem tilbage fra deres Afveje. 1611 udgav han en
plattysk Huspostil; ogsaa hans «See-Kompass», en Opbyggelsesbog for
Sømænd (1620), er i dette Sprog. Han døde 3. Marts 1630.

Moller, Cimbria lit. II.

H. F. Rørdam.



Meier, Hans (ell. Johan), --o.1660, Skolemand, Latindigter og Runolog, 
var en Søn af ovennævnte Bernt M. og født i
Haderslev. Senere kom han med Faderen til Kjøbenhavn. 1627
deponerede han ved Universitetet i Rostock, og Aaret efter blev han
immatrikuleret i Kjøbenhavn. Ligesom Faderen skrev han smukke
latinske Vers, og han skal en Tid have undervist Hertug Ulrik,
Christian IV's Søn, i denne Kunst. 1630 drog han til Leiden,
anbefalet baade af sin Fader og Professor Lauremberg i Sorø til
den lærde Filolog Gerh. Joh. Voss. Paa sine videre Rejser i
Udlandet erhvervede han Titelen som kejserlig kronet Digter. Efter
Hjemkomsten blev han 1635 Præceptor for Hertug Hans (f 4. Dec.
1640), en Søn af Hertug Philip af Glücksborg. 1641 blev han
Rektor i Ribe, skjønt Christian IV i sit kraftige Sprog betegnede ham
som en «hoffærdig Æsel». 1643 tog han Magistergraden, men ved
Nytaarstid 1647 forlod han uden Tilladelse sin Stilling i Ribe
(«undveg Skolen»), efter Sigende paa Grund af en ulykkelig Kjærlighed.
For øvrigt var Skolen gaaet tilbage i hans Tid. I de følgende
Aar gav han sig af med at efterspore og udtyde jyske
Runeindskrifter. 1650 blev han Konrektor i Bordesholm, i hvilken Stilling
han døde o. 1660. Blandt hans Disciple her var den yngre Otto
Sperling, der har skjænket ham venlig Omtale. Oluf Borch, der
havde været hans Discipel i Ribe, berømmer højlig hans smukke
Digte; Rostgaard havde i Sinde at samle og udgive dem, hvad
dog ikke skete. M.s Samling af Runeindskrifter er endnu bevaret
i Afskrift.

Moller, Cimbria lit. I. 
Kinch, Ribe Bys Hist II, 461 f. 
Rørdam, Hist. Saml. og Studier II. 
Christ. IV's egenh. Breve V, 341 f. 
Wimmer, Om Undersøg. og Tolkn. af vore Runemindesmærker S. 31 ff.                          

H. F. Rørdam.



Meier, Herman, 1631-85, Krigssekretær, 
var født i Rostock 12. Febr. 1631. Hans Fader, Dr. Juris Herman M., stod da i
meklenborgsk Tjeneste, men blev ikke længe efter gottorpsk Raad 
og Staller i Ejdersted; Moderen hed Ursula v. Gehren. H. M. den
yngre studerede først ved Gymnasiet i Hamborg, senere ved
Universiteterne i Kønigsberg, Rostock og Helmstedt, hvorefter han gik
paa Rejser i nogle Aar. 1657, ved Carl Gustavs-Krigens Udbrud,
kom han til Kjøbenhavn og fik her Ansættelse som Krigssekretær,
d. e. Sekretær ved det nydannede Krigsraad, der efter
Enevoldsmagtens Indførelse fik en fastere Organisation som Krigskollegium.
Denne fra først af temmelig underordnede Stilling fik i de 21 Aar,
M. beklædte den, større og større Betydning, navnlig efter
Christian V's Tronbestigelse. Strax efter at have tiltraadt Regeringen
tog denne Konge ivrig fat paa at udvide Krigsmagten med den
forestaaende Krig for Øje. Samtidig blev den gamle Præsident i
Krigskollegiet, Feltherren Hans Schack, mere og mere affældig, og
i samme Forhold gled Ledelsen af Hærens Anliggender over i
Hænderne paa Rigskansleren Griffenfeld, som dog i Begyndelsen
af 1676 atter maatte afgive den til den nye Præsident i Kollegiet,
Johan Adolf af Pløen (s. VIII, 499 f.).

Under alt dette havde M., som de opbevarede Arkivalier
noksom bære Vidnesbyrd om, baaret Hovedparten af Arbejdet ved
Hæradministrationen, og hans Indflydelse har vistnok været i stadig
Stigen; men det er dog først, da Johan Adolf 3 Fjerdingaar efter,
at han var kommen til Roret, havde trukket sig tilbage, at M.
bestemt træder frem i Forgrunden. Allerede 1670 havde Kongen
som en personlig Begunstigelse overdraget ham foruden de fra
Krigskollegiet udgaaede Expeditioner tillige at udfærdige «alle andre
vores Militie immediate vedkommende Breve, som af os selv skal
underskrives», et Hverv, der ikke blot som Følge af de til
Indløsningen af Bestallinger o. l. knyttede Sportler var meget indbringende,
men tillige bragte M. i stadig nær Berøring med Kongen selv; og
da denne mere og mere blev tilbøjelig til at være sin egen
Krigsminister og Overgeneral, havde han god Brug for M.s
administrative Duelighed og nøje Kjendskab til Hærens Anliggender, som
han jo havde været med til at ordne fra deres første Begyndelse.
Ved de Krigsraad, som under de følgende Felttog mere og mere
hørte til Dagens Orden, kom M. derfor til at spille en fremtrædende
Rolle. Han var nu ikke længere blot Krigssekretær, d. e.
Protokolfører, men var i Maj 1676 udnævnt til tillige at være Krigsraad
med Sæde og Stemme ved Raadslagningerne; og da de øvrige
Deltagere i disse, selv hvor det direkte gjaldt Krigsoperationerne,
for største Delen vare Mænd, der savnede Indsigt dels i militære
Forhold overhovedet, dels i de særlige danske Forhold, havde M.
ikke svært ved at gjøre sig gjældende. Hans Meninger hørte i det
hele til det fornuftigere af, hvad der kom frem; men militær var
han ikke, og at al Fasthed og Energi i Krigsførelsen maatte kvæles
under de evindelige Diskussioner, synes ikke at være faldet ham ind.
Under det daadløse Felttog 1678 spillede M. en vigtigere Rolle end
nogen Sinde. Det endte med, at Baahuses Belejring maatte opgives,
og at Christiansstad faldt i Svenskernes Hænder, uden at den
danske Hær havde saa meget som vovet et Slag for at redde
Æren. Overgeneralen Fr. v. Arenstorff maatte falde som den
naturlige Syndebuk for de begaaede Fejl (s. I, 322 f.).

M. havde snarere været Arenstorffs Modstander end hans
Tilhænger, og det blev ham, der kom til at forfatte den første
Anklage mod denne i Form af en Række «foreløbige Spørgsmaal»,
der forelagdes Generalen til Besvarelse. I en Række af Aar havde
M. tillige været Generalavditør, og det var vel nærmest i denne
Egenskab, at han formulerede Klagepunkterne; thi samtidig med
at Arenstorff blev suspenderet fra sine Embeder, bl. a. som 1.
Medlem af (Vicepræsident i) Krigskollegiet, fratraadte M. som dettes
Sekretær. Han havde (som J. H. F. Jahn siger) banet Vejen for
sin Efterfølger, Jens Harboe, til af Krigssekretæren at gjøre en
Krigsminister (eller rettere en Chef for Militærkabinettet, s. VII, 82).
Hvorfor han forlod Posten, just som denne betydningsfulde
Forandring forestod, er ikke klart; det var i hvert Fald ikke, fordi
han var falden i Unaade. Han vedblev som sagt at være
Generalavditør, indtil han efter Fredslutningen 1679 udnævntes til Deputeret
i Admiralitetet og Kommercekollegiet. Kort efter fik han Titel af
Etatsraad og blev Medlem af «Revisionskommissionen», der
nedsattes for at ordne Gjenindløsningen af det under Frederik III
afhændede Krongods. 1682 blev M., der allerede som Krigssekretær
havde været benyttet ved militærpolitiske Sendelser til forskjellige
nordtyske Fyrster, sendt til Stockholm som Envoyé extraordinair,
særlig for at modarbejde Gottorps Indflydelse, men blev, da
Kongen i Begyndelsen af 1683 atter begyndte at ruste, kaldt hjem
for at indtræde som Deputeret i det samtidig oprettede
Generalkommissariat for Hær og Flaade. En Hær paa over 30000 Mand
blev nu sammendraget i Holsten, og M. overtog her det
vigtige Hverv som Chef for Feltkommissariatet (Forplejningsvæsenet).
Muligen har han overanstrængt sig i denne Virksomhed. Af
Helbredshensyn søgte han i Efteraaret 1684 over i Stillingen som 
Amtmand over det slesvigske Domkapitels Gods, men døde allerede
31. Jan. 1685.

22. Sept. 1664 havde M. ægtet Christine Madsdatter, hvis Fader,
Mads Mortensen, var Tolder ved Øresund. Hun overlevede ham.

Progr. fun. Univ. Hafn. 
Milit. Repert. 2. R. IV, 419 ff. 
Personalhist. Tidsskr. 2. R. V, 5 ff.

H. W. Harbou.



Meier, Ivar Nielsen, 1806-99, Præst og Skolemand. 
M. er Søn af Bolsmand Niels Nielsen og Kirsten Iversdatter f. Meier og
født 12. Juni 1806 i Stepping Sogn i Haderslev Amt. Efter at have
været Landsbylærer i 3 Aar i Ribe Stift kom han paa Skaarup
Seminarium, hvorfra han dimitteredes 1828. Derefter tog han 
Artium 1832 og theologisk Attestats 1839. Samtidig var han Lærer,
først 4 Aar i Kjølstrup Præstegaard, derpaa 1832-57 ved Skaarup
Seminarium. Fra 1857-93 var han Sognepræst i Verninge i Fyn.
M. blev valgt til Folketingsmand 1852 i Svendborg og Aaret efter
i Faaborg, men nedlagde sit Mandat 1854. Han deltog i 
Forhandlingerne om Skolens Reform i vore første Frihedsaar; men hans
Afhandling «Grundstene til den nye Skolebygning» (1852) vandt
ikke den af Grundejerforeningen udsatte Pris, og hans Forsøg paa
som Folketingsmand at faa forandret Skolelærerexamen var resultatløst. 
Derimod havde han som Seminarielærer i Dansk og Regning
og ved Udgivelsen af Lærebøger i disse Fag, der vise en skarp
og original Tænkning, betydelig Indflydelse paa en Mængde Lærere.
Ægtede 1. (7. Sept. 1844) Sophie Christine Bondesen (f. 19. Avg.
1813 d. 17. Okt. 1845), Datter af Landinspektør B. i Skaarup, og
2. (30. Sept. 1846) Thora Camilla Jürgensen (f. 3. Maj 1823), Datter
af Kjøbmand J. i Vordingborg. M. døde 11. Marts 1899.

Erslew, Forf. Lex.

Joakim Larsen.



Meier, Johan Herman, 1726-1804, Forfatter, 
blev født 18. Maj 1726 i Kjøbenhavn af borgerlige Forældre, Hartvig M. og Anna f.
Lorentzen, der begge døde, da han var Barn, og efter at de havde
mistet alt, hvad de ejede, i Stadens Ildebrand 1728. Han kom i
Huset hos Professor P. Holm paa Regensen; men da han ikke
vilde rette sig efter dennes Vilje med Hensyn til Studering, blev
han Skriverdreng, først i Kjøbenhavn, siden i Fredericia og i 
Hertugdømmerne. 1759 kom han tilbage til Kjøbenhavn og var 
derefter i 10 Aar Fuldmægtig hos Hofbygmester Anthon. For at kunne
gifte sig forlod han denne Stilling og ægtede 1769 Dorothea Røbel. 
Han opnaaede Aaret efter en Plads som Handelsbogholder og blev
endelig 1772 Kontorchef ved Tallotteriet. Efter henved 2 Aars
Sygeleje døde han 4. Dec. 1804. Hans Hustru overlevede ham. --
M. æsthetiserede en Del og lagde stor Interesse for Skuespilkunst
for Dagen. For Theatret oversatte han adskillige tyske og franske
Komedier. En Del andre Oversættelser af historisk og pædagogisk
Art udkom ogsaa fra hans Haand; og endnu kan nævnes, at den
af Fru Passow paabegyndte Oversættelse af Prevosts i sin Tid
meget læste Roman «Clevelands Historie» fuldendte han for de 7
sidste Deles Vedkommende. Rundt om i Tidsskrifter findes ogsaa
af ham forskjellige Artikler af nationaløkonomisk Natur.

Worm, Lex. ov. lærde Mænd.
Nyerup, Lit. Lex.

A. Jantzcn.



Mejer, Johannes, 1606-74, Kartograf. J. M., der var Søn
af Præsten Johannes M. og Elisabeth Jiingling, fødtes i Husum i
Okt. 1606, men da Faderen alt døde 1617 og efterlod Moderen
med en stor Børneflok i trange Kaar, kom Drengen i Huset hos
Morbroderen Herredsfoged J. i Krop og tilbragte en Del af sin
Ungdom med at vogte Kreaturer. Senere kom han til
Kjøbenhavn, hvor Farbroderen Bernt M. var tysk Præst (s. ovfr.), og her
lagde han sig efter mathematiske og astrologiske Studier. Hans
Ungdomsforhold ere for øvrigt ganske ukjendte. Efter Kejserkrigens
Slutning 1629 synes han at have taget fast Ophold i Husum, hvor
han fristede Livet ved at give Undervisning i Skrivning og Regning
og ved at forfatte Begravelses- og Bryllupsbreve; men samtidig
fortsatte han sine Studier og blev Mathematiker i det 17.
Aarhundredes Forstand, d. v. s. han var paa én Gang Astrolog,
Kalenderudgiver og Kartograf. Fra 1640 og sandsynligvis aarlig lige til sin
Død udgav han en Almanak, der fandt betydelig Udbredelse; men
alt tidligere havde han begyndt sin kartografiske Virksomhed, og
denne sikrede ham en varigere Berømmelse. Forholdene i de
slesvigske Marskegne, særlig Jordernes store Værdi og lette
Overskuelighed samt de kostbare Inddigmngsarbejder, havde allerede i
Slægtleddet forud for M. fremkaldt en empirisk Geodæsi, som han ikke
alene tillærte sig, men ved store naturlige Anlæg og Snille, støttet
til Tyge Brahes, Longomontans og Laurembergs Arbejder, i høj
Grad udviklede, og uagtet han var tysk født og tysk dannet, maa
han dog betragtes som Elev af disse Mænd, særlig af den første.

1636 begyndte han at udarbejde Kort over Marskegnene
omkring Husum, kom i Forbindelse saa vel med den frisiske 
Historiker Peter Sax i Ejdersted, der øvede stor Indflydelse paa ham,
som med den gottorpske Hertug, der overdrog ham at kortlægge
Aabenraa Amt og Slistrømmen med dens Sildehegn og nærmeste
Omgivelser. Disse Arbejder, et Par store Kortbøger i Folio,
fuldførtes i Aarene 1640-41 og staa meget højt i M.s Produktion.
1642 overdrog Kong Christian IV ham at kortlægge Halvøens
Vestkyst fra Varde til Glückstadt, men senere udvidedes Hvervet til at
omfatte begge Hertugdømmerne; 1647 udnævntes M. til kongl.
Mathematiker, og op til 1648 fuldførtes Slesvigs og Holstens Kartering.
37 af hans Kort optoges i «Landesbeschreibung der zwei
Herzogthümer», som 1652 udgaves af Brødreparrene Johannes og Samuel M
og Caspar og Joachim Danckwerth (IV, 174). C. Danckwerth skrev
Texten, men den staar langt under M.s Kort, og denne var endog
saa utilfreds med Værkets politiske Tendens og topografiske Mangler,
at han i det følgende Aar omarbejdede den fra Ende til anden.
Det store Manuskript paa noo tætskrevne Foliosider, som endnu
er i Behold, naaede han dog aldrig at faa trykt. Samtidig
fortsatte han sit Arbejde som kongl. dansk Kartograf. 1650 tilstillede
han Kong Frederik III et fortrinligt Kort over Danmark, 1654-55
kortlagdes Jylland, 1655-58 udarbejdedes «Skaanebogen» med 82
Kortblade over de østdanske Provinser, og støttet af en forbavsende
Arbejdsevne forberedte han tillige Udgivelsen af et stort nordisk
Atlas i Smag med «Landesbeschreibung». Det skulde bestaa af
7 Bind, omfattende Danmark med Hertugdømmerne samt Oldenborg
og Delmenhorst, Norge med Island og Grønland og Sverige; 1657
udgav han en trykt Kortfortegnelse til Værket, og Hovedmassen af
Kortene opbevares endnu i vore Samlinger, men den ulykkelige
Krig og Landets Forarmelse standsede hans Planer.

Som Kartograf var M. i Besiddelse af en overlegen Evne til
ved meget primitive Midler, uden tekniskdannet Medhjælp og i
forbavsende kort Tid at levere et efter Datidens Krav fortrinligt
Kort. Hans Kystomrids, Landets Hovedformer, Fuldstændigheden
af hans Topografi og det i det hele og store godt lignende Billede
af Landskabet fortjene megen Ros; men da han ikke kjendte den
trigonometriske Maaling, og hans Arbejder altid udførtes med
flyvende Fart, naaede han aldrig til virkelighedstro Gjengivelse. I
Detaillen dynger han Fejl paa Fejl, og ingen af hans Kort kunne
lægges til Grund for videnskabelige Undersøgelser. Men alligevel
betød han for sin Tid et stort Fremskridt, og hans Kort over
Hertugdømmerne -- de eneste, der bleve trykte -- afløstes først
efter 150 Aars Forløb af bedre Arbejder. Derimod ere hans historiske
Kort over Nordfrisland, Helgoland m. m. uden mindste Værdi.

Efter 1660 levede M. i trange Kaar i Husum uden at kunne
faa sin resterende Løn udbetalt af Kongen, stadig trængt af
nær-gaaende Kreditorer, i endeløse Retstrætter med Danckwertherne.
Hans kartografiske Virksomhed sygnede lidt efter lidt hen, og i
Juni 1674 døde han ugift i sin Fødeby.

Hist. Tidsskr. 6. R. I.

P. Lauridsen.



Meier, Reinholt, 1634-1701, Krigsdeputeret, er født i Slesvig
28. Febr. 1634 og Broder til ovennævnte Herman M. 15 Aar gammel
sendtes han til Gymnasiet i Stade og 2 Aar efter til Universitetet
i Helmstedt, hvor han studerede Jura. 1655 vendte han tilbage
til Slesvig, men da Opholdet her ikke tiltalte ham, tog han s. A.
Tjeneste hos en højere svensk Finansembedsmand og 1660 hos den
senere svenske Præsident i Bremen Kleihe, hvem han fulgte paa
en Gesandtskabsrejse til Wien og Tyrkiet. 1663 forlod han Kleihes
Tjeneste og opholdt sig derefter i Slesvig, indtil han 1665 blev
Sekretær hos Statholder Christoffer Gabel. 1670-85 var han
Gehejmekammersekretær og en Tid Raad hos Enkedronning Sophie
Amalie. 1686 udnævntes han til Kancelliraad, 1687 til Kammerraad
og var som saadan Medlem af Kammerkollegiet til 1699. Ved Siden
heraf var han fra 1689 Deputeret ved Land- og Søetaten, fra 1690
Deputeret i Landetatens Kommissariat og fra 1694 Deputeret i
Land-og Søetatens Generalkommissariat. 1690 blev han Justitsraad, 1693
titulær Etatsraad og 1697 virkelig Etatsraad. Han var en nidkjær
og dygtig Embedsmand, der foruden i Rentekammeret og de
militære Kollegier brugtes meget i Kommissionerne i Raadstuen. En
vigtig Rolle spillede M. under Mobiliseringen i Holsten 1689,
Expeditionen til Ratzeburg 1693 og Felttoget i Slesvig og Holsten 1700,
ved hvilke Lejligheder han var Chef for Feltkommissariatet
(Forplejningsvæsenet). Han havde her en ret vanskelig Opgave, da de
Pengemidler, der stode til hans Raadighed, vare alt andet end
rigelige, og saa vel fra Troppeafdelingerne som fra M.s Kolleger i
Generalkommissariatet i Kjøbenhavn kom der ogsaa en Del
Misfornøjelse til Orde. Denne har dog i det væsentlige næppe været
begrundet; i det mindste tog Overgeneralen i Aaret 1700, Hertug
Ferdinand Vilhelm af Württemberg, bestemt M. i Forsvar over for
Klagerne. Han døde 23. Jan. 1701. -- I 1677 ægtede han Sophie
Elisabeth v. Piaten, Datter af kurkølnsk Raad Fr. v. P.

Progr. fun. Univ. Hafn. 1701.

L. Laursen.



Meier, Theodor, --1727, Musiker, blev i 1702 Kammersanger
ved Frederik IV's Hof og udførte med Virtuositet de Arier og 
Solokantater, især af italienske og franske Komponister, som det den
Gang var Skik at foredrage ved Taffelet, og hvor der ellers blev
musiceret. 1711 bevilgedes der ham og den kongl. Direktør for
Musikken Bernardi (II, 133) en Sum Penge for den Bekostning, de
havde haft ved Opførelsen af en Opera, og der tillagdes ham et
aarligt Honorar for at medvirke i Skuespillene ved Hoffet i Steden
for en afgaaet fransk Sanger. Han var ogsaa Komponist. 1716
skrev han Musikken til et lille italiensk Divertissement, «Don
Quixote», hvis Text endnu er bevaret, og man har ligeledes Ordene
til et Par tyske Kantater, komponerede af ham 1720 og 1721. Han
døde i Sommeren 1727. 
V. C. Ravn.



Meiercrone, s. Meyercrone.



Meiger, Johan, --1561, Præst, var født i Hamborg og blev
Præst ved St. Catharinakirken sammesteds. Han sluttede sig tidlig
til Reformationen og var den første Præst i Hamborg, som giftede
sig. Da Luthers Lære havde vundet nogen Indgang paa Nordstrand,
henvendte nogle af Øens Indvaanere sig til Hamborg om en luthersk
Lærer. Stadens Magistrat gik villig ind paa denne Begjæring og
sendte M., der 1525 blev Præst i Pelworm. I 7 Aar virkede han
blandt Strandfriserne og har, som det synes, været det vigtigste
Redskab til at gjøre Reformationen bekjendt blandt disse. Men
1532 forlod han Nordstrand, vistnok paa Grund af en Vandflod,
som overgik Marskegnene, og hvorved mange omkom, deriblandt 3
Præster, over hvilke han har forfattet et endnu bevaret plattysk
Vers. Han agtede at drage tilbage til Hamborg; men da han
kom til Rensborg, blev han af Borgerne der kaldet til deres Præst.
Senere blev han, saa vidt vides, ogsaa Provst i Rensborg Provsti.
1541 overdrog Christian III ham tillige med Præsten Rudolph van
Nijmwegen fra Kiel at visitere og reformere de endnu bestaaende
Klostre i Slesvig og Holsten. Hvervet udførtes til Kongens særdeles 
Tilfredshed. Da Rensborg 1544 ved Landdelingen tilfaldt
Hertug Hans, synes M. at have været tvivlraadig, om han skulde
blive der. Han drog i alt Fald til Kjøbenhavn for at tale med
Kongen, til hvem han synes med særlig Hengivenhed at have
sluttet sig. Enden blev dog, at han forblev i Rensborg til sin
Død, 17. Febr. 1561. Hans Sønner, Albert Meier og Samuel Meiger, 
omtales henholdsvis ovfr. og ndfr. Af Hensyn til Christian III's
Ønske lod Faderen dem begge studere i Kjøbenhavn. Datteren
Sara blev gift med Provst Jørgen Boie i Haderslev (II, 472).

Moller, Cimbria lit. I.   
Ny kirkehist. Saml. II, 741 ff. 

H. F. Rørdam.



Meiger, Samuel, o.1532-o.1611, Præst, Forfatter, var født
I Rensborg, hvor hans Fader, ovennævnte Johan M., var Præst.
I sin Ungdom studerede han i 9 Aar i Kjøbenhavn, understøttet
af Kong Christian III. Fra dette Tidsrum haves der adskillige
mærkelige Meddelelser fra hans Haand. Som Student var han 1555
i nogen Tid vikarierende Prædikant i Hollænderby paa Amager.
Siden blev han Præst i Nortorf i Holsten, hvor han virkede i
o. 50 Aar, men stadig bevarede et venligt Minde om de i 
Kjøbenhavn tilbragte Ungdomsaar, og da Kong Frederik II (der en Gang
havde været M.s Gjæst i hans Præstegaard) døde, udgav han et
Digt om hans «salige Afsked». For øvrigt var M.s Forfattervirksomhed 
af moralsk og historisk Art. Et plattysk Skrift af ham om
Hexeri og Troldom (1587) og «Ein Spiegel ehlicher Haushaltung»
(1611) ere ikke uden Mærkelighed. Særlig fortjener dog at nævnes
hans «Nucleus historiarum od. auserlesene, liebliche, denkwürdige
u. wahrhaftige Historien» (Hamb. 1599 i Fol. og siden gjentagne
Gange oplagt paa ny). Dette omfangsrige Værk, der er tilegnet
Christian  IV, indeholder en overordentlig rig historisk 
Exempelsamling, deriblandt mange kuriøse og mærkelige Anekdoter, 
samlede  alle Vegne fra. De for os interessanteste grunde sig 
paa Forfatterens egne Oplevelser eller Erindringer. 
M.s Hustru, Gundel, døde 1602.

Moller, Cimbria lit. I. 
Rørdam, Kbhvns Universitets Hist. 1537-1621. 

H. F. Rørdam.



Mejländer, Johan Georg, 1751-1824, Officer, 
Søn af Korporal Sam. Jängen ved oldenborgske gevorbne Infanteriregiment,
men adopteret af Premierlieutenant ved 2. smaalenske nationale
Infanteriregiment Johan Georg Mejlander, blev født i Rensborg
1. Avg. 1751. Han stod en Tid som Underofficer, blev 1773 Kadet,
1775 Sekondlieutenant ved 2. smaalenske nationale Infanteriregiment,
1778 Premierlieutenant, 1788 Kapitajnlieutenant og Adjudant i 
Feltmarskal, Prins Carl af Hessens Generalstab under Indfaldet i 
Baahus Len s. A., overførtes 1789 til thelemarkske nationale 
Infanteriregiment, hvor han s. A. blev virkelig Kapitajn, overførtes 
1799 til oplandske nationale Infanteriregiment og blev 1800 Major og 
Kommandør for ullensakerske Bataillon, der 1801 annekteredes norsk 
Jægerkorps som en let Infanteribataillon. S. A. udnævntes M. til
1. Adjudant hos den kommanderende General søndemjælds,
overførtes kort efter til nordenrjældske og 1802 til søndenfjældske
gevorbne Infanteriregiment som 4. Stabsofficer, blev 1805 3.
Stabsofficer (Premiermajor), 1808 Oberstlieutenant og
Generaladjudant-Lieutenant ved den reorganiserede Generaladjudantstab, 1809
Kommandør for thelemarkske nationale Infanteriregiment, 1810 Oberst og
Chef for Regimentet, 1814 Generalmajor og s. A. Chef for den i
Trakten om Vallø og Tønsberg samlede Brigade, gik ved
Arméreduktionen i Norge af paa Vartpenge fra Nytaar 1818, men
udnævntes s. A. til Kommandant i Frederiksstad, gik 1822 atter af
paa Vartpenge og døde paa Agnæs ved Lavrvik 24. Sept. 1824. --
Gift 1791 med Anne Dorothea Grønvold (f. 1767 d. 1837), Datter af
Oberstlieutenant Bernt Chr. G.

Anker, Biogr. Data om norske Generalspersoner.
Låstbom, Swea o. Gotha Hofdinga Minne.

C. O. Munthe.



Meinert, Andreas Evald, f. 1821, Præst, Forfatter. M. blev
født 23. Dec. 1821 i Kjøbenhavn; Søn af ndfr. omtalte Grosserer
N. J. M. 1839 Student fra Borgerdydskolen paa Christianshavn og
1844 theologisk Kandidat; tilbragte en Tid i Kjøbenhavn, beskæftiget
dels med Lærervirksomhed, dels med litterære Sysler; 1848 vandt
han Universitetets Guldmedaille for Besvarelsen af en Prisopgave om
Bispevalget i den danske Kirke før Reformationen. 1847 udstedte han
efter Tilskyndelse af Stiftsprovst E. C. Tryde til de mange theologiske
Kandidater, der i Kjøbenhavn laa ledige og ventede paa Embede,
en Opfordring til at prædike i Kirkerne om Søndagene paa Tider
uden for den sædvanlige Gudstjeneste, for at Tjenestefolk og andre,
der havde vanskeligt ved at komme til at deltage i denne, lettere
kunde komme til at høre Ordets Forkyndelse. 1855 blev han
Kateket i Kjærteminde og var flere Gange konstitueret som
Sognepræst i J. V. Blochs (II, 407) Fraværelse paa Rigsdagen. Sammen
med Bloch og C. F. Viborg indgav han 1856 til Kultusministeriet
et Forslag til Lov angaaende en Ordning af Folkekirkens Forfatning.
Blev 1860 Sognepræst i Fjaltring og Trans, 1869 i Havrebjærg og
Gudum og forflyttedes 1877 til Tostrup ved Holbæk; tog 1892 sin
Afsked og har siden boet i Kjøbenhavn. 17. Marts 1859 gift med
Agathe Benedicte Theodorine Bøggild (f. 5. Okt. 1830), Datter af
Jens Lassen B., Sognepræst i Lintrup. -- M. har skrevet forskjellige
Artikler, mest angaaende de kirkelige Forhold i de Egne, hvor han 
virkede, og populære «Fortællinger om Kjøbenhavn» (1851, 2 Oplag);
men større Betydning har han som Forfatter til «Naturen og
Menneskelivet, en folkelig Jordbeskrivelse» i 2 Bind (1853-55).

Erslew, Forf. Lex.
Elvius, Danmarks Præstehist. 1869-84 S. 532.

Vilh. Bang.



Meinert, Frederik Vilhelm August, f. 1833, Entomolog, Søn
af nedennævnte Grosserer N. J. M. Han er født 3. Marts 1833,
blev Student fra Borgerdydskolen paa Christianshavn 1850 og
theologisk Kandidat 1857. Efter nogen Vaklen i Valget mellem
præstelig Gjerning og zoologisk Studium sejrede hans Interesse for
Entomologien, og han debuterede nogle Aar efter med et større
Arbejde: «Bidrag til de danske Myrers Naturhistorie» (1861). S. A.
udgav han en paa omhyggelige Undersøgelser grundet Kritik af
Schroeder van der Kolks Anatomi af Hestebremsens Larve, og 1863
disputerede han for Doktorgraden («Anatomisk Undersøgelse af de
danske Ørentviste»), 1870 fik han fast Ansættelse ved Zoologisk
Musæum som Assistent hos Professor J. C. Schiødte, der i mange
Aar havde været hans Lærer og Vejleder, og efter hvis Død M. i
April 1885 overtog Stillingen som Inspektør for Musæets 3. Afdeling.
1881 blev han Medlem af Videnskabernes Selskab, og fra 1883-85
var han Docent ved Landbohøjskolen. Foruden de ovennævnte
Arbejder har M. publiceret en stor Mængde Undersøgelser, der
alle ligge inden for Leddyrenes Omraade; blandt hans favnistiske
Afhandlinger maa nævnes hans forskjellige Bidrag til Kundskaben
om Danmarks Tusendben og Krebsdyr, blandt hans biologiske
Arbejder «De eucephale Myggelarver» (1886, med 4 Dobbelttavler).
Særlig har han dog beskæftiget sig med anatomiske og fysiologiske
Undersøgelser, og Resultaterne af disse ere nedlagte i en Række
større og mindre Arbejder, blandt hvilke maa fremhæves: «Om
Larvespirernes Oprindelse i Miastorlarven» (1864-65), «Fluernes
Munddele» med 6 Tavler (1881), «Caput Scolopendræ» med 3
Tavler (1883) og «Sideorganerne hos Scarabælarverne» med 3 Tavler
(1895). -- 30. Okt. 1874 ægtede han Nanna Henriette Anna Elisabeth
Krarup, Datter af Provst O. Th. N. K. (IX, 462).

Gosch, Danmarks zoolog. Lit.

Jonas  Collin.



Meinert, Nicolai Jonathan, 1791-1877, Grosserer, Politiker,
født 9. Febr. 1791 i Kjøbenhavn, Søn af Renteskriver Andreas
Ewald M. (f. 1742 d. 1809) og Maren Kirstine f. Noe (f. 1755 d. 1842).
Faderen, som var af nordfrisisk Byrd, havde ved Siden af sit 
Embede en udstrakt Handelsvirksomhed og overtog 1799 sin
Svigerfader Chr. Noes Hus, som især drev Handel paa Norge. Sønnen
kom allerede 1804 paa Faderens Kontor og passede efter hans Død
Forretningen for Moderen, indtil han 1821 helt overtog den. Om
den end aldrig var meget betydelig, gav den ham dog et godt
Levebrød og tillod ham at samle en ret stor Formue, skjønt han
havde 10 Børn og udfoldede megen Godgjørenhed. Han nød ogsaa
almindelig Agtelse og fik mange Tillidshverv; var 1834-67 Medlem
af Grosserersocietetets Komité, 1835-39 og Paa nv l861-65
Repræsentant i Nationalbanken; blev 1837 en af Stadens 32 Mænd,
1840 Borgerrepræsentant og 1847 borgerlig Raadmand indtil
Kommunalbestyrelsens Omordning 1858; 1852-58 tillige Medlem af
Havnens Bestyrelse. -- Skjønt ikke stærkt politisk anlagt tog han
megen Del i det offentlige Liv, var 1835 Medstifter af
Trykkefrihedsselskabet og 1842-48 Stænderdeputeret. Især viste han Iver for
den slesvigske Sag, var 1843 Medstifter af Selskabet for dansk
Undervisnings Fremme i Nordslesvig og 1844 af den slesvigske
Hjælpeforening samt derefter Medlem af dennes Bestyrelse
(«Syvstjærnen» kaldet); 1848 Medstiller af Kasino-Resolutionerne. Han
søgte forgjæves Valg til den grundlovgivende Rigsforsamling 1848,
men da det national-liberale Partis Førere af Frygt for Afsættelse
trak sig ud af Kampen, lod han sig i Okt. 1854 vælge til
Landstinget. Han spillede dog ingen Rolle her og blev Aaret efter, da
Faren var overstaaet, igjen trængt til Side for at give Plads for
hine Førere. Han døde 26. Febr. 1877 i det samme Hus -- i
Strandgade paa Christianshavn --, hvor han var født og havde
tilbragt største Delen af sit Liv.

Han ægtede 1819 sin Søsterdatter Mette Christine Tang (f. 1799
d. 1887), Datter af Godsejer N. K. T. til Nørre Vosborg. Af hans
Døtre var Mathilde M. (f. 1826 d. 1887) i mange Aar Forstanderinde
for den kvindelige Plejeforening paa Christianshavn og var meget
trofast i denne Gjerning.

Barfod, Dansk Rigsdagskal.

Emil Elberling.



Meinstrup, Anne, o.1475-1535, var Datter af nedennævnte
Henrik M. Omtr. 16 Aar gammel blev hun gift med Rigsraad
Holger Eriksen Rosenkrantz til Boller, der døde allerede 1496.
Hun blev derpaa gift med Jørgen Ahlefeldt til Søgaard i
Sønderjylland, der faldt ved Hemmingstedt i Febr. 1500. I sin 35aarige
Enkestand viser «Fru Anne Holgers», som hun sædvanlig kaldes, 
sig som en af disse kraftige og virksomme Kvindeskikkelser,
hvorpaa den Tids Adel kan opvise saa mange Exempler, adelsstolt,
frygtløs og hvas i sin Tunge. Efter Faderen havde hun faaet
Fredsgaard (Sneslev Sogn, Ringsted Herred) i Forlening af
Roskilde Bispestol; o. 1503 fik hun Højstrup i Stævns Herred som
Pantelen af Kronen og blev omtr. samtidig hermed Hofmesterinde
hos Kong Hans' Dronning Christine og senere hos Christian II's
Dronning Elisabeth. Da hun havde Mod nok til at bebrejde
Kongen hans Forhold til Dyveke, vakte hun hans Vrede; dog kom
denne først til Udbrud efter Dvvekes Død og Torben Oxes
Henrettelse (Nov. 1517), hvorpaa hun ikke følte sig sikker og begav sig
til Lybek; før eller efter hendes Bortfart tog Kongen egenmægtig
Højstrup Pantelen fra hende, maaske ogsaa fordi Bønderne klagede
over hende. Hun synes i disse Aar at have opholdt sig dels i
Lybek, dels i Hertugdømmerne; i Aaret 1522 havde Kongen
saaledes «indmanet» hende i Kiel for en Gjældsfordring fra Kong
Hans' Tid, som hun nu maatte udrede. Efter Kongens Flugt kom
hun tilbage til Danmark, fik atter Højstrup i Pant og blev o. 1526
atter Hofmesterinde, nu hos Frederik I's Dronning Sophie. Desuden
ejede hun en Hovedgaard i Valsølille (Ringsted Herred).

I Begyndelsen af Grevefejden søgte Grev Christoffer at vinde
hende for sig; hun fik Bekræftelse paa sit Pantelen Højstrup,
forlenedes desuden med Sæbygaard i Løve Herred og opnaaede for
sig og sit Gods et Beskjærmelsesbrev af Greven (7. Sept. 1534),
hvori det bl. a. hedder: «Og efterdi hun er en Enke, skal ingen
være hendes Retter og Dommer uden vi selv og vort elskelige
Raad». Flere af hendes Breve vidne i den følgende Tid om stor
Frygt for Borgere og Bønder og de fremmede tyske Krigsfolk, og
ikke uden Grund. Hendes eneste dalevende Søn, Holger
Rosenkrantz, var 16. Okt. s. A. falden ved Svendstrup i Jylland som en
af Adelens Hovedførere mod Bønderne; hendes Datter Sophie
Rosenkrantz' Mand, Rigsraad Axel Brahe, var en af Hovedførerne for
den Skaanske Adel, som ved Juletid s. A. faldt fra Greven. Under
disse Forhold udbrød Adelsstormen i Sjælland. Dog havde den
nu 60aarige Kvinde Mod til 20. Jan. 1535 at give Møde paa
Ringsted Landsting, hvorhen Greven havde stævnet Adel, Borgere og
Bønder; hendes Gaarde, Højstrup og Valsø, bleve udplyndrede af
Kjøge og Skjelskør Borgere, uvist dog om før eller efter 20. Jan.
Hun beraabte sig da paa Tinget paa Grevens Beskjærmelsesbrev;
men hendes hvasse Tunge fremkaldte Folkehobens Forbitrelse, og
hun blev under raa Mishandlinger nedhugget. Hendes Døtrebørn
Sophie og Anne Glob, der ledsagede hende, reddedes med Nød og
næppe af Grevens Adelsmænd op i Kirkens Klokketaarn. «Fru
Anne Holgers' Mord» spillede en stor Rolle i den følgende Tids
Fejdeskrifter; ved Kjøbenhavns Overgivelse 1536 undtoges Deltagerne
deri fra den almindelige Amnesti, og et Par kjøbenhavnske Borgere
henrettedes senere som Hovedmændene derfor. -- A. M. begravedes
først i Ringsted Kirke; senere er Liget flyttet til Hornslet Kirke i
Jylland, hvor hun findes afbildet paa Ligstenen.

Heise, Fam. Rosenkrantz's Hist. II, 80 ff. 92 ff. 212 ff.
Personalhist. Tidsskr. 3. R. III, 124 ff.

A. Heise.



Meinstrup, Henning, --1375--, Rigsraad, tilhørte en holstensk
eller nordtysk Slægt, men var ligesom sin Broder Henrik M., der
1373 var Kong Valdemars Skjænk, hovedsagelig knyttet til Danmark.
Han var 1367 Væbner, men 1369 Ridder, Høvedsmand paa
Tranekjær og havde formodentlig alt da Sæde i Rigens Raad. I alt
Fald deltog han i de Fredsforhandlinger i Stralsund, som Rigsraadet
i Kongens Fraværelse indledede med de vendiske Stæder. -- Han
optræder ogsaa ved andre Lejligheder som en af Kongens betroede,
Mænd, men maatte til Gjengjæld oftere forstrække Kongen med
betydelige Pengesummer eller gaa i Borgen for dennes Laan hos
andre. Ved Kongens Død var han Høvedsmand paa Sønderborg,
Nordborg og Kegeborg paa Als samt Brodeborg i Sønderjylland,
men faa Aar efter oplod han mod sit Æresord disse 4 Slotte til
de holstenske Grever. Det synes, at han desuagtet vedblivende
har befundet sig paa dansk Side, thi 1388 var han Lensmand paa
Koldinghus, men fratraadte denne Stilling og blev det følgende
Aar bandlyst af Ærkebispen i Lund for Udplyndring af Pughuset i
Ribes Tjenere i Harsyssel. Dermed tabes hans Spor.

Thiset.



Meinstrup, Henrik, --1497, Landsdommer og Rigsraad,
maa antages at være Søn af Otto M. og Elene Hansdatter Rantzau,
skjønt Slægtebøgerne have andre Angivelser. Forældrene besade i
hvert Fald Gods paa Sjælland, og H. M.s senere Valg til
Landsdommer forudsætter vel ogsaa, at han var født og opdraget her.
Han, der forekommer første Gang 1445, synes ikke selv at have
besiddet nogen Hovedgaard, i alt Fald skrives han aldrig til en
saadan, hvorimod han ved Kjøb og Pant erhvervede sig en stor
Del Bøndergods. 1455 havde han Fredsgaard i Forlening af 
Roskilde Biskop, og han vedblev til sin Død at staa Gejstligheden
nær. Af Næstved og Ringsted Klostre og St. Agnete Kloster i
Roskilde havde han Gods i Forlening, bl. a. Sneslev Hovedgaard.
1467 blev han Landsdommer i Sjælland og beklædte dette Embede
i 30 Aar. Samtidig, i hvert Fald før 1471, blev han Høvedsmand
paa Korsør Slot, og senest fra 1469 havde han Sæde i Rigens Raad.
I denne Egenskab deltog han i den Række Møder med de svenske,
som i Aarene 1472-76 aarlig afholdtes i Kalmar. 1475 var nan
desuden Hofmester hos Junker Hans, og efter at denne var bleven
Konge, erholdt han 1483 Ridderslaget. Efter et langt, virksomt Liv
døde H. M. 1497, før 16. Maj. Af sit 1. Ægteskab med Berete
Thott, Datter af den Skaanske Landsdommer Hr. Peder Nielsen T.,
havde han en Søn, der blev voxen, men døde før Faderen; med
sin 2. Hustru, Margrethe Daa, der overlevede ham, havde han den
foran nævnte Datter Anne M.

Thiset.



Meisling, Simon Sørensen, 1787-1856, Skolemand, Oversætter, 
var en Søn af Vildthandler Simon Sørensen M. (d. 1787) og
Elise Christine f. Øckenholdt. M. blev født i Kjøbenhavn 7. (ell.
6.) Okt. 1787, tog 1803, dimitteret fra den kjøbenhavnske
Borgerdydskole, Examen artium med Udmærkelse, blev Alumnus i det
pædagogiske Seminarium og vandt 1807 Universitetets Guldmedaille for en
Afhandling om de romerske Municipier. S. A. tog han theologisk
Embedsexamen og blev 1808 Adjunkt ved Latinskolen i Helsingør,
1809 Dr. phil. for en Afhandling «De &#913;&#959;&#953;&#948;&#959;&#953;&#962; atqve Rhapsodis veterum
Græcorum». 1812 blev han Adjunkt (1819 titulær Overlærer) ved
Metropolitanskolen i Kjøbenhavn, 1822 Rektor i Slagelse, 1826 i
Helsingør, 1828 Professor, afgik fra sit Embede ved Skolens
Nedlæggelse 1839, privatiserede derefter i Kjøbenhavn. 1812 ægtede
han Inger Cathrine Hjarup (f. 1793 d. 1854), Datter af
Brændevinsbrænder H. i Kjøbenhavn. M. døde 8. April 1856. -- M. var en
dygtig, men Stræng Skolemand. Hans Personlighed var noget
cynisk, og han, der stadig spottede sine Disciple, maatte virke
afskrækkende paa den begavede, men sære H. C. Andersen, da denne
i sit 18. Aar blev sat i Slagelse Skole. M. havde dog Blik for
Andersens ualmindelige Evner, og da han blev forflyttet til
Helsingør, tilbød han den lange Dreng at tage ham med og optage
ham i sit Hus. Opholdet i dette blev dog Andersen en Pine,
og i Skolen var det, som Digteren skriver, Rektoren en Morskab
at latterliggjøre det unge Menneskes Person og tale om hans Mangel 
paa Aandsevner. Da det efter et Aars Forløb blev bestemt, at
Andersen skulde forlade Skolen for at blive privat dimitteret, var
M.s sidste Ord til ham, at han aldrig vilde blive Student, at de
Vers, han skrev, vilde blive Makulatur, og at han selv vilde ende
paa Galehuset.

Blandt M.s talrige Skrifter maa fremhæves Oversættelser af
mange Oldtidsforfattere med Oplysninger, saasom Virgils bucoliske
Digte (1817), «Æneiden», 2 Dele (1824-26), Bion (1821), Moschus
(1824), Theokrit (1825), Anakreon (1826), Ovids «Forvandlinger» (1831),
Martialis (1832) foruden 7 Hæfter af «Digte fra Oldtiden» (1827-32).
1832 udgav M. «Undersøgelser om det heroiske Versemaals Skæbne».
Af nyere Forfattere har han oversat «Dramatiske Æventyr» af Gozzi
(1821) og sammes Maskekomedier (1825) samt Goethes udvalgte
Skrifter (1832-33) m. m. Tidligere havde han udgivet et
Sørgespil, «Munkelist» (1812). Fremdeles har han skrevet en spansk
Grammatik (1841) og ydet mange Bidrag til forskjellige Tidsskrifter.
Hans Oversættelser roses som smagfulde.

Erslew, Forf. Lex. 
Hundrup, Lærerstanden ved Slagelse lærde Skole S. 21 ff. 
H. C. Andersen, Mit Livs Eventyr S. 59 ff.

S. B. Thrige.



Meissenheim, Hans, d. o.1515, s. Bogbinder (II, 466).



Meitzner, Balthazar, --1718, Officer. 
Faderen, Søn af Professor i Wittenberg B. M., var først bosat i Baahus Len, men
kom efter dette Landskabs Afstaaelse til Sverige til Frederikshald,
hvor han blev Tolder. B. M. tjenstgjorde 1696-97 i Flandern som
Premierlieutenant ved Bataillonen af Prins Georgs Regiment, blev
1701 Kapitajn og 1704 Sekondmajor ved Ribe Stifts nationale
Infanteriregiment, 1712 Oberstlieutenant ved det viborgske nationale
Infanteriregiment, deltog s. A. med Udmærkelse i Slaget ved
Gadebusch, blev her haardt saaret og fangen, blev 1714 karakt. Oberst
og fulgte i Forsommeren 1716 sidstnævnte Regiment som dets
Kommandør (Chef for 2 Batailloner) til Norge, hvor han henhørte
under smaalenske Kanton. 1717, da Regimentet opløstes, blev han
Chef for 1. throndhjemske nationale Infanteriregiment. Ved
Generallieutenant Armfelts Indfald i Throndhjems Stift 1718 var han
posteret ved Stene i Værdalen, hvor han 12. Sept., da Stillingen blev
omgaaet af Svenskerne, ved sin determinerede Optræden
muliggjorde Nordmændenes ordnede Retræte. Han døde 22. Nov. s. A.
i Throndhjem under den der paa den Tid herskende store 

Sygelighed. -- Gift med Magdalene f. Peine (eller Pein) fra Krempe i
Holsten, død i Throndhjem 16. Jan. 1751.

Norske Saml. II.
Ny Minerva 1806, II.

C. O. Munthe.



Melbye, Anton Christian Cornelius, f. 1861, Forfatter, 
er Søn af Varemægler Julius M. og Antoinette f. Christensen. Han
blev født i Kjøbenhavn 14. Okt. 1861, blev Student fra Bohrs Skole
1879, tog næste Aar 2. Examen, vaklede et Par Aars Tid mellem Studiet
af Jura og Studiet af Sanskrit, men kastede sig saa over Journalistik
og blev bl. a. fra 1887 Korrespondent til samtlige «radikale»
Venstreblade i Provinserne. Fra 1885 har han, altid i Forening med en
eller flere Medarbejdere, forfattet 24 større og mindre Revuer,
Farcer og Parodifarcer. De rigtige «Sommer»-Revuer siden 1889
(saa vel som 8 Aargange af «Blæksprutten») har han skrevet sammen
med Axel Henriques, ellers har han til Medarbejdere haft Joh.
Buntzen, Faber-Daugaard, Fr. Ricard o. fl. Som Visedigter (o. 2000
Viser) udfolder han hyppig et spodsk Lune, der overrasker ved
barokke Idéforbindelser og en barok Udnytten af det dagligdags
Ordforraad.

Vilhelm Møller.



Melbye, Daniel Herman Anton, 1818-75, Sømaler. 
Anton M. var Søn af kongl. Toldbetjent Jacob Buntzen M. (f. 1790 d. 1869)
og Anna Marie (Clara) Christine f. Løchte, adopt. Carstensen (f. 1791
d. 1876), og han blev født i Kjøbenhavn 13. Febr. 1818. Fra først
af skulde han have været Sømand, men da hans Nærsynethed
hindrede det, blev han sat til at lære Skibsbygning; da han
imidlertid havde meget Anlæg baade for Musik og Tegning, opgav han
Konstruktionsskolen og lærte at spille paa Guitar. For at blive
Sømaler begyndte han at gaa paa Kunstakademiet (1838), men
denne Undervisning fulgte han kun et Aars Tid. Frugtbarere for
ham var den Vejledning, han nød hos C. V. Eckersberg, selv om
den gamle Mester brummede ved den Lethed, hvormed han vilde
gaa til Værks. Dog kunde han allerede 1840 udstille nogle
Søstykker, som tildroge ham den tyske Kunstkjender C. F. Rumohrs
Opmærksomhed, og dennes Anbefaling til Christian VIII førte til,
at han fik Tilladelse til at følge med Korvetten «Flora» paa et
Togt i Østersøen og siden med Linjeskibet «Christian VIII» til
Nordsøen. I 1843 konkurrerede han og C. Dahl til den
Neuhausenske Præmie om Opgaven «Skibe krydsende for Modvind».
Dahl havde Tegningens Korrekthed, men savnede Kraft og Liv i 

Farven; men om ogsaa Eckersberg gjorde opmærksom paa, at M.s
Arbejde ikke havde den Sikkerhed i Enkelthederne, som man
maatte fordre af et Konkursarbejde, vare det maleriske Foredrag
og Behandlingen af Søen dog saa vindende, at største Delen af
Forsamlingen gav hans Billede Fortrinnet, og Præmien blev ham
tilkjendt. Ikke desto mindre synes et andet af hans udstillede
Søstykker, «Flaade til Ankers ved Warnemünde», at have været nok
saa godt. Christian VIII tilbød ham nu at tage med Dampskibet
«Hekla» til Marokko, hvor han var med ved Tangers
Bombardement (1844). Aaret efter søgte han for anden Gang Akademiets
Rejsestipendium; men da han blev forbigaaet, reskriberede Kongen,
at Akademiet skulde give ham Løfte paa Stipendiet for det følgende
Aar. Det vilde helst have set ham som en mere modnet Kunstner,
men Trykket var dog stærkt nok til, at han i Marts 1846 fik et
Aars Stipendium, og da han s. A. udstillede det, senere til den
kongl. Malerisamling erhvervede Billede «Eddystone Fyrtaarn»,
tilkjendte Akademiet det den Thorvaldsenske Udstillingsmedaille
næsten enstemmig. Et Billede, « Huitfeldt i Kjøge Bugt» (tilh. Grev
Moltke-Hvitfeldt), gav maaske Anledning til, at Christian VIII bestilte
et større Billede af «Slaget i Kjøge Bugt», som først langt senere
blev malet i Udlandet og i 1858 gik over til den kongl.
Malerisamling. I det hele strømmede Bestillinger nu saa rask ind til ham,
at han hvert Aar kunde udstille et ret anseligt Tal af Billeder og
ikke kunde tiltræde sin Udenlandsrejse, før han, efter Akademiets
gjentagne Tilhold, kom afsted til Paris i Sommeren 1847. Trods
de urolige Forhold i 1848 forblev han der og fik andet Aars
Stipendium bevilget. Opholdet forlængedes yderligere, hans Arbejder
paa de franske Udstillinger gjorde hans Navn bekjendt, og i 1853
fik han fri Rejse med en fransk Expedition til Konstantinopel.
Ogsaa her gjorde han Lykke, boede hos den franske Ambassadør
og malede for Sultanen. Da han kom tilbage til Paris, udførte
han et stort Billede efter Napoleons Bestilling og forblev endnu
nogle Aar i Paris, stærkt optaget af at udføre modtagne Bestillinger,
saaledes at han ved Nytaarstid 1858 vendte hjem til Fædrelandet
med evropæisk Navn som Marinemaler. Aaret før havde han i
Paris ægtet Alice Dupré, som efter hans Død giftede sig med en
fransk Officer. S. A. blev han optaget til Medlem af
Kunstakademiet. Faa Aar efter fik han Titel af Professor.

Han levede nu nogle Aar dels i Hjemmet, dels i Hamborg
og Paris og udfoldede en rig Produktivitet. I de senere Aar synes 
en tiltagende Sygelighed at have hemmet hans Lyst til at male,
medens den førte ham ind paa en ret fyldig Produktion af
Marinebilleder udførte med Kul og Kridt, hvilke i fri og sikker
Behandling og i kunstnerisk Virkning staa fuldt ved Siden af hans Malerier.
Meningerne vare i hele hans Levetid delte om, hvor højt han
skulde værdsættes som Kunstner. Medens det store Publikum
baade her og i Udlandet følte sig stærkt greben af de store
Opgaver, han satte sig, og den virkningsfulde Sikkerhed, hvormed
han, navnlig i rhytmisk og malerisk Henseende, som oftest løste
disse, var Kunstner- og Kjenderkredsen her hjemme, der var vant
til den danske Skoles ikke sjælden lidt nøgterne Redegjørelse,
tilbøjelig til at mene, at hans hurtige og geniale Blik tit bragte
ham til at overse, om hans Fremstillingsevne var udviklet nok til
at bevare fuld kunstnerisk Overlegenhed og Frihed over for de
Vanskeligheder, som Udførelsen af store Billeder frembyder. Det
var med en vis Ærgrelse, at han saa tit hørte en Henvisning til
«Eddystone Fyrtaarn» som hans bedste Billede; han mente, ikke
uden Grund, at det var en daarlig Anbefaling, om han ikke i de
mange følgende Aar havde naaet videre. Man var vel ogsaa
uretfærdig mod ham deri-, men man forstod bedre de Fortrin, han
havde i hint Billede, end den rigere Farve, den bredere Pensel,
den stærkere maleriske Virkning, som traadte frem i Billeder, der
gjengave Naturomgivelser, som til en vis Grad vare fremmede for
danske Beskuere. Imidlertid vandt hans ubestridelige Begavelse
ham ogsaa i Danmark en stedse voxende Kreds af Venner, og det
var med stor Deltagelse, at man erfarede, at han var død i Paris
10. Jan. 1875, knap 57 Aar gammel.

Illustr. Tid. 1860, Nr. 19. 
Kunst-Chronijk 1875, s. 330. 
S. Müller, Nyere dansk Malerkunst. 
Weilbach, Nyt Kunstnerlex.

Ph. Weilbach.



Melbye, Knud Frederik Vilhelm Hannibal, 1824-82, Sømaler. 
Vilh. M., ovennævnte D. H. Ant. M.s Broder, blev født i
Helsingør 14. Maj 1824. Efter at have været i Handelslære og
tilbragt et Aar i London kom han tilbage til Kjøbenhavn, hvor
han blev Elev af sin Broder for at uddanne sig til Sømaler. Han
besøgte Kunstakademiets Skoler i 1844-45, men gik dem ikke
igjennem; samtidig tegnede han Perspektiv hos C. Dahl. Imidlertid
kom han saa vidt, at han kunde udstille nogle Billeder i 1847,
hvoraf det ene, «En Lodsbaad i uroligt Vejr», blev kjøbt til den
kongl. Malerisamling. Han fandt ligesom Broderen en Beskytter i 
Christian VIII, der gav ham fri Rejse med Korvetten «Valkyrjen»
til Island. Han udstillede nu Billeder derfra, medens han under
Krigsaarene 1848-50 malede nogle Æmner fra Søkrigen som
«Heklas Affære med v. d. Tann» o. lign. Da han længtes efter
at komme udenlands, solgte han ved Avktion nogle Billeder og
Studier og rejste over Diisseldorf til Paris, hvor han gjorde
Bekjendtskab med Gudin og forblev et Aars Tid; i 1851 rejste han
til London, saa at sige blottet for Midler, men det lykkedes ham
hurtig at sælge nogle Billeder, senere ved en Anbefaling fra en
dansk Ven i Paris at blive bekjendt i de bedre Kredse, og han levede
nu 3 Aar i frugtbar Virksomhed, havde mange Bestillinger og
udstillede paa de londonske Udstillinger. Opholdet var dog afbrudt
ved en Rejse til Spanien, Portugal og Marokko, paa hvilken han
første Gang saa Sydens Natur. I 1854 rejste han til Danmark,
ægtede 18. Nov. s. A. Nanny Hedvig Christiane Matthison-Hansen
(f. 1830), Datter af Domorganist H. M.-H. (VII, 59). Med sin Hustru
vendte han tilbage til England, hvor hans vel anordnede, farverige
Billeder havde skaffet ham et betydeligt Navn, og hvor han uden
Vanskelighed kunde sælge sine Billeder. Derpaa var han atter et
Aars Tid i Danmark, hvor hans «Fingals Hule, optrækkende Uvejr»,
der kjøbtes af Frederik VII, vakte megen Opsigt (udst. 1856), men
ogsaa lod delte Meninger om Kunstnerens Fremstillingsmaade komme
til Orde. Efter forskjellige Rejser, dels til England, dels til Italien
og endelig til Norge og Sverige, rejste han i 1862 til Danmark for
at bosætte sig der. Han boede nogle Aar i Roskilde, senere i
Kjøbenhavn, blev 1871 Medlem af Kunstakademiet her og fik 1880
Titel af Professor. Efter en haabløs Sygdom afgik han ved Døden
6. Okt 1882.

M. staar maaske i Beaandelse noget tilbage for sin ældre
Broder, men kom efterhaanden til at overgaa ham i Naturstudium
saa vel af Luft og Sø som ogsaa af Sømalerens Aktører, Skibene.
Dog frigjorde han sig aldrig ganske for en vis konventionel
Farvegivning, der var virkningsfuld og slaaende nok, men savnede det
ædruelige Virkelighedspræg, som danske Beskuere skatte saa højt.
Blandt saadanne virkningsfulde Billeder, hvis fyldige, rige Stemning
alligevel efterlod nogen Tvivl i Beskuerens Sjæl, kan nævnes
«Reden ved Alicante, Aftenbelysning». «Udsigt over Kjøbenhavns Red»
er gjengivet i lithograferet Farvetryk.

En tredje Broder, Frits Sigfred Georg M.,  f. 24. Avg. 1826
i Helsingør, var ligeledes Anton M.s Elev som Sømaler; han 
stillede kun 2 Gange i Kjøbenhavn (1849 og 1858), i det han levede
mest i Udlandet, Nordamerika og Kina, og vandt der megen
Opmærksomhed for sine Arbejder. Han døde ugift i Shanghai
14. Dec. 1869.

Nyt Illustr. Ugeblad 1873, Nr. 1.
Weilbach, Nyt Kunstnerlex.

Ph. Weilbach.



Melbye, Mads, 1817-79, Præst, Søn af nedennævnte
Sognepræst Thor M., blev født i Middelfart 18. April 1817. 1831 kom
han i Odense Skole, og der fra afgik han 1835 som Student til
Universitetet. Da han sejlede over Store Bælt, fulgt af sin
Klassekammerat L. N. Helveg (VII, 317), traf han paa Skibet C. J.
Brandt (III, i), og Bekjendtskabet med ham blev af stor
Betydning for M. De to kom til at bo i Hus sammen i Kjøbenhavn,
og der knyttedes mellem dem et Venskabsbaand, som holdt ud til
det sidste (Dansk Kirketidende 1879, S. 395 f.). 1840 underkastede
M. sig den theologiske Attestats, derpaa var han Huslærer, 2 Aar
i Kiel, i Aar paa Hindsgavl og i Aar i Flensborg. 1844 blev han
personel Kapellan i Vejlø og Vester Egesborg paa Sjælland og 1845,
efter at være kaldet af Besidderen af Hindsgavl, Sognepræst i
Asperup og Rorslev paa Fyn. Der virkede han til sin Død, 31. Jan.
1879. -- M. sluttede sig allerede i Studenteraarene til Grundtvigs
Kreds, og han indtog en ejendommelig Plads i denne; Birkedal
har kaldt ham «en Hedningekristen af det reneste Vand», fordi
det nordiske hos ham paa en egen Maade var forklaret i
Kristendommen. Under Opholdet i Kiel og Flensborg havde han tidlig
lært at elske sit Fædreland og at føle sig som dansk, og ingen
har som han kunnet tale begejstret og begejstrende om «den danske
Folkeengel», der efter hans ejendommelige Opfattelse var et Udtryk
for Guds Tanke med det danske Folk. I politisk Henseende
stillede han sig paa det menige Folks Side over for alle Former af
Aristokrati, og han havde store Gaver til at omgaas Almuen; han
var jævn i sin Tale og bramfri i hele sin Færd. Foruden flere
Prædikener og mindre Skrifter har han udgivet 2 Bind med
«Fortællinger af Kirkehistorien» (1857-60; 3. Opl. 1877-78), der
udmærke sig ved stor Friskhed og have bidraget ikke lidet til at
vække og nære Sansen for Kirkens Historie i mange Hjem. 1845
ægtede M. sin Halvsøsters Datter Elisabeth Antoinette Louise Hansen,
hvis Fader var Overretsprokurator C. M. H.

Erslew, Forf. Lex.
L. Schrøder, M. M. (Kolding 1879).
V. Birkedal, Personl. Oplevelser II, 125 f.                                                        

Fr. Nielsen.


Melbye, Thor, 1744-1829, Præst, Forfatter, 
blev født 8. Sept. 1744 i Odense, hvor hans Fader, Ulrik Christian M. (d. 1778), var
Postmester; Moderen var Birgitte Thorsdatter f. v. Bergen. 1760
blev han Student fra Odense og tilbragte dernæst en Aarrække dels
i Hjemmet, dels i Hovedstaden, hvor han 1763 tog theologisk
Attestats. Han var, som saa mange af sin Samtid, Polyhistor, lagde
sig efter Sprogstudier og var i en Del Aar en søgt Lærer i Fransk,
studerede de saakaldte «skjønne Videnskaber», hørte medicinske
Forelæsninger og tog 1768 dansk-juridisk Examen. 1774 blev han
resid. Kapellan for Assens og Kjærum Menigheder, i hvilket
tarvelige Embede han forblev, til han 1795 forflyttedes til Embedet som
Sognepræst for Middelfart og Kavslunde, hvor han virkede, til han
1826 tog sin Afsked; han døde 16. Juni 1829. -- Gift 1. (13. Maj
1775) med Sophie Dorothea Adrian (f. 20. Sept. 1748 d. 27. Sept.
1803), Datter af Isak A., Branddirektør og Hofkobbersmed i
Kjøbenhavn; 2. (8. Avg. 1805) med Caroline Christine Frederikke Maaløe
(f. o. 1776 d. 19. Jan. 1848), Datter af Sognepræst Mads P. M. i
Gamborg. -- M. har udgivet adskillige Bøger og Afhandlinger,
dels originale, dels oversatte, saaledes «Felsenborg, en moralsk
morsom Læsebog»; men større Betydning har han som flittig
Medarbejder af Worms og Nyerups Litteraturlexika samt Blochs og
Næraaes «Den fynske Gejstligheds Historie». M. havde selv tænkt
paa at meddele et saadant Værk, men naaede ikke længere end
til (1783) at faa udgivet 1. Hæfte (Baag Herred).

Erslew, Forf. Lex.
Bloch, Den fyenske Geistligheds Hist. II, 171 ff.

Vilh. Bang.

Melchior de Germania, 1523, s. Colditz (IV, 49).">

Melchior de Germania, 1523, s. Colditz (IV, 49).



Melchior, Hans Bøchman, 1773-1831, Skolemand og zoologisk Forfatter, 
Søn af Sognepræst Johan Henrik M. (d. 1784) og
Anne Marie f. Olrog, blev født i Grenaa 14. Maj 1773. Han blev
dimitteret fra Herlufsholms Skole 1790 og blev 1797 ansat
sammesteds som Hører. 1801 disputerede han for Doktorgraden
(«Comparatio inter commoda et incommoda educationis publicæ et
privatæ») og blev 1820 udnævnt til Overlærer ved nævnte Skole med
Titel af Professor. Af Skolen, hvis faktiske Styrer han var i en
Aarrække, har M., der var en fremragende Pædagog, indlagt sig
store Fortjenester. Han døde ugift 11. Sept. 1831. Foruden sin
Doktordisputats publicerede han «Historisk Efterretning om den
frie adelige Skole Herlufsholm» (1822; ny Udg. med Fortsættelse 
af A. Leth 1865) og et Par mindre betydelige Smaaafhandlinger.
mest bekjendt er han bleven ved sit posthume Arbejde: «Den
danske Stats og Norges Pattedyr», der 1834 blev udgivet af Sophus
Zahle. Dette Arbejde var som Manuskript tilkjendt 
Landhusholdningsselskabets Prisbelønning, men Censorerne havde 
opfordret Forfatteren til at afhjælpe visse Mangler derved, 
førend han udgav det. Døden hindrede ham deri, og Værket blev 
derefter paa Selskabets Foranstaltning udgivet i sin oprindelige 
Skikkelse med en kort Indledning. Det er forsynet med 13 Tavler, 
hvis Udførelse lader en Del tilbage at ønske. Som det eneste Arbejde 
over Danmarks Pattedyrfavna har det, indtil J. C. Schiødte i 
1878 begyndte Udgivelsen af «Zoologia Danica», haft sin Betydning, 
navnlig ved de mange biologiske Meddelelser, det indeholder.

Erslew, Forf. Lex. 
Gosch, Danmarks zoolog. Lit. 
F. C. Sibbern, Til Minde om Herlovianeren H. B. M. (1834). 
Melchior, Den danske Stats og Norges Pattedyr, Forerindr. 
Leth og Wad, Dimitt. fra Herlufsholm S. 142 f.

Jonas Collin.



Melchior, Moritz Gerson, 1816-84, Handelsmand, 
var en Søn af Grosserer Gerson M. og Birgitte f. Israel og fødtes i 
Kjøbenhavn 22. Juni 1816. Bedstefaderen Moses M., der var indvandret
fra Hamborg, nedsatte sig i Kjøbenhavn 1760 og grundlagde 
Handelshuset Moses & Søn G. Melchior. Efter hans Død 1817 
fortsattes det af Sønnen Gerson i Forening med hans 2 ældste Sønner.
Det var allerede da et af de betydeligste herværende Handelshuse,
som i ikke ringe Omfang drev Skibsrederi og oversøisk Handel,
navnlig paa St. Croix. Efter sin Konfirmation kom M. i Faderens
Forretning, og 1840 fik han Borgerskab som Grosserer og optoges
i Firmaet. Da den ene af hans ældre Brødre allerede var død
1834, og den anden saa vel som Faderen var svagelig, fik han
allerede da en væsentlig Del i Forretningens Ledelse. Broderen
døde 1843 og Faderen 1845, og M. var nu eneste Indehaver af
den omfattende Forretning. Kort efter indtraadte hans yngre Broder
Moses M. (s. ndfr.), der efter M.s Død har fortsat Forretningen
sammen med M.s Søn Carl Henriques M. (f. 6. Avg. 1855). En
kortere Tid var ogsaa den yngste Broder, Israel M., knyttet til
Forretningen.

Handelshusets Virksomhed fortsattes i den gamle Stil med
stadig voxende Omsætninger, med Sæde i Kjøbenhavn og 
Vestindien, med omfattende Handel paa egne Skibe mellem Evropa
og de vestindiske Øer, og Ledernes Dygtighed viste sig navnlig i 
at fortsætte Traditionen og udvide Forretningen under de
fuldstændig forandrede Forhold i Verdenshandelen. Firmaet hører til
de yderst faa kjøbenhavnske Handelshuse fra det 18. Aarhundrede,
der endnu i vore Dage kunne hævde Stillingen blandt Byens største
og mest ansete Forretninger. En særlig Udvidelse af Forretningen
forsøgtes 1853 ved Oprettelsen af en Filial i Melbourne, navnlig
baseret paa Udførsel af danske Landbrugsprodukter til Avstralien.
Efterhaanden som det avstralske Landbrug udviklede sig, fik denne
Udførsel mindre Betydning, og Filialen ophævedes 1862.

Uden for Ledelsen af sin omfattende Forretning har M. paa
mange Maader spillet en stor Rolle i Handelsverdenen og i
Kjøbenhavns borgerlige Liv. Baade hans Dygtighed og hans humane
Sindelag, der gjorde, at han i Handelsforhold lige saa meget havde Blikket
rettet paa det almene Vel som paa sine personlige Interesser, gave
ham Adgang til adskillige Tillidsposter. Fra 1849 til sin Død var
han Medlem af Grosserersocietetets Komité og fra 1873 Komiteens
Formand. I denne Egenskab virkede han for Dannelsen af
Fællesrepræsentationen for den danske Handelsstand og præsiderede kort
før sin Død ved det første almindelige Handelsmøde. End videre
medvirkede han som Medlem af Komiteen ved Kjøbet af
Børsbygningen (1855) og dens Ombygning. Af Sø- og Handelsretten
var han Medlem fra dens Oprettelse 1862 til 1883. Fra 1851-69
var han Borgerrepræsentant og vedblev efter sin Afgang at være
Medlem af Havneraadet, hvortil han valgtes 1859. Blandt de af
Borgerrepræsentationens Arbejder, som han har haft en større
Andel i, kan fremhæves Omordningen af Kjøbenhavns Politi. I det
hele udfoldede han saa vel i Borgerrepræsentationen som i
Havneraadet en betydelig Virksomhed, ligesom han i det hele hørte til
dem, der ikke paatage sig noget Hverv uden at føle sig forpligtet
til at lægge sin Kraft i Arbejdet for det. Han har ogsaa været
et virksomt Medlem af adskillige Kommissioner vedrørende
Lodsvæsen, Sukkerbeskatning, Skibsfartsforhold osv. I 1861 var han
Medstifter af Frihandelsforeningen og valgtes til dens Formand.
Fra denne Stilling trak han sig dog snart tilbage, da han ikke
var tilbøjelig til at gaa saa vidt som andre Medlemmer af
Foreningens Bestyrelse. Han var Medstifter af Privatbanken (1857) og
havde Sæde i dennes Bestyrelse fra Stiftelsen til sin Død, siden
1876 som dens Næstformand. Ogsaa for den mosaiske Menighed
i Kjøbenhavn har han udrettet en Del. Iblandt andet var han fra 
1849-52 Medlem af dens Repræsentantskab, det sidste Aar som
dets Formand.

Fra 1866-74 var M. Medlem af Landstinget, uden dog i
denne Egenskab at komme til at spille nogen større Rolle i det
offentlige Liv. Hertil bidroge forskjellige Omstændigheder. De
større politiske Spørgsmaal, som allerede da begyndte at komme i
Forgrunden, interesserede ham ikke tilstrækkelig, og han manglede
desuden væsentlige Betingelser for parlamentarisk Virksomhed. Ikke
alene savnede han Veltalenhed, men han havde heller ikke Evne
til hurtig at klare sig i en Diskussion, en Mangel, der yderligere
skærpedes ved, at han var temmelig tunghør.

Saa vel i sit offentlige som i sit private Liv var M. en særdeles 
afholdt og sympathetisk Personlighed, hvem man snarere
bebrejdede en noget for stor Beskedenhed end modsatte Egenskaber. 
Rejstes der væsentligere Anker mod ham af Folk, der
havde Anledning til at arbejde sammen med ham, gik disse vistnok 
ud paa, at han i Forhold, hvor noget skulde sættes igjennem,
ikke altid optraadte med tilstrækkelig Energi og Skarphed. Det
laa i hans Væsen at bruge milde og hensynsfulde Former, hvormed
ogsaa til Tider kunde følge for stor Eftergivenhed i Realiteten.
Personlig viste han altid i alle Retninger en overordentlig 
Offerberedvillighed over for de utallige Krav, der stilledes til ham. M.
ægtede 17. Juni 1846 sin Kusine Dorothea Henriques (f. 16. Febr.
1823 d. 16. Febr. 1885), Datter af Vexellerer Ruben H. Ægteparret
førte et særdeles gjæstfrit Hus, saa vel i deres Hjem i Kjøbenhavn
som paa deres Landsted «Rolighed» ved Kalkbrænderierne. Navnlig
samledes der bestandig en stor Kreds af Kunstnere og Forfattere
hos dem. Blandt dem, der hørte til Familiens stadige Gjæster, og
som en, der var meget nøje knyttet til den, kan nævnes H. C.
Andersen, der ofte om Sommeren boede paa «Rolighed», hvor han
ogsaa tilbragte sine sidste Levedage. -- M. udnævntes 1876 til
Etatsraad. Han døde 19. Sept. 1884.

Illustr. Tid. XXV, Nr. 1305.

E. Meyer.



Melchior, Moses, f. 1825, Handelsmand. 
M. M., Broder til ovennævnte Moritz Gerson M., er født i Kjøbenhavn 28. Jan. 1825. Efter at have faaet sin kjøbmandsmæssige Uddannelse hos Jacob
Holm og Sønner traadte han ind i Faderens Forretning, hvori han
allerede i en meget ung Alder fik en fremskudt Stilling. 1850 fik
han Borgerskab som Grosserer. Siden da har han været en af 
Hovedlederne for den store og omfattende Forretning, hvis
Forbindelser han blandt andet har holdt vedlige ved gjentagne
oversøiske Rejser, navnlig til dansk Vestindien, for hvis Forhold og
Befolkning han i Ord og Handling har vist en stor Interesse. Da
Firmaet, væsentlig i Følge hans Initiativ, oprettede en Filial i
Melbourne (1853), rejste han der over for at organisere den, og da
Foretagendet, der maatte begynde paa ganske bar Bund, i
Begyndelsen stødte paa store Vanskeligheder, forblev han der i 2 Aar,
hvorefter Filialen var saa konsolideret, at den kunde staa paa egne
Ben. M. er siden 1885 Medlem af Grosserersocietetets Komité og
siden 1883 af Sø- og Handelsretten. Fra 1869-84, da han flyttede
til Frederiksberg, var han Borgerrepræsentant i Kjøbenhavn. End
videre har han været Medlem af forskjellige Kommissioner
vedrørende Havne- og Søfartsforhold. I Bestridelsen af disse Hverv
har han gjort et betydeligt Arbejde, men hans Hovedinteresse
uden for Forretningslivet har dog været knyttet til Virksomheden
for humane og filanthropiske Formaal, til hvis Fremme han altid
har været rede til at bringe Ofre. 1867 blev han Medlem af
Bestyrelsen af Arbejdernes Byggeforening, og efter at Dr. Ulrik, der
havde været Sjælen i Foretagendet, var traadt tilbage, blev han
dens Næstformand. I denne Egenskab har han stadig personlig
ledet alle Foreningens Forretninger. End videre er han tilkaldt
Medlem af Hovedbestyrelsen for Kjøbenhavns Understøttelsesforening,
ligesom han tager Del i Arbejdet for flere af den mosaiske
Menigheds filanthropiske Virksomheder, bl. a. som Formand for
Sygeplejeselskabet.

Illustr. Tid. XXXVI, Nr. 18.

E. Meyer.



Melchior, Nathan Gerson, 1811-72, Læge, fødtes i
Kjøbenhavn 2. Avg. 1811 som en Broder til ovennævnte Moritz Gerson
og Moses M. Han blev Student privat 1828 og tog 1834 den
kirurgiske, 1835 den medicinske Examen. Paa en Studierejse
1836-37 vaktes navnlig ved den berømte Øjenlæge v. Jaeger i Wien
hans Interesse for Ofthalmologien, og han kastede sig derefter over
Studiet af denne Specialitet og særlig over den den Gang nye
operative Behandling af Skelen. Efter sin Hjemkomst virkede han
navnlig som Øjenlæge og foretog talrige Skeleoperationer, hvorom
ogsaa baade hans Licentiatdisputats 1839 og hans Doktordisputats
1841 dreje sig; hans heri givne, noget enthusiastiske Opfattelse
blev i øvrigt Gjenstand for en temmelig ugunstig Kritik. Under 
Krigen var han 1850 Overlæge ved et Lasaret i Kjøbenhavn. 1851
indgav han til Kultusministeriet et Forslag til Blindeinstituttets
Udvidelse og tidssvarende Forbedring og blev det følgende Aar
Medlem af den til dette Øjemed nedsatte Kommission. 1853 erholdt
han Professortitelen og var s. A. Koleralæge i Kjøbenhavn. 
1853-55 virkede han som Privatdocent i Ofthalmologi. Da den
ondartede ægyptiske Øjensygdom efter Krigen begyndte at brede sig
i og uden for Garnisonerne, havde han Fortjenesten af tidlig at
advare mod Faren og betone Lidelsens store Smitsomhed, hvorved
han kom i Opposition til den da fremherskende antikontagionistiske
Strømning. Af den 1856 angaaende denne Sygdom nedsatte
Kommission blev han Medlem og foretog s. A. med offentligt Mandat
en Rejse for at gjøre sig bekjendt med de i Udlandet trufne
Foranstaltninger mod Sygdommen ligesom ogsaa med 
Undervisningsmethoderne i Udlandets Blindeinstitutter. 1857 blev 
han Medlem af det nyoprettede Instituts Bestyrelse og deltog s. A. 
som en af Vicepræsidenterne i den ofthalmologiske Kongres i Brüssel; 
han blev ogsaa Medlem af flere udenlandske ofthalmologiske Selskaber.
1868 blev han Læge ved Blindeinstituttet. I Foreningen til Fremme
af blindes Selverhverv var han et meget virksomt Bestyrelsesmedlem.
Han døde 30. Jan. 1872. Gift: 1. (1841) med Dorothea f. Bloch
(d. 1845), Datter af Kjøbmand Magnus Ekiva B.; 2. (1846) med
Søsteren Sophie.

Erslew, Forf. Lex.
Smith og Bladt, Den danske Lægestand, 5. Udg.
Ugeskr. f. Læger 3. R. XIII, 95.
Illustr. Ugeblad 1872, Nr. 6.

Jul. Petersen.



Meldahl, Carl Eduard, f. 1835, Officer. M. er født 2. Marts
1835 i Kjøbenhavn og er en Søn af nedennævnte Jærnstøber H. J. M.
(d. 1840). Han blev Landkadet og afgik fra Akademiet som
Sekondlieutenant ved 4. Infanteribataillon med Aldersorden fra 1852. Han
gjennemgik derefter den kongl. militære Højskole 1855-59, blev
da ansat ved den topografiske Afdeling, var til Tjeneste ved de
forskjellige Vaaben og blev endelig ansat ved den topografiske
Afdeling i 1862. Ved Mobiliseringen 1863 blev han først ansat ved
2. Divisions Stab, men kom efter at være bleven Kapitajn i
Generalstaben til Overkommandoen, saa at han var med ved Danevirke,
ved Dybbøls Forsvar og i Slaget 18. April. Fra 21. April s. A.
ansattes han som Souschef ved i. Division og havde som saadan
megen Andel i Alses Forsvar, ligesom han var med i Kampen
29. Juni. Efter Krigen var han en kort Tid ansat i 
Krigsministeriet, men gjorde derefter Tjeneste indtil 1874 ved den
topografiske Afdeling, ligesom han ogsaa i 1866 og fra 1867-71 var ansat
ved den danske Gradmaaling. Her udmærkede han sig navnlig
som fortrinlig Maaler, og den Nøjagtighed, hvormed han
triangulerede Jylland, er ligefrem forbavsende. Fra 1874-79 var han
til Tjeneste ved 14. Bataillon, blev dernæst Oberst og Chef for
8. Bataillon og kommanderedes som saadan i 1880 til en
Troppesamling i Frankrig. Fra 1885-88 var han Stabschef ved 2.
Generalkommando og blev dernæst Chef for 8. Regiment, i 1890
Generalmajor og Chef for 2. sjællandske Brigade samt i 1895
Generalinspektør for Fodfolket.

Ved Siden af denne Virksomhed var M. bl. a. Medlem af
Tjenestereglementskommissionen (1884-85 og 1893), Formand i
Kommissionen til Bedømmelse af det værnepligtige Mandskabs
Tjenstdygtighed og det udskrevne Mandskabs Fordeling (1893),
ligesom han var Overkampdommer under de større Øvelser paa
Fyn 1891 og paa Sjælland 1895. -- For det statistiske Bureau
udarbejdede han Populationskortet 1870 (i «Statistisk Tabelværk»
3. R. XVIII, 1874) og et Hartkornskort over Hartkornets Fordeling
1872 i Danmark (i samme Værk 3. R. XXXII, 1877). Endelig skrev
han i «Militært Tidsskrift» flere Afhandlinger, saaledes
Forberedelserne til Angrebet paa England 1803-5, de allieredes Indfald i
Frankrig 1792 og om Luftballonernes Anvendelse under Krigen.
M., som i 1893 blev Kommandør af Danebrog af 1. Grad, indgik
30. Okt. 1857 Ægteskab med Anine Pouline Hahn, Datter af 
Overlæge i Armeen Christian Heinrich Carl H.

P. N. Nieuwenhuis.



Meldahl, Ferdinand, f. 1827, Arkitekt. M. er født i
Kjøbenhavn 16. Marts 1827 som Søn af ndfr. nævnte Jærnstøber H. J. M.
Efter en kort Tid at have været paa sin Faders Værksted lærte
han Murerhaandværket hos Murmester Sibbern, blev Svend 1844 og
arbejdede et Par Aar i denne Stilling, bl. a. paa Thorvaldsens
Musæum. Samtidig besøgte han Kunstakademiet, hvis forskjellige
Medailler han i Aarenes Løb erhvervede, den store Guldmedaille
1853 for Opgaven «en luthersk Hovedkirke». Under sin Studietid
havde han et Par Gange været Konduktør for Bygmester Jacobsen,
han havde foretaget flere Rejser i Udlandet, saaledes 1847 til
Tyskland, hvor han særlig beundrede Schinkel, 1850 til Spanien sammen
med Arkitekturmaler Heinrich Hansen, 1851 til Frankrig, Holland
og England og med offentlig Understøttelse 1852-53 til Tyskland 
og Schweits for at studere Landbygninger og siden til Italien;
ligeledes havde han 1848 bygget sin første Bygning, Herregaarden
Øja ved Ystad i Skaane efter en Skitse af Herholdt, og som
frivillig havde han i kort Tid deltaget i Krigen. Sin Hovedstudierejse 
foretog han 1854-56 med Akademiets Stipendium, og foruden
det meste af Evropa besøgte han paa denne Rejse Syrien,
Palæstina og Ægypten, og siden den Tid kan det vistnok siges, at der
næppe er gaaet et Aar, hvor han ikke har gjort en eller anden
Rejse til Udlandet, snart med et, snart med et andet Formaal for
Øje, hvad der naturligvis har bevirket, at han sidder inde med et
ualmindeligt, paa Selvsyn baseret Kjendskab til de forskjellige
Stilperioders Udvikling i de forskjellige Lande.

Efter sin Hjemkomst blev han agreeret af Akademiet 1857 og
Aaret efter valgt til Medlem. I Akademiet har han spillet en
betydelig Rolle, og han har haft en væsentlig Andel i hele dets
nutidssvarende Omordning og de betydelige Forbedringer i
Undervisningen, ikke mindst for Arkitekturskolens Vedkommende. Fra
1863 har han været Formand for Skoleraadet, fra 1864 Professor i
Bygningskunst, fra 1873-90 Direktør for Akademiet, og i 17 Aar
var han Udstillingskomiteens Formand. M. har udfoldet en rig
Virksomhed som udøvende Arkitekt; vi nævne blandt hans
betydeligste Arbejder følgende: Blindeinstituttet 1857-58, Raadhuset i
Fredericia 1859, Idiotanstalten 1860, Tinghusene i Aalborg 1861 og
Randers 1862, Altingshuset i Reykjavik, Navigationsskolen i
Kjøbenhavn 1865, Herregaardene Christinelund og Snertingegaard, forskjellige
store Mejerier, Avlsgaarde, Skovfogedhuse, Villaer i Kjøbenhavn og
Omegn osv. I Skaane har han bygget Herregaarden Ørtofta,
Hamilton-House ved Helsingborg, Landbruksinstituttet Alnarp ved
Malmø, Herregaardene Trolleholm og Trollenås (sammen med Alb.
Jensen) o. fl. Han har ombygget og restavreret Bernstorff,
Charlottenlund, Rosenborg og Kronborg Slotte (det sidste endnu
ufuld-ført), flere Herregaarde som Frijsenborg 1860-67 og Pederstrup
1861-62, Roskilde Domkirkes Stiftsbibliothek, o. 40 Landsbykirker
i Nordsjælland, det indre af Badstuen, Slottet Philippsruhe ved
Hanau (for Landgreven af Hessen) o. fl.; hans 2 Hovedarbejder
i denne Retning ere Gjenopførelsen af Frederiksborg Slot, hvis Ydre
var færdigt 1865, medens den indre Udsmykning først fuldførtes
1893, og Frederikskirken i Kjøbenhavn (Marmorkirken) 1878-94.
Men foruden disse mange Arbejder har han haft en væsentlig Del i
Fremkomsten af Planlægningen af adskillige store Byggeforetagender 
som Toldboden og Toldbodbygningen, Gammelholmskvarteret,
Nyboder, Glaciet, Frihavnen, det kjøbenhavnske Byggeselskabs
Ejendomme osv. Ved Konkurrencen om Gjenopførelsen af
Christiansborg Slot fik han (sammen med Alb. Jensen) 1. Præmie (1887).

Som Arkitekt udmærker M. sig ved sit indgaaende Kjendskab
til Bygningskunstens forskjellige Former, saa at han med Held har
kunnet arbejde i forskjellige Stilarter; han har Fortjenesten af at
have været en af de første moderne danske Bygmestre, der have
anvendt Landets naturlige Byggeæmne, den brændte Sten, ved deres
Arbejder, men det har først været en senere Tid forbeholdt at finde
de arkitektoniske Former, hvorunder dette Materiale til fulde er
kommet til sin Ret. M.s sjældne Arbejdstrang og Arbejdsevne have
bragt ham ind i mange forskjellige Forhold; han er Formand for
Thorvaldsens Musæums Bestyrelse, han har været Statens Raadgiver
i Bygningssager i mange Aar og kongl. Bygningsinspektør fra 1860,
i Borgerrepræsentationen sad han i 27 Aar (fra 1866) som et
virksomt Medlem, han er Medlem af Havneraadet og en Mængde
Kommissioner, han har flere Gange været tilkaldt som Dommer og
Raadgiver ved arkitektoniske Spørgsmaal i Norge og Sverige, han
har store Fortjenester af Licitationsvæsenets Ordning, kort sagt,
han har paa mange Maader spillet en saa fremtrædende Rolle i
hele vort offentlige Liv, som det sjælden falder i en Arkitekts Lod.
Grunden hertil maa søges i hans myndige Personlighed, der ejer
en egen Evne til at skaffe sig Avtoritet overalt, i hans utrættelige
Flid og ubøjelige Energi, der have hjulpet ham til at løse Opgaver,
som for de fleste andre vilde medføre uoverstigelige Vanskeligheder.
Sin Anerkjendelse har han modtaget gjennem en Række
Udmærkelser og et betydeligt Antal af Ordener og Titler (han blev
Etatsraad 1867, Kommandør af Danebrog 1874 og Kammerherre 1892). -- 
1860 ægtede han Caroline Amalie Ræder (f. 1838), Datter af Oberst
Jacob Tode R. (f. 1798 d. 1853) og Caroline Amalie f. Baur (f. 1810
d. 1895).

M. har tillige udfoldet en temmelig omfangsrig litterær
Virksomhed; i Blade og Tidsskrifter har han skrevet en Række Artikler
om arkitektoniske Forhold (de norske Stavkirker, Evropas
Kuppelkirker, oprindelige Bygningsformer, Rejseerindringer osv.); han har
udgivet Skrifter og Piecer om Licitationsforetagender, om
Vedligeholdelse af Kirker, om Landbrugsbygninger, hygiejniske Spørgsmaal
osv., og han har endelig udgivet et Par store, rigt illustrerede 
Værker: «Denkmäler der Renaissance in Danemark» (Berlin 1888)
og «Frederikskirken i Kjøbenhavn» (1896).

Weilbach, Nyt Konstnerlex.

Erik  Schiødte.



Meldahl, Henrich Joachim, 1776-1840, Jærnstøber, 
er født 8. Sept. 1776 i Kjøbenhavn, hvortil hans Fader, der var Murer, var
indvandret fra Tyskland. Efter at han var bleven Mursvend, 
virkede han en Tid som Bygmester i Norge, i det han opførte en
Del Gaarde ved Christiania; han kom derefter i Arbejde hos Jacob
Aall (I, 14) paa Næs Jærnværk og vendte derpaa tilbage til 
Kjøbenhavn, hvor han 1811 fik Bevilling til at oprette et Jærnstøberi. Det
blev anlagt paa Vesterbro, først som et Filial fra Næs, men senere
som selvstændig Virksomhed. Det var det 3. Jærnstøberi i 
Danmark, men M. har, hedder det, «først vist, hvorledes Jærnstøbning
bør være». Han blev hurtig bekjendt som den bedste danske
Jærnstøber og søgtes derfor af mange, men han var ikke altid let
tilgængelig. Han valgte det Arbejde, han vilde udføre. Efter
hans Død, 24. Febr. 1840, fortsattes Virksomheden af hans Enke,
Benedicte Louise f. Hansen (f. 1796 d. 24. Sept. 1845). -- Sønnen
Henrik M., der 1840 kom ypperlig oplært hjem fra England, rejste,
efter at have sat Jærnstøberiet i ny Gang, paa ny ud og bragte
sine nye Arbejdsmethoder til Næs, til Bergen og v. Würden i Stettin;
først efter Moderens Død overtog han Støberiet, hvori den yngre
Søn, nuværende Kammerherre F. M. (s. ovfr.), i meget ung Alder
havde arbejdet som Former. Han drev det til sin Død, 17. Maj 1893.

Rawert, Danmarks industr. Forhold S. 159. 
C. Nyrop, O. J. og P. J. Winstrup.                                                                                      

C. Nyrop.



Meldahl, Thomas Hammond, o.1742-1791, Amtmand, 
var en Søn af Kapitajn Augustinus M. (f. 1713 d. 1782) paa Halse Gaard
(Stangvik Sogn, Nordmøre) og hans 1. Hustru, Sophie f. Hammond
(f. 1726 d. 1762). Sønnen dimitteredes fra Throndhjems Skole 1770 og
studerede en Tid i Kjøbenhavn, uden dog at tage Embedsexamen.
Efter at have tjent under Vejbygningsdirektionen, først som Kopist
og derpaa et Aars Tid som Interimskonduktør, udnævntes han 1776
til Vejkonduktør og gjorde som saadan Tjeneste i Sjælland og i Norge.
1782 fik han Titel af Vejmester, 1785 Karakter og Rang af Kapitajn.
Endelig blev han i 1790 udnævnt til Amtmand over Islands Sønderamt, 
hvor han allerede afgik ved Døden det følgende Aar 19. Nov. 1791 
paa Gaarden Bessastaðir. Han var et yndet Medlem af Norske 
Selskab i Kjøbenhavn, hvor Rahbek karakteriserer ham som den
«ædle, raske M., hvem vi andre kaldte Idealet af en Nordmand,
men Nordmændene en sand Thrønder». Baade Rahbek og Cl.
Fasting have sunget til hans Pris; den sidste siger, at han var
«bedre Sanger, end han var Ganger», hvilket sigter til hans Fedme,
som ogsaa J. H. Wessel omtaler.

Wessels Digte ved Levin S. 314.

H. J. Huitfeldt-Kaas.



Meldal, Julius Sophus, 1827-1901, Søofficer, 
Søn af Sognepræst til Kallehave Carsten Nicolai M. (f. 1767 d. 1833) og Birgitte Frederikke Sophie f. Nyholm (f. 1791 d. 1834). M. er født 19. Juli 1827.
1835 kom han i Huset hos Kommandør F. A. Paludan i Kjøbenhavn,
blev 1838 Søkadet og 1846 Sekondlieutenant; Aaret efter afgik han
med Briggen «Ørnen» til Vestindien, anløb undervejs Guinea og
var med til at dæmpe et Negeroprør der. Ved Hjemkomsten 1849
ansattes han i Fregatten «Rota» paa Blokade ved Elben, det
paafølgende Aar i Dampskibet «Ægir». 1852 avancerede han til
Premierlieutenant. 1851 var M. rejst til Frankrig, opnaaede her at
blive Adjudant hos den kommanderende Admiral for Middelhavseskadren, 
var i Levanten under Admiral Hamelin, da Krimkrigen
udbrød, men hjemkaldtes 1854 til Danmark. Om sin Tjeneste i
den franske Marine har han udgivet «Erindringer» (1883). Efter
et nyt Togt s. A. (1854) til Vestindien var han 1855-58 ansat som
Kadetofficer og umiddelbart derefter en kort Tid ved Gesandtskabet
i London. 1860 med Fregatten «Sjælland» til Rio Janeiro og 
Vestindien, derefter Fører af Postskib fra 1861-64. Under Krigen 1864
gjorde M. Tjeneste som næstkommanderende i Korvetten «Dagmar»
i Nordsøen og Østersøen, var derefter i Middelhavet. 1866 i Fregatten 
«Peder Skram», der eskorterede Prinsesse Dagmar til Rusland, 
og var 1867-68 ansat som næstkommanderende ved Søkadetakademiet. 
Herfra overtog han Stillingen som Adjudant hos Kongen, 
var 1870 Chef for Panserbatteriet «Lindormen», ledsagede i
de paafølgende 2 Aar den kongl. Familie paa Rejsen til Athen og
var 1874 Chef for Kadetskibet, der eskorterede Kongen om Bord
i Fregatten «Jylland» til Tusendaarsfesten paa Island. M., der
allerede 1867 var avanceret til Kapitajnlieutenant og 1868 til 
Kapitajn, blev 1874 Kommandør. Som saadan var han 1878 Chef for
Fregatten «Sjælland» paa Togt til Norge. 1881 udnævntes han til
Jagtkapitajn og foretog s. A. en Rejse til Sydfrankrig med en 
brystsvag Søn. 1885 var han Chef for Øvelseseskadren og avancerede 
umiddelbart derefter til Kontreadmiral samt det paafølgende Aar til
Viceadmiral. I denne Egenskab har han derefter oftere været Chef
for de udrustede Øvelseseskadrer. 1878 fik han Kommandørkorset
af Danebrog (1886 af 1. Grad), 1888 Storkorset. -- M. blev 1. Jan.
1855 gift med Alvilde Nathalie Ellbrecht (f. 27. Avg. 1831), Datter
af Kommandør Carl Ludvig E. (f. 1796 d. 1869) og Birgitte Cathrine
Kirstine f. van Deurs (f. 1799 d. 1842).
C. With.



Meldgaard, Anders Jensen, 1844-93, Forfatter, er født
23. Jan. 1844 i Landsbyen Hvinningdal (vest for Silkeborg). Faderen,
Jens M., var Gaardmand, og Sønnen maatte fra lille af gjøre Gavn
for Føden, først som Faarehyrde, senere -- efter Faderens Død -- 
som Dreng paa et Teglværk. Det lykkedes ham imidlertid at
komme paa Blaagaards Seminarium, og efter at have taget Examen
kaldedes han 1867 til Skolelærer i Emborg (det gamle Øm) ved
Mos Sø. 1872 ægtede han Maria Munk og fik 1873 Embedet i
Bjedstrup ved Skanderborg. Han døde 6. Dec. 1893. M. har under
Forfatternavnet «Sigurd Lind» skrevet adskillige, til Dels historiske
Fortællinger: «Ved Mos Sø» (1881; 2. Opl. 1882), «Krumstav og
Kongespir» (1884), «Pastor Brandt« (1888), «Brydninger» (1891) og
«Lyngblomster» (1893).

Højskolebladet 1894, Nr. 7.

Sophus Bauditz.



Meldrum, Thomas, --1693, Officer, Skotte af Fødsel, var
allerede 1657 i dansk Tjeneste som Kapitajn ved sin Landsmand
Generalmajor John Hendersons Regiment, som det paafølgende
Foraar opløstes efter den sørgelige Affære ved Tybring Vig. Under
Kjøbenhavns Belejring havde M. Kompagni ved Studenterkorpset,
men stod senere i en lang Aarrække ved Ruses (1673 Weyhers)
Regiment. Omtr. 1668 steg han til Major, 1669 til Oberstlieutenant
og fungerede derefter et Aars Tid som Kommandant i Fredericia; 
1676 blev han Oberst og Chef for Regimentet, der s. A. fik Navn
efter Prins Frederik. Som Regimentschef deltog M. 1676 i Erobringen
af Landskrone og Christiansstad, 1677 i Belejringen af Malmø. Han
blev saaret ved den mislykkede Storm 26. Juni s. A. og var siden
Medlem af den Kommission, der undersøgte Generallieutenant Ruses
Forhold under Felttoget. 1678 deltog han under Gyldenløve i
Belejringen af Baahus. 1684 blev M. Brigader, 1685 Generalmajor og
Kommandant i Nyborg, i hvilken Stilling han døde i Juli 1693.

H. W. Harbou.


Meller, Johannes Christensen, --1724, Stadshauptmand,
Magistratspræsident, var oprindelig Brygger paa Christianshavn som
maaske hans Fader (d. 1698) før ham. 1682 blev han en af
Kjøbenhavns 32 Mænd, 1692 Raadmand, 1700 adjungeret og 1701 virkelig
Stadshauptmand med Oberstlieutenants Rang, 1709 Justitsraad, 1710
Borgmester, 1713 Præsident og Etatsraad, 1722 Konferensraad. Ogsaa
uden for sin egentlige Embedsgjerning blev M. stærkt benyttet til
offentlige Hverv. 1682 blev han Værge for den endnu ufuldførte
Frelsers Kirke, 1697 fik han Tilsyn med Garnisonskirkens Bygning
og var desuden Medlem af en Mængde Kommissioner baade
kommunale, saasom for Vand-, Brand- og Fattigvæsenet, og kongelige,
navnlig de bekjendte vigtige Kommissioner i Raadstuen foran Slottet;
1724 blev han ogsaa Kommitteret i Politi- og Kommercekollegiet.
End videre havde han det brydsomme og uhyggelige Hverv at være
Medlem af den i Anledning af Pesten 1711 nedsatte overordentlige
Sundhedskommission og omtales ved denne Lejlighed af en af sine
Kolleger i Kommissionen, Professor medicinæ Hans Mule, som «en
meget smuk Mand», d. e. en Hædersmand.

Især er M.s Navn dog knyttet til Kjøbenhavns Borgeres mandige 
og patriotiske Holdning, da Carl XII i Avg. 1700 havde gjort
Landgang tæt uden for Hovedstaden. Som bekjendt vare Borgerne
meget utilfredse med, at det i Kongens Fraværelse nedsatte
Regeringskollegium, «Slotsloven», og navnlig dettes militære Medlem,
Kommandanten Schack, efter deres Mening ikke optraadte med
tilbørlig Energi, og de gave deres Følelser Luft i den ene Memorial
efter den anden, hvori de tilkjendegave deres Villighed til at gjøre
deres yderste for Stadens Forsvar. M. har formodentlig været en af
Lederne af Bevægelsen, og da Stadshauptmanden Niels Enevoldsen
var gammel og svag, blev M. efter Borgerskabets Forlangende
adjungeret denne. Han satte strax Borgerne i Gang med at øve sig
i Vaabenbrug og arbejde paa at forstærke Fæstningsværkerne. Faren
drev dog over den Gang og ligeledes senere under den store
nordiske Krig, men Forholdene vare dog gjentagende ret truende, og
M. maatte da atter træde til, skjønt han 1713, da han blev
Præsident, var afgaaet som Stadshauptmand. Saaledes traadte han i
Begyndelsen af 1716, da Carl XII atter paatænkte en Landgang
paa Sjælland, med forskjellige høje Land- og Søofficerer sammen i
en Kommission for at overveje, hvorledes Forsvaret bedst skulde
ordnes.

M. havde en stor Ejendom paa Christianshavn og kjøbte 1714 
den nuværende Postgaard. Han døde 10. Okt. 1724 og begravedes
i Frelsers Kirke ved Siden af sin Hustru, Anna f. Hojer, der var
gaaet forud i de sidste Dage af 1721.

O. Nielsen, Kjøbenhavns Hist. og Beskr. VI. 

H. W. Harbou.

Melsteð, Páll, 1791-1861, Amtmand, er født 31. Marts 1791
paa Vellir i Svarfaðardal i det nordlige Island. Forældrene vare
Stedets Præst Thórður J6nsson og Ingibjörg Jönsdatter, men han
opdroges hos Morfaderen paa Præstegaarden Melstaður og tog
herfra sit Efternavn, da han 1809 dimitteredes fra Skolen paa
Bessastaðir. I de nærmest følgende Aar var han Kontorist hos
Amtmanden paa Nordlandet Stefan Thórarinsson paa dennes Gaard
Möðruvellir, men drog 1813 til Kjøbenhavn, hvor han efter 2 Aars
Forløb underkastede sig dansk-juridisk Examen. Efter
Tilbagekomsten til Island ægtede han 1815 sin Principals Datter Anna
Sigriður, indehavde forskjellige Sysselmandsstillinger og udnævntes
1849 til Amtmand paa Vestlandet med Bolig paa Stykkishólmur.
1859 blev han Kommandør af Danebrog. Han døde 9. Maj 1861.
Efter sin første Hustrus Død ægtede han 1846 en Præstedatter,
Ingileif Jónsdatter Bachmann.

M. viste allerede 1837 sin Interesse for offentlige Anliggender
ved at virke for en særlig islandsk Stænderforsamling, og efter
Altingets Oprettelse deltog han stadig i dettes Forhandlinger, i
Aarene 1849 og 1853-59 som kongl. Kommissarius, 1851 valgtes
han i den særlig sammenkaldte Landsforsamling til Formand. M.
havde i disse Aar som Regeringens Tillidsmand i de af
Oppositionen beherskede politiske Forsamlinger en vanskelig Stilling, i
hvilken hans Indsigtsfuldhed og Takt almindelig anerkjendtes. Han
besad Anlæg for Forhandling, forbundet med en velvillig og
mæglende Fremtræden.

Þjodólfur XIII, 25 (1861). 
Fædrelandet 1861, Nr. 160. 
Erslew, Forf.
Lex. Timarit III (1882). 
Sunnanfari V, 1 (1895).

Kr. Kaalund.



Melsteð, Páll, f. 1812, historisk Forfatter, Søn af ovennævnte
P. M. og Anna SigriQur Stefånsdatter, er født paa Möðruvellir
13. Nov. 1812 og blev Student fra Skolen paa Bessastaðir 1834. I
de følgende Aar studerede han i Kjøbenhavn med Jura som
Embedsstudium, men uden afsluttende Examen. 1840 vendte han
hjem og ægtede s. A. Jórunn, en Datter af Justitiarius ved den
islandske Landsoverret Ísleifur Einarsson (IV, 476). 1855 begav 
han sig paa ny til Kjøbenhavn, hvor han 2 Aar efter tog
dansk-juridisk Examen. Derefter har han levet i Reykjavik, i en
Aarrække som konstit. Prokurator ved Overretten, men tillige som
Timelærer i Historie ved den lærde Skole. Historie var fra
Ungdommen hans Yndlingsfag, og han har haft megen Indflydelse
blandt sifae Landsmænd ikke blot som vækkende og afholdt Lærer,
men tillige som Forfatter af historiske Oversigtsarbejder til
Skolebrug eller Selvstudium. Mærkes kan hans almindelige
Verdenshistorie («Mannkynssaga», 1864-87, I-IV, uafsluttet) og hans
Nordiske Rigers Historie («Norðurlandasaga», 1891), hvis Sprog og
Fremstilling have vundet almindelig Anerkjendelse. Som
Grundlægger og Medudgiver af forskjellige af de periodiske Blade, der
paa Island repræsentere Avislitteraturen, har han bidraget sit til at
fremme Almensans og Oplysning. Efter Aaret i Forvejen at have
mistet sin 1. Hustru ægtede han 1859 Thora, Datter af Amtmand
Grímur Jónsson (VIII, 548); i Forening med hende har han oprettet
Islands første Kvindeskole (i Reykjavik 1874). Altinget bevilgede
ham 1893 en fast aarlig Understøttelse, da han paa Grund af
svækket Syn opgav sin Skolevirksomhed. -- En Brodersøn af M.
er Bogi Thorarensen M., Søn af Præst til Klausturhólar Jón M. og
Steinunn f. Thorarensen. Født 4. Maj 1860 blev han Student fra
Reykjavik Skole 1882 og tog ved Universitetet Magisterkonferens i
Historie 1890. Ansattes 1893 som extraordinær Assistent i
Rigsarkivet. I Sommeren 1893 havde han Sæde i det islandske Alting.
Han har 1891 udgivet en islandsk Anthologi for det 19. Aarhundrede
(«Sýnisbók íslenzkra bókmenta») samt offentliggjort mindre
Afhandlinger af historisk-biografisk Indhold og Artikler om Skolevæsen,
Politik og Samfærdselsforhold.

Erslew, Forf. Lex. 
Illustr. Tid. XXXIV, 7 (1892). 
Tímarit III (1892).
Sunnanfari II, l (1892). 

Kr. Kaalund.



Meltzer, Frederik, 1779-1855, norsk Politiker, var Søn af
den 1815 afdøde Kjøbmand Clamer M. og Henrikke f. Stoltz og
var igjennem sit hele Liv knyttet til sin Fødeby Bergen. Født
29. Sept. 1779 blev han i sin Ungdom sendt udenlands og kom
efter et 2aarigt Ophold i England og Frankrig tilbage til Bergen,
hvor han omkring 1802 nedsatte sig som Kjøbmand paa Tyskebryggen. 
I 1816 blev han Bankadministrator, senere Overfiskevejer
og fransk Vicekonsul samt tillige fra 1837 Børskommissær. Hvad
der har gjort ham bekjendt i sit Fædrelands Historie, er især hans 
Deltagelse i dettes offentlige Liv. I 1814 mødte han som 2.
Repræsentant for Bergen ved Rigsforsamlingen paa Ejdsvold og var
der Medlem af Finanskomiteen. Senere repræsenterede han Bergen
ved de ordentlige og overordentlige Storting 1821, 1822, 1824, 1827
og 1828 og var i den følgende Tid Medlem af forskjellige kongl.
Kommissioner. Gjennem sin sunde, praktiske Sans og sin
Forretningsdygtighed blev han et af de mere bemærkede Medlemmer af
de Storting, ved hvilke han mødte, og paa sine gamle Dage nød
han specielt stor Anseelse som en af de gjenlevende Ejdsvoldsmænd.
Fra Rigsforsamlingen i 1814 efterlod han sig Dagbøger, som ere
benyttede af hans Dattersøn F. M. Wallem i et Skrift om «Bergen
og Bergenserne i 1813-14», men senere antages at være tabte.
Derimod er hans Dagbog fra Stortinget i 1821 bevaret. M. har
ogsaa oftere optraadt i Dagspressen med anonyme Indlæg. Han
ægtede i April 1802 Margarethe Stub (f 1832). Selv døde han i
Bergen 15. Dec. 1855.

Halvorsen, Norsk Forf. Lex.

Yngvar Nielsen.



Meng, Niels Hansen, --1676, Magistratspræsident, var født
i Frederiksstad, hvor Faderen, Hans Pedersen, var en formuende
Borger. Han skal først have været Herredsskriver i den nordre
Del af Baahus Len, maaske allerede fra 1630, da han 1664 angiver
at have tjent Kongen i 34 Aar; mellem 1644 og 1655 forekommer
han som Foged paa nævnte Sted samt i Idde og Marker Len og
var senere Tolder paa Halden og ved Rigsgrænsen. Allerede siden
1640 synes han bosat paa Halden, hvor han drev Savbrug og
betydelig Trælasthandel, ligesom han ejede den nærliggende Gaard
Eskeviken. Han var en rig Mand, men led betydelige Tab ved
Haldens Belejringer 1658-60, under hvilke han indlagde sig ikke
ringe Fortjenester. 1659 udnævntes han til Land- og
Proviantkommissær og benyttedes 1661 som Grænsekommissær. Da Halden
i 1665 havde faaet Kjøbstadsprivilegier (til Dels efter hans og hans
ansete Svigersønners Initiativ), udnævnte Statholder Gyldenløve ham
til den nye Kjøbstads (Frederikshalds) første Borgmester, hvilket
Kongen stadfæstede, i det han forhøjede hans Titel til Præsident,
ligesom han ogsaa var Medlem af Admiralitetsraadet. Han og hans
Hustru fik 1656 kongl. Bevilling paa at nyde Dyne Gaard i Baahus
Len paa Livstid fri for Skat og andre Paalæg. N. M. døde under
Gyldenløvefejden i Avg. 1676 og efterlod en anselig Efterslægt.

Personalhist. Tidsskr. 2. R. I, 74 ff. 
Topogr. Journal f. Norge II (5. H.), S. 36 f. 
(Norsk) Hist. Tidsskr. 3. R. II.

H. J. Huitfeldt-Kaas.


Mengel, Christian Gottlob, --1769, Boghandler, blev født
i Schweidnitz i Schlesien og kom 1740 fra Dresden til Kjøbenhavn
i Kondition hos Boghandler Preuss; men da denne allerede Aaret
efter fallerede, begyndte M. for egen Regning en Boghandel. Hans
Forretning nød dog aldrig Anseelse. Snart kom han i Retsstridigheder 
angaaende Holbergske Eftertryk; og den store Mængde
Oversættelser af danske Skrifter til Tysk, han bragte i Handelen, var
som Regel under al Kritik afhjasket. En Del besørgede han selv
og nævnede sig da «Philander von der Westritz» (Weistritz er
Navnet paa Floden ved hans Fødeby). Han døde 1769 i stor
Fattigdom. 1754 havde han ægtet Engel Margrethe Thodbjerg
(d. 1762), som har oversat et Par Traktater, udkomne paa Mandens
Forlag.

Nyrop, Den danske Boghandels Hist. I, 319 f. 
Dansk Minerva, Okt. 1818, S. 289 ff. 
Museum 1893, II, 68 ff. 
Nyerup, Lit. Lex.

A. Jantzen.



Mengs, Ismael Israel, 1690-1765, Maler, født i Kjøbenhavn,
formodes at have været af jødisk Herkomst. Han lærte
Portrætmaleri af Kontrafejeren Peter Jochumsen (d. 1711), men omtales
ogsaa som Lærling af d'Agar, Coffre, Sam. Cooper og Paul Heinicke
i Lybek. Da næsten hele hans Slægt bortreves i Pestens Tid, gik
han til Udlandet, opholdt sig nogle Aar i Lybek og Hamborg og
flakkede derefter om i Tyskland -- hvor han 1720 ægtede
Charlotte Burmann fra Zittau --, i Italien, Bøhmen og Østerrig. M. var
en tarvelig Kunstner i Miniatur og Emaille og levede i trange Kaar;
ikke længe før sin Død opnaaede han dog et Professorat ved
Akademiet i Dresden og (1764) en Understøttelse af Hoffet der. Han var
raa og brutal og opdrog sine Børn med Stokken. M. døde i
Dresden 26. Dec. 1765. Han var Fader til den store Anton Rafael
M. og til Miniaturmalerinden Therese Concordia M., der blev gift
med den wienske Maler Anton Maron.

Hamb. Künstl. Lex. 
Meier, Wiedewelt. 
Samme, Frederiksberg. 
Weilbach, Nyt Kunstnerlex. 

F. J. Meier.



Mensinga, Johannes Aletta Marinus, f. 1809, Præst. M.,
født 15. Avg. 1809 i Utrecht, er en Søn af Kjøbmand Eento
Lesterhuis M. og Johanna Aletta f. Suidhoff. Han gik i Skole i
sin Fødeby og studerede derpaa Filologi og Theologi ved dens
Universitet. 1834 blev han Hjælpepræst, 1835 ordineret Præst i
Sijbecarpsel i Nordholland, 1850 blev han kaldet til Præst for
Remonstrantmenigheden i Frederiksstad i Slesvig. Til 1. Nov. 1881 
røgtede han dette Embede; derpaa trak han sig tilbage til
Flensborg. M. har paa Hollandsk skrevet et større Skrift om
Madonnadyrkelsen (Haarlem 1846), en Afhandling om den
nederlandsk-reformerte Kirkes liturgiske Bøger (Haag 1851), 
der blev kronet af det nederlandske Selskab «Pro defendenda 
fide Christiana», og flere kirkeretlige Artikler om den 
nederlandske Kirkes Forfatningsspørgsmaal. Ogsaa Prædikener 
og forskjellige Bladartikler af belletristisk Indhold 
har han i Tidens Løb udgivet.

Alberti, Schlesw.-Holst.-Lauenb. Schriftsteller-Lex.

Fr. Nielsen.



Mercker, Frederik, --1716, Overkrigskommissær, var
formentlig født i Kjøbenhavn ved Midten af det 17. Aarhundrede og
Søn af den derboende Kjøbmand Henrik M., der døde i Norge,
hvorimod hans Hustru Cathrine døde i Kjøbenhavn 1658. Sønnen
kom tidlig i Statholder U. F. Gyldenløves Tjeneste, i Følge en
Beretning som Kammertjener, medens Gyldenløve selv 1675 kalder
ham sin Bogholder. 1684 blev han Landkommissær, hvilket
Embede han efter Begjæring fratraadte 1691, da han skal være bleven
Krigskommissær. 1696 blev han Overkrigskommissær, 1702
Justitsraad og fik 1705 Paalæg om ogsaa at bestyre Krigskommissariatet
i Akershus Distrikt. Han døde 25. Febr. 1716, men hans Skifte
sluttedes først 1726, med et Overskud af o. 11000 Rdl. Han ses at
have drevet borgerlig Næring (Tømmerhandel osv.) og havde som
Emolumenter af Gyldenløve faaet Brugen af Hovedøen og Lindøen
ved Akershus. Han var gift med en Datter af Anders Pedersen,
Raadmand i Christiania (d. 1681), og Maren (Maria) Jacobsdatter
Stockfleth ved Navn Anna Sophia (døbt i Christiania 20. Marts 1674
og begravet sammesteds 8. Marts 1698). Hans Broder Johan
Bertram M. døde som Generalavditør i Norge 1711. Med disse Brødres
Børn uddøde Familien der.

Personalhist. Tidsskr. 2. R. V, 72; 3. R. II, 57.

H. J. Huitfeldt-Kaas.



v. Merfeldt, Gert, --1587, Bøsse- og Klokkestøber, skriver
sig fra Flensborg, hvor der noget før virkede en anden Støber af
samme Navn (d. 1558), men af hvem M. dog ikke er Søn. 1563
nævnes han i Kjøbenhavn, hvor han 1565 faar Bestalling som kongl.
Bøssestøber og som saadan virker først i Petri Kirke og derpaa i
Clara Kloster. Han bruges til at støbe baade Kanoner, Klokker
og meget andet. 1584 gjælder det saaledes Kummen til et
Springvand paa Kronborg, der skal gjøres «paa det kunstligste». Han 
døde 9. Nov. 1587 og var gift med Abel Madsdatter, der overlevede
ham og en Tid synes at have fortsat hans Støberi; der gives nemlig
Klokker endnu fra 1588 med M.s Navn paa.

O. H. Moller, Erneuertes Andenken des Bürgermeisters G. v. Merfeldt (Flensb. 1773) S.5. Kirkehist. Saml. 3. R. IV, 247 ff. 
Hist. Tidsskr. 5. R. IV.

C. Nyrop.



v. Merfeldt, Gert, 1548-99, Handelsmand, Legatstifter, var
en Søn af ovennævnte Bøssestøber G. v. M. og fødtes i Flensborg
8. Jan. 1548. Fra sit 12. til 17. Aar opholdt han sig i Brunsvig,
hvor han søgte at uddanne sig til Guldsmed; men efter sin
Hjemkomst til Flensborg gik han i Kjøbmandslære og blev tidlig
selvstændig. Da han under Krigen mellem Danmark og Sverige var
paa en Handelsrejse til Narva, blev Skibet opbragt af Svenskerne
og han selv ført i Fangenskab til Stockholm. Men efter 1/2 Aars
Forløb skaffede Hertugen af Finland (Johan III) ham Friheden.
Senere drev han en betydelig og indbringende Handel i Forbindelse
med sin Broder Heinrich v. M., især paa Sverige og Norge, og
han blev i Tidens Løb en meget velhavende Mand og beklædte
en Række borgerlige Ombud i Flensborg, som Kirkeværge ved
Mariekirken, Oldermand for de deputerede Borgere, Raadmand,
Medlem af Forstanderskabet for den latinske Skole og endelig fra
1598 som Borgmester. 1571 havde han ægtet Ingeborg Clawses,
Enke efter Kjøbmand Evert Petersen. Ægteskabet var barnløst.
Efter hendes Død 1598 tænkte han paa at gifte sig igjen; Brylluppet
var bestemt, Bruden og hendes Slægt vare komne fra Hamborg,
da G. v. M. døde 22. Sept. 1599, Dagen før Højtiden. Paa sit
Dødsleje bestemte han, at en Del af hans store Formue skulde
anvendes til Legater, navnlig til bedste for Flensborg Skole og til
Brudeudstyr for Tjenestepiger. De Forsøg, der skete fra Brudens
Slægt paa at faa Testamentet omstyrtet, mislykkedes, og v. M.s
Legat har siden hjulpet mangfoldige fattige unge Mennesker frem
paa den studerende Bane og mange hæderlige Piger ind i
Ægtestanden.

O. H. Moller, Erneuertes Andenken des Bürgermeisters G. v. M. (Flensb. 1773).                                                                         

H. F. Rørdam.



du Mesnil, François Poisson Marquis, --1697, Officer, var
blandt de franske Adelsmænd, der forlode deres Fædreland som
Følge af Ludvig XIVs Huguenotforfølgelser, en af de første, der
traadte i dansk Tjeneste. Han fik 1683 som Generalmajor 
Inspektion over Kavalleriet og Dragonerne i Hertugdømmerne, 1689, efter
at være forfremmet til Generallieutenant, over samtlige Tropper i
disse Landsdele. Han havde Kommando under Rustningerne mod
Gottorp 1684 og 1689, ved Overfaldet paa Hamborg 1686 og
Belejringen af Ratzeburg 1693. Efter denne sidste modtog han
Danebrogsordenen. du M., der døde 27. Juni 1697, kom saaledes ikke
til at gribe ind i Begivenheder af virkelig historisk Betydning. Om
han under Saadanne havde været Mand for at overtage en
Hovedrolle, er vistnok ogsaa tvivlsomt. 

H. W. Harbou.



Metzner v. Salhausen, Leonhard, 1571-1629, Kancelliembedsmand og Professor, 
Søn af Frederik II's Møntmester Andreas
M. og Anna Krøger, er født i Lüneburg 10. Juni 1571. Han, der
efter at have gaaet i Skole i Hamborg og besøgt flere tyske
Universiteter blev Dr. jur. i Basel, ansattes 1602 som Sekretær i det
tyske Kancelli og fulgte s. A. Christian IV's Broder Hertug Hans
paa hans ulykkelige Rejse til Rusland. Efter sin Hjemkomst
ægtede han i Avg. 1603 Lisbet Hess, Datter af den afdøde
Borgmester i Kjøbenhavn Marcus H. (VII, 428). Paa Anbefaling af den
tyske Kammerjunker Apitz v. Grønenberg udnævntes han i Avg.
1605 til Professor Juris ved Universitetet, i hvilken Stilling han dog
ikke erhvervede noget anset Navn; ved en af hans Disputatser («om
Bryllup») bebrejdede Hans Poulsen Resen ham, at han ikke havde
taget Hensyn til dansk Ret, men kun til Romerretten. Ved Siden
af sit Universitetsembede vedblev han imidlertid at være ansat i
Kancelliet, sendtes 1610 til Kejseren og skal da være bleven adlet
af denne og fulgte 1611 Christian IV paa hans Tog mod Kalmar.
2. Juni 1615 udnævntes han til Hofraad og blev da eller noget
efter Vicekansler i det tyske Kancelli; paa Grund heraf nedlagde
han sit Embede som Professor. Han benyttedes i den følgende
Tid til flere diplomatiske Sendelser og blev ved en af disse, til
Brunsvig 1615, fangen af hanseatiske Tropper. Nogle Aar senere
synes hans huslige Forhold at have grebet stærkt ind i hans Liv;
hans Hustru klagede til Kongen over, at han søgte at skaffe sit
og hendes Gods ud af Riget og i det hele ikke forholdt sig
tilbørlig mod hende; i Okt. 1622 beskikkede Christian IV hende
derfor en Værge. Fra April 1623 skal han have faaet Afsked som
Kancellisekretær, men endnu det følgende Aar benyttedes han dog paa
flere Maader i Statstjenesten, saaledes ved en Sendelse til Schwerin
i Anledning af Kongens Broder Hertug Ulriks Død. 1625 flyttede 
han til Flensborg, men forlod denne By 1627 paa Grund af Krigen
og tilbragte atter sin sidste Tid i Kjøbenhavn, hvor han døde 1629,
efter en Opgivelse 25. Juli, efter en anden 16. Juli; dog skal
Nicolai Kirkes Begravelsesprotokol indeholde, at han er begravet
der 26. Juni s. A.

Vinding, Academia Hauniensis S. 218 ff.
Rørdam, Kbhvns Universitets Hist. 1537-1621 III, 625 ff.                                                        

J. A. Fridericia.



Meursius, Johannes, 1579-1639,  Filolog og Historiker, 
var født i Loosduinen ved Haag i Holland 9. Febr. 1579. Hans Fader,
Jacob Corneliszoon van Meurs, havde oprindelig været Munk i
Utrecht, men var senere bleven evangelisk Præst og havde giftet
sig. Sønnen udmærkede sig ved stor Begavelse og tidlig Modenhed. 
Kun 6 Aar gammel fik han Undervisning i Latin af sin
Fader. Efter i 4 Aar at have gaaet i Skole i Haag kom han til
Leiden, hvor han 1591 blev immatrikuleret, skjønt han endnu gik
i Skole. Han var da ogsaa den Gang kun 12 Aar gammel. I den
gamle Historie og Antikviteter erhvervede han sig grundig Indsigt,
og da hans Ven Johan Isaksen Pontanus (siden dansk Historiograf)
1597 udgav Macrobius, ledsagede han Værket med en textkritisk
Afhandling. Inden M. endnu var 20 Aar, havde han udfoldet en
forbavsende stor filologisk Forfattervirksomhed. Imidlertid antog
den berømte Raadsherre Jan van Oldenbarnevelt ham til Lærer for
sine Sønner, og i denne Stilling tilbragte han 10 Aar, en større
Del af Tiden ved fremmede Højskoler. 1608 tog M. den juridiske
Doktorgrad i Orléans, og 1610 blev han Professor i Historie og siden
tillige i Græsk ved Universitetet i Leiden; Aaret efter beskikkede
de hollandske Stater ham desuden til deres Historieskriver. Med
utrolig Flid arbejdede han nu i den græske Litteratur, saa at han
1625 kunde sige, at han havde kommenteret og oversat saa mange
græske Forfattere som alle Hollands øvrige lærde i 100 Aar. Men
fra 1619, da hans Beskytter Oldenbarnevelt paa Grund af de 
politiske og religiøse Uroligheder i Holland var bleven henrettet paa
Prins Morits' Foranstaltning, og da hans Ven Hugo Grotius med
Møje havde undflyet Døden, var M.s Stilling bleven usikker og vel
endog farefuld, især efter at hans tidligere Elever, Oldenbarnevelts
Sønner, oprørte over den Uretfærdighed, der var vist mod deres
højt fortjente Fader, havde forsøgt en Sammensværgelse, der ogsaa
havde bragt deres Hoveder under Bøddeløxen. Under disse
Forhold var det vistnok M. kjært at faa en Kaldelse til Danmark. 

Den nærmeste Anledning til, at M. kom til at tilbringe den
sidste Del af sit Liv her i Landet, var, at han var kommen i
Forbindelse med den lærde Holger Rosenkrantz, hvis Søn Gunde han
havde undervist i Leiden. 1622 havde H. Rosenkrantz paa en
Rejse i Holland selv besøgt M., der Aaret efter tilegnede ham sin
«Pisistratus». Da Akademiet i Sorø var blevet oprettet 1623, har
Rosenkrantz sikkert talt til sin Ven Kansler Christian Friis til
Kragerup om, at det vilde være en Hæder og Lykke for det nye
Akademi, om det kunde erhverve en saa berømt Videnskabsmand som
M. Nok er det, at der 15. Juli 1624 udgik en kongl. Kaldelse til
ham om at overtage Pladsen som Professor i Historie og
Statsvidenskab ved Akademiet. Tillige blev Posten som kongl. dansk
Historiograf ham tilbudt, vistnok af Hensyn til, at han hidtil havde
været hollandsk Historiograf og, om end dette ikke havde været
hans Hovedhverv, dog som saadan havde udgivet Vilhelm af
Oraniens Historie (1622). -- M. erklærede sig vel villig til at modtage
Tilbudet, men maatte dog bede om nogen Udsættelse for at afvikle
sine Forhold i Leiden, hvad ogsaa blev ham indrømmet. Sagen
var vel især den, at han først vilde have et Skrift fuldendt, som
han havde under Hænder, hans «Athenæ Bataviæ», en Beskrivelse
af Staden og Universitetet Leiden, der udkom 1625, forsynet med
en stor Mængde dejlige Kobberstik, særlig Billeder af næsten alle
Leidens lærde Mænd. Skriftet er tilegnet ovennævnte Chr. Friis
og viser, at M. da allerede havde søgt at gjøre sig bekjendt med
dansk Historie og Litteratur. Kort efter begav han sig paa Rejsen
med sin Familie. Over Odense, hvor Holger Rosenkrantz modtog
ham og beholdt ham en Maaneds Tid hos sig, naaede han i Juni
1625 til Sorø.

Det var jo en stor Forandring for M. at komme fra det
blomstrende litterære Liv i Leiden, hvor Disciple fra mange Lande
havde flokkedes om hans Lærestol, til det stille Sorø, hvor
Discipelkredsen var lille, og hvor der kun var faa, der kunde skjønne paa
hans Lærdom. Imidlertid blev der fra flere Sider vist M. saa
megen Opmærksomhed, at han i Breve til sine hollandske Venner
udtalte sig om sit Ophold i Danmark med Tilfredshed. Kun hans
theologiske Kollega, Ditmarskeren Dr. Chr. Matthiæ (ovfr. S. 192),
blev af konfessionelle Grunde ubehagelig imod ham. Men da M.
havde Støtte hos de højeste Myndigheder, maatte Modstanderen
holde inde med sine Angreb. Til Holger Rosenkrantz vedblev M.
at staa i det venligste Forhold. Han var en Vejleder for sin 
Velynders Sønner under deres Studeringer ved Sorø Akademi, og naar
unge Mænd, som Rosenkrantz interesserede sig for, rejste til
Udlandet, forsynede M. dem med Anbefalinger til sine lærde Venner.

I sin Egenskab som dansk Historiograf udgav M. 1630 «Historia
Danica de prioribus tribus familiæ Oldenburgicæ regibus» (i 4°) og
1638 2 Bind i Folio, der indeholdt Historien fra de ældste Tider
indtil Christian I's Tronbestigelse. I stilistisk Henseende vandt
Arbejdet Kjenderes Bifald, men ellers har det ikke selvstændig
Betydning, bl. a. som en Følge af, at M. ikke lærte ordentlig Dansk.
Virkelig historisk Værd fik Værket først 100 Aar efter, da Hans
Gram forsynede det med sine grundlærde Rettelser og Tillæg.
Svanings latinske Danmarkshistorie, der henlaa i Manuskript, har
været M.s vigtigste Kilde. I sin sidste Levetid arbejdede han paa
Frederik I's og Christian III's Historie, men kom ikke til Ende
dermed, da han døde 20. Sept. 1639. Gram sørgede dog senere
for Udgivelsen af, hvad han havde efterladt, ogsaa hans Brevvexling,
i den pragtfulde Udgave af M.s Værker, der i 12 Foliobind
besørgedes af J. Lamius (Florents 1746 ff.).

M. havde 24. April 1612 ægtet Anna Catharina van Bilderbeeck,
Datter af Hendrik van B., diplomatisk Agent for Generalstaterne.
Hun overlevede sin Mand med Sønnen Johannes van Meurs og en
Datter. Sønnen (f. 1613) udgav i Aarene nærmest efter Faderens
Død flere lærde Smaaskrifter, hvorved han syntes at ville træde i
det fædrene Fodspor. Nogen Ansættelse vides han dog ikke at
have faaet; derimod giftede han sig med en dansk adelig Jomfru,
Karen Harbou, Datter af Christen H. til Holris og Birgitte Mund;
men da han døde tidlig og i ringe Kaar, maatte hans Enke og
Arvinger 1648 frasige sig Arv og Gjæld.

Meursius, Athenæ Bataviæ S. 191 f. 
Worm, Lex. ov. lærde Mænd II. 
v. d. Aa, Biogr. Woordenboek der Nederlanden. 
Tauber, Sorøe Academies Forfatn. 1623-65 S. 41 ff.                                                    

H. F. Rørdam.

-- J. Meursius var saa at sige opammet med Latin og Græsk,
og man skulde have ventet Vidundere af ham som Filolog: i sit
12. Aar holdt han en Tale paa Latin, i sit 13. skrev han et Digt
paa Græsk, i sit 16. gav han en Kommentar til Lykophrons
overmaade dunkle og vanskelige Digt og næste Aar til Theokrit.
Han arbejdede ogsaa særdeles flittig og leverede Udgaver af
forskjellige latinske og græske (deriblandt ogsaa flere byzantinske)
Forfattere samt Behandlinger af mange forskjellige Spørgsmaal
inden for Grækenlands Antikviteter og Litteraturhistorie m. m. Men
hans hele Lærdom, særlig som den viser sig i hans antikvariske
Stofsamlinger, var konfus og ukritisk, og man har ikke meget
Udbytte af at bruge hans Skrifter. Af disse udgav han under sit
Ophold i Danmark «Solon sive de ejus vita, legibus, dictis atqve
scriptis» (1632) og «Regnum Atticum» (som udkom i Amsterdam
1633); desuden har han vist her samlet Materialier til flere andre,
der først synes at være udgivne efter hans Død. Største Delen af
disse findes samlede i Gronovii «Thesaurus antiqvitatum Græcarum».

M. Cl. Gertz.



Meybusch, Anton, o.1645-1702, Medaillør, 
var født i Tyskland, men kom som ganske ungt Menneske til Stockholm, hvor han
arbejdede som Guldsmed, men samtidig lagde sig efter
Stempelskærerkunsten. I 1667 kom han til Kjøbenhavn, hvor han opholdt
sig et Par Aar eller 3, fra hvilken Tid der allerede haves et Par
lidet betydelige Medailler fra hans Haand, hvorefter han gik tilbage
til Stockholm og der fra til Paris for yderligere at uddanne sig i sin
Kunst. Her arbejdede han noget for det franske Hof og skal have
faaet Titelen «Medailleur du roi». Ogsaa lod han sig tidlig kalde,
eller blev tidlig kaldt, «kongl. svensk og kongl. dansk Medaillør»;
den sidste Stilling opnaaede han i alt Fald først senere. Efter at
være kommen tilbage til Kjøbenhavn, hvor han nu forblev til sin
Død, fik han fra 1. Jan. 1692 fast aarlig Løn af Partikulærkassen
som kongl. dansk Medaillør og Tilsagn om særlig Betaling for,
hvad Arbejde han leverede. Han udførte nu en stor Del Stempler:
1694 til adskillige Medailler til Kunstkammeret, til Medaillen i
Anledning af en ny og bedre Møntfod, til Medaillerne paa
Christian V's Død, paa Frederik IV's og Dronning Louises Salving,
til Medaillen af 1701 med Kongeparrets Brystbilleder og til en Hob
andre lignende i Anledning af større Festligheder eller
Familiebegivenheder i Kongehuset. Medaillen paa Dronning Louises
Fødselsdag 1702 var hans sidste Arbejde. -- M.s Stempler ere for den
Tid fortræffelige, skjønne og skarpe. Hans Medailler bleve slagne
i stort Antal, 100 til henved 250 Exemplarer, og staa betydelig over,
hvad de andre omtrent med ham samtidige Stempelskærere her
hjemme formaaede at yde. Han pousserede ogsaa i Vox, saaledes
1692 til Kunstkammeret. M. var en velhavende Mand og ejede
flere Ejendomme i Kjøbenhavn. 1685 havde han i Paris giftet sig
med Marguerite Romer, som faa Aar efter døde, hvorefter han i 
Stockholm ægtede Anna Catharine Warberg. M. døde i
Kjøbenhavn 1. Maj 1702. Hans Enke overlevede ham i mange Aar,
mistede sin Formue ved Byens Brand 1728 og døde i April 1731.

Weinwich, Kunstens Hist. i Danm. og Norge. 
Meier, Frederiksberg S. 109 f.
Personalhist. Tidsskr. 2. R. IV, 20. 
Weilbach, Nyt Kunstnerlex. 

F. J. Meier.



Meyer, jvfr. Meier.



Meyer, Albert, f. 1839, Sanger og Sanglærer. A. M. blev
født 29. Okt. 1839 i Sorø, hvor hans Fader, Matthias M., var
Blikkenslager; Moderen Sophie f. Baner. Han uddannedes i sin
Faders Profession og blev Svend 1859, men kastede sig derpaa
over Sangen, blev i 1860 optagen som Tenor i det kongl. Theaters
Kor og fik Undervisning af H. Rung. Han optraadte nu paa en
Mængde Koncerter, bl. a. Cæciliaforeningens, begyndte at faa
Smaapartier ved Theatret og havde netop erholdt Max' Parti i
«Jægerbruden» til Indstudering, da Krigen i 1864 kaldte ham fra denne
Virksomhed. Efter Hjemkomsten fra Felten gav han i 1865 en
Koncert, der skaffede ham Midler til i et Aar at tage Undervisning
hos Lamperti i Mailand. Hjemvendt her fra i 1866 fik han
Engagement ved Folketheatret og virkede her og en enkelt Sæson ved
Kasino som Solosanger i Operettefaget, indtil han, der allerede i
nogle Aar havde beskæftiget sig med Sangundervisning, i 1873
besluttede udelukkende at hellige sig til denne Virksomhed. Han
skrev s. A. «Theoretisk-praktisk Sangskole», baseret paa fysiologiske
Undersøgelser af Stemmemidlerne, hvori han havde faaet Vejledning
af Professor Panum, der ledsagede hans Arbejde med en Fortale;
Sangskolen blev antagen til Brug ved Musikkonservatoriet og
udkom i flere Udgaver. Efter en Udenlandsrejse, paa hvilken han
besøgte Konservatorierne i Berlin, Leipzig, Brüssel og Paris,
aabnede han i 1876 et Sangkonservatorium, som snart opnaaede en
betydelig Konflux af Elever; ved Siden heraf var han Dirigent for
forskjellige Sangkor, skrev en Del mindre Arbejder til Hjælp ved
Sangundervisningen og udgav nogle Sangkompositioner. Da han
imidlertid i 1882 blev ansat som Kordirigent ved Synagogen, gik
Sangkonservatoriet ind. For den mosaiske Menighed samlede han
i 1892 Synagogekorets Melodier ved Sabbathgudstjenesten, hvori
nogle Salmemelodier af ham selv. 28. Dec. 1881 ægtede han
Camilla Oettinger, Datter af Bogtrykker Sally O.

Schytte, Musiklex.

G. St. Bricka.


Meyer, Axel Julius Octav, f. 1846, Voxdugfabrikant. M. er
født 22. Nov. 1846 i Kjøbenhavn og er Søn af den ndfr. nævnte
Fabrikant Jørgen Ernst M. Efter at have besøgt Borgerdydskolen
i Kjøbenhavn blev han efter sin Konfirmation uddannet som Maler
og Lakerer i Faderens Virksomhed, samtidig med at han fik privat
Undervisning i Sprog, Kemi og Tegning. Efter Faderens Død
(1873) ledede han Fabrikken for sin Moder, tog Borgerskab 1877
og blev 1882 med sin ndfr. nævnte yngre Broder Emil M. Moderens
Medinteressent i Firmaet «E. Meyer», som de 2 Brødre dygtig
have ført videre. Men M.s mærkelig store Arbejdsevne kunde ikke
nøjes hermed, og han har i stedse voxende Udstrækning deltaget
i det offentlige Liv. Efter i 1874 at være bleven indvalgt i
Industriforeningens Forevisningsudvalg blev han 1882 Medlem af denne
Forenings Repræsentantskab og i 1888 af dens Bestyrelse, hvad han
er endnu, og af den gjort til Medlem af Komiteen for den nordiske
Udstilling 1888, i hvis Arbejder han tog virksom Del, navnlig ved
Ordningen af dens store danske Industriafdeling. 1882 var han
Medstifter af Rejsestipendieforeningen, hvis ivrige Formand han var
1885-94, og efter i 1885 at være bleven Delegeret i
Fællesrepræsentationen for dansk Industri og Haandværk valgtes han i 1889
ogsaa til dens Formand, d. v. s. til Formand for de danske Industri- 
og Haandværkerforeningers samlede Organisation. I denne Stilling,
som han stadig beklæder, har han ihærdig arbejdet for at skaffe
den danske Industri Indflydelse i vort Samfund, og som
Mærkepunkter for hans Retning kan det nævnes, at det væsentlig var
ved hans Bestræbelser, at Næringslovskommissionen blev nedsat i
1890, og at han i 1895, da der nedsattes en parlamentarisk
Toldkommission, foranledigede, at Fællesrepræsentationen sammen med
Foreningen «det nationale Arbejde» nedsatte et fagligt Toldudvalg
til Støtte for den danske Industris Toldinteresser. 1889-97 var
han Borgerrepræsentant i Kjøbenhavn. 1895 blev han Medlem af
Exportforeningens Bestyrelse, 1896 af Komiteen for Danmarks
Deltagelse i Udstillingen i Stockholm osv. Ved Siden af at røgte alle
disse industrielle Hverv har han endnu haft Tid til at være et i
høj Grad virksomt Medlem af en Række velgjørende Foreninger,
ikke at tale om, at han i 1894 indvalgtes i Direktionen for Tivoli. -- 
18. Dec. 1877 ægtede han Fanny Johanne Jensen (f. 2. Sept. 1856),
Datter af fhv. Regnskabsfører ved Orlogsværftet Carl Gotfred J.
og Caroline f. Lund.

Søndagsposten 8. Juli 1888. 
Haandværkerbladet 31. Avg. 1889. 
For Industri og Haandværk 1893, S. 278 ff.                                                  

C. Nyrop.



Meyer, Bendix, --1721, Officer, Diplomat, havde været i
fransk Tjeneste og dernæst under Felttoget i Holsten 1700 gjort
Tjeneste som Generaladjudant-Lieutenant hos Generalmajor Prins Carl
Rudolph af Württemberg (III, 372), da han i Juli s. A. blev
Lieutenant ved 2. fynske Rytterregiment. 2 Aar efter gik han til de
danske Hjælpetropper i Nederlandene, hvor Generallieutenant
Scholten ønskede ham til Adjudant. Han forfremmedes nominelt
1705 til Kapitajn ved Prins Carls Regiment og endnu s. A. ved
Garden til Fods, men forrettede i øvrigt Tjeneste ved Scholtens
Stab, i hvilken Stilling han gjorde fortrinlig Fyldest. Efter særlig
at være fremhævet for sit udmærkede Forhold i Slaget ved
Malplaquet 1709 blev han kaldt hjem og med Oberstlieutenants
Karakter ansat som Generaladjudant hos Overgeneralen under
Felttoget i Skaane, Grev Chr. D. Reventlow. Næste Foraar blev M.
«paa Grund af sit nøje Kjendskab til mange Generaler» taget med
paa Raad om, hvem der skulde være Reventlows Efterfølger som
højstbefalende for Hæren i Danmark, og efter hans Anbefaling
valgte man hans gamle Chef Scholten, hvis Datter M., som
imidlertid var bleven Oberst og Generaladjudant hos Kongen, ægtede
i Begyndelsen af 1711. Kort forinden havde han været sendt til
Zar Peter for at underhandle om Afsendelsen af et russisk
Hjælpekorps til Danmark. Han gjennemførte Underhandlingerne med
Held, men Omstændighederne hindrede, at Korpset kom videre
end til Danzig.

Ogsaa i de følgende Aar anvendtes M. hovedsagelig ved de
militærpolitiske Underhandlinger, hvortil «den nordiske Ligue» imod
Carl XII gav saa rigelig Anledning. Fra Marts 1712 til Maj 1714
var han akkrediteret hos Kong August II af Sachsen-Polen. M.
sendtes derefter til Berlin og gik 1715, da Preussen havde sluttet
sig til Liguen, helt over i diplomatisk Tjeneste som overordentlig
Gesandt ved det preussiske Hof. Samme Efteraar laa Admiral
Chr. T. Sehested indespærret mellem Øen Usedom og en svensk
Flaade, men udfriedes fra denne farlige Stilling, ved at et preussisk
Korps fordrev Svenskerne fra Øen. At dette Korps kom tidsnok,
skyldtes særlig den Energi, hvormed M. havde drevet paa dets
Af-marche, hvorfor han ogsaa belønnedes med Generalmajors Karakter.
At de Forhandlinger, der i Sommeren førtes med den preussiske
Regering angaaende Overførselen af danske Tropper fra Nordtyskland
til Sjælland, trak i Langdrag og nær vare strandede, kan ikke
regnes M. til Last. Han beklædte baade ved denne Lejlighed og 
i de senere Krigsaar med Samvittighedsfuldhed og Dygtighed sin
Post, som ingenlunde altid hørte til de lette. Thi, som Frederik
Vilhelm I ret cynisk ytrede til M., efter Datidens politiske
Grundsætninger gjaldt det blot om paa bedst mulige Maade at bjærge
til sig selv. I øvrigt fik M. ved flere Lejligheder Beviser paa, at
den preussiske Konge satte Pris paa ham, og efter Freden modtog
han 1721 fra sin egen Konge baade Adelsbrev og Danebrogsordenens
16. Nov. s. A. afgik han uventet ved Døden efter faa Dages
Sygeleje. Han efterlod en eneste Datter, der senere ægtede
Generalmajor Jobst Conrad Rømeling.

Danske Mag. 5. R. III.
Hist. Tidsskr. 5. R. III.

H. W. Harbou.



Meyer, Christian Adolph, 1803-78, Højesteretsassessor, 
en Søn af ndfr. nævnte Rentekammerdeputeret Joh. Heinr. Elias M.
(d. 1839), fødtes i Kjøbenhavn 24. Juni 1803, blev 1821 privat
dimitteret til Universitetet, 1826 juridisk Kandidat, 1830 Avditør i Hæren,
1838 surnumerær Assessor i Landsover- samt Hof- og Stadsretten,
1841 virkelig Assessor sammesteds, overgik 1845 som Assessor i
Kriminal- og Politiretten og udnævntes 1856 til Assessor i
Højesteret, i hvilken Stilling han forblev indtil sin Død, 10. April 1878 i
Kjøbenhavn. M., der nød megen Anseelse for sin fremragende
Dygtighed og store Skarpsindighed, fik 1836 Titel af Overavditør,
1852 af Justitsraad og udnævntes 1874 til Kommandør af 2. Grad
af Danebrog. Ved Siden af sin egentlige Embedsgjerning fungerede
han i en længere Aarrække paa Regeringens Vegne som Medlem
af den sjællandske Jærnbanes Kontrolkomité. -- 21. Nov. 1834 blev
han gift med Emilie Johanne Blom (f. 30. Maj 1812 d. 10. Febr. 1896),.
en Søster til Tømmermester J. A. B. (II, 421). 

G. Kringelbach.



Meyer, David Amsel, 1753-1813, Handels- og Finansmand.
M., en Søn af Kjøbmand Amsel Jacob M. og dennes Kusine
Brendle, fødtes i Kjøbenhavn 18. Jan. 1753. Han fik en
mangelfuld Opdragelse, men havde gode Evner, især som Kjøbmand, hvad
der kom ham til Nytte, da han i en ganske ung Alder begyndte
selvstændig Handel. Ved Hjælp af betydelig Kredit hos Slægtninge
i Altona og Amsterdam udvidedes hans Virksomhed hurtig, og i
«den glimrende Handelsperiode» i det 18. Aarhundredes sidste
Slægtled oparbejdede han en betydelig oversøisk og Vexelforretning.
1780 blev han, efter nogen Modstand af konfessionelle Hensyn,
Grosserer. En Tid var en Broder af ham hans Kompagnon; en 
Del Aar efter dennes Død optog han sin Neveu S. S. Trier i
Firmaet (1793), og hermed grundlagdes saaledes det store Hus Meyer
& Trier. -- Huset forvandt let sine Tab ved Kjøbenhavns
Ildebrand 1795, derimod var Situationen alvorligere, da den store
Handelskrise 1799 gik sin Ødelæggelsesgang fra England over Hamborg
til Kjøbenhavn. M. fik da den fortrinlige Idé at foreslaa Dannelsen
af en Komité med Tilladelse til at udstede rentebærende Sedler,
som kunde udlaanes til Kjøbmænd, der vare kjørte fast, mod
Sikkerhed i deres Varelager. Planen om «Komitésedler» vandt
hurtig Tilslutning -- og benyttedes ogsaa ved senere Lejlighed med
Held --, og M. selv valgtes ind i Komiteen. Ved denne
Lejlighed traf han formentlig første Gang sammen med Finansminister
Schimmelmann.

M. havde foretaget gjentagne Rejser, der førte ham ind i
større Forhold, end Omgangen i Hjemmet havde vænnet ham til.
Med et stærkt begrænset Syn paa Livet havde han indrettet sig
paa en saa økonomisk Maade, med Mistro og Uvilje over for al
Luxus, at der, trods betydelig Velgjørenhed, kom et Gjerrighedens
og Særhedens Præg over ham. Hans store finansielle Stilling og
Indflydelse gjorde ham haardnakket i hans Bornerthed. Men
Rejserne og Forbindelsen med det offentlige ved Aarhundredeskiftet
skabte for saa vidt en Forandring i disse Forhold, som hans
Interesser førtes i videre Retning, og da Krigsaarene i Aarhundredets
Begyndelse viste Staternes vanskelige Stilling under den stigende
Finansnød, bragtes han til ivrig at sysle ogsaa med sit Fædrelands
Forhold paa dette Omraade, og snart udformede hans Anskuelser
her sig paa bestemtere Maade.

I Aaret 1806 udarbejdede M. en Plan, hvori han fremsatte sine
alvorlige Betænkeligheder over for den Maade, Landets Finansvæsen
styredes paa, navnlig den uafbrudte Udstedelse af ufunderede Sedler.
Han angreb med Iver den Luxus, som den Gang herskede, og han
vilde skaffe Regeringen Midler til Sedlernes Fundering ved
Paalæggelse af en aarlig Skat af 5 pCt. af alt i Landet værende
Sølvtøj. Skatten kunde dog undgaas, naar man indleverede alt
undværligt Sølvtøj til Speciesbanken, der til Gjengjæld skulde give
4 Procents Obligationer, som langsomt amortiseredes. Med Hensyn
til denne Plan bør det erindres, at Tvangslaan o. l. vare
almindeligere i tidligere Tider end nu, og at Revolutions- og
Napoleonstiden mange Steder var de voldsomme Forholdsreglers Tid, ogsaa
over for private Rettigheder. M.s Plan var imidlertid i den 
Henseende særlig urimelig, at det sikkert ikke havde været gjørligt at
faa Sølvet lokket frem i saa store Mængder, at der var opnaaet
noget kjendeligt derved, og et saa odiøst Forslag maa naturligvis
fremfor alt ikke være upraktisk.

Krigstiden bragte M. i nøjere Forbindelse med Finansministeren,
og M. virkede stadig for det Formaal at opsamle reelle Værdier for
at kunne øve saa stærk Modstand som muligt mod Seddelderouten.
I Aaret 1808 kaldtes M. første Gang til Frederik VI. Det var jo
den Gang Kabinetsstyrelsens Dage, hvor Kongen gik sine egne Veje
uden om Kollegier og Ministre, og i disses Sted traadte ofte
uansvarlige Raadgivere. Der er ingen Tvivl om, at M. fra da af i
en Aarrække har været medvirkende til adskillige af de
Forholdsregler, der toges for at skaffe Statskassen Realiteter i Hænde.
Han raadede til Opkjøb af Varer, som Kongen eller Staten saa
spekulerede med, han har gjort sit til Skærpelsen af
Udførselsforbudene, af Antiluxuslovene, af Formueskatterne, fremfor alt af
de Foranstaltninger, der skulde hemme Kursspekulationerne. Men
det kan næppe nægtes, at Forvirringen i Penge- og 
Omsætningsforholdene forøgedés ved en Del af disse Forholdsregler; 
den i Tidens Medfør naturlige Usikkerhed i al Handel og Vandel sattes
saa at sige i System. For den Indflydelse, M. har haft paa hin
Tids Lovstimmel -- upopulær ogsaa i Landets højeste Kredse --,
maatte han som andre af de uansvarlige Raadgivere bære sin Del
af Misstemningen eller Hadet. Men Kulminationen naaedes dog
først i det Aar, da han traadte i Forgrunden som Regeringens
bestaltede Agent.

I Sommeren 1811 stod Seddelkursen omkr. 800 (Parikurs var
125 Dlr. K. à 6 Mark = 100 Specier Sølv; naar Kursen var 800,
var en Daler i Sedler altsaa mindre værd, end en Mark skulde være).
For største Delen hidrørte dette fra Forhold, der efter
Omstændighederne ikke kunde ændres. Staten udstedte ufunderede Sedler i
Millionvis; Udlandet skulde betales i Sølv, og man fik intet Sølv
ind paa Grund af Udførselens Ophør; Sølv eller, hvad der var
det samme, Vexler i Hamborger-Banko blev altsaa en kostbar Vare,
imod hvilken Sedlerne fik en enorm Kurs. Men yderligere bidrog
unægtelig hertil Spekulationen. Naar Spekulanterne opkjøbte
Banko-vexler, og det ikke var for at udlige virkelige Vareforretninger,
gjordes Seddelkursen endnu ugunstigere, den opstaaede Bankotrang
satte Prisen paa Banko yderligere op, og man kunde da tjene
ved at kaste sin Banko paa Markedet, derefter begynde forfra, kort 
sagt gjøre Forretninger i Spildifferencer o. l. Det var imod alt dette,
de nye Omsætnings- og Vexellove bl. a. skulde virke, men for at
kunne gribe direkte ind sattes desuden M. nu (Avg. 1811) til at
«styre» Kursen. Store Beløb, indkomne ved Tvangslaan og
lignende Forholdsregler, stilledes til hans Raadighed, og han opkjøbte
dermed Banko, hvorefter alle, der ønskede Banko, skulde henvende
sig til ham, for at han kunde bestemme, om det var til Spekulation
eller reel Forretning, og derefter tilbageholde eller sælge den. Men
Kjøbmændene vilde i Længden ikke finde sig i hans Censur og
søgte uden om ham, selve Finansavtoriteterne gik ogsaa ad andre
Veje for at faa de Vexler, de skulde bruge. Den Kurs, han en
Tid officielt fastholdt, kunde derfor se plausibel nok ud, da han
fik mindre og mindre Afsætning for sin Banko, men i Virkeligheden
dannede der sig bag hans Ryg private Bankoforretninger, og under
stigende Utilfredshed fra alle Sider endte Operationerne til sidst
med et Brag. I Maj 1812 var den officielle Kurs 740, ved
Slutningen af Aaret var den langt over det dobbelte! -- Ulykken var,
at en i øvrigt berettiget Fremgangsmaade, at opkjøbe Banko og
holde den parat til Nødstilfælde og til at bringes paa Markedet
under akut Trang, blev forvexlet med Muligheden af at skabe
Valutaer, hvor Grundlaget herfor i Virkeligheden manglede. I hvert
Fald havde det dog været umuligt at holde Stillingen over for den
stedse stigende Finansmisère, rent fraregnet Modtrækkene fra selve
deres Side, i hvis Tjeneste Sagen foregik.

Efter Udgangen af Aaret 1811 havde M. trukket sig ud af
Firmaet M. og Trier, men Huset havde fortsat Bankoforretningerne,
under M.s Ansvar og Førerskab, ved de 2 tilbageblevne
Kompagnoner, Trier og M. L. Nathanson (hvilken sidste var bleven
optaget i Firmaet). Dette skete under stedse fornyede Tilskud fra
Staten og under Kongens fortsatte Billigelse. Da en nedsat
Finanskommission i Maj 1812 indstillede til Kongen, at Operationerne
skulde ophøre, bebrejdede Kongen den, at den fremkom med
Saadanne Forslag uden at kunne sætte noget bedre i Stedet. Først i
Sept. 1812 ophørte Operationerne definitivt, og Huset fik da en
varm Takkeskrivelse fra Kongen for dets Virksomhed, som det
havde udført «efter vor Ønske og Vilje med lige saa overordentlig
Anstrængelse som umiskjendelig Opofrelse». Samtidig udnævntes
M. til Hofraad.

Et Aars Tid efter, 30. Avg. 1813, afgik M. ved Døden. Hans
Hustru Jacobine (en Kusine) døde 24. Maj 1843. Ægteskabet var 
barnløst. Da M. døde, var allerede «den litterære Jødefejde»
begyndt, i sit Ophav her hjemme ikke lidet paavirket af Misstemningen
mod den Meyerske Indflydelse. Vreden over denne spores endnu i
den Polemik, der samfulde 40 Aar efter opstod mellem M. L.
Nathanson og A. S. Ørsted om hin Periode af vort offentlige Liv. -
M. var et utvivlsomt betydeligt Finanstalent med en efterhaanden
erhvervet stor Almensans, men med følelig Mangel paa
Almendannelse, med mange rigtige Ideer -- rigtigere, end hans Samtid
vidste af og forstod at vurdere --, men ikke tilstrækkelig skolede,
en loyal og patriotisk Kongens Tjener, men uden Betingelser for
at indtage en ledende Stilling i offentlige Forhold. Efter M.s Død
knyttedes hans Navn til mangfoldige offentlige Formaal gjennem
den Fundats, hans Exekutorer udarbejdede. I Fundatsen (kongl.
Konfirmation 20. Dec. 1822) disponeredes der over o. 300000 Rbdl.
Sølv, hvoraf noget over 200000 Kr. kom kjøbenhavnsk jødisk
Skole- og Fattigvæsen til gode, henved 400000 Kr. en tredive af
Hovedstadens og Landets Institutioner for Videnskab, Kunst, Skolevæsen
og Sygepleje m. m.

Huset M. og Trier fortsattes 7 Aar efter M.s Død. Dets
Rigdom ansaas for uhyre, men Spekulationer og de stedse
ulykkeligere Konjunkturer medførte dets Ruin i Sommeren 1820 (omtrent
samtidig med det andet af vore største Huse, det Rybergske Firmas
Fald). Dets Passiva udgjorde o. 5 Mill. Kr. Nutidsmøntl
Forretningen søgtes efter nogen Tids Forløb paa ny oparbejdet af de
tidligere Interessenter og under samme Firmanavn, samtidig med
at Kommissærerne arbejdede paa Likvidationen af det gamle Bo
ved Akkorder og Prolongationer osv., men i Aaret 1831 gik Huset
anden Gang fallit og ophørte for stedse.

Nathanson, Hofraad D. A. M.s Levnet (1816). 
Samme, Børs-Operationerne og Coursens Gang, fornemmelig fra 1807 til 1814. 
Ørsted, Af mit Livs og min Tids Hist. IV. 
Rubin, 1807-14. 
Samme, Frederik VI's Tid. 

Marcus Rubin.



Meyer, Deodatus Fredericus Sextus, f. 1834, Officer,
Brandinspektør. S. M. blev født i Kjøbenhavn (Frederiksberg) 11. Maj 1834
og er Søn af Kapitajn, Told- og Konsumtionsinspektør i Grenaa
Christian Frederik M. (f. 1785 f 1836) og Maren f. Friis (f. 1796
d. 1874). Han indtraadte i 1848 som Elev paa Landkadetakademiet,
hvorfra han afgik i 1853, da han ansattes ved 7. Infanteribataillon som
Sekondlieutenant med Anciennitet af 1. Nov. 1852. Fra 1857-61
gjennemgik han den kongl. militære Højskole. Ved sin Afgang fra 
Skolen udnævntes han til Sekondlieutenant i Ingeniørkorpset og
ansattes strax ved Korpsets Stab, men overgik kort efter til
Ingeniørtropperne, med hvilke han deltog i Befæstningsanlæggene i
Danevirkestillingen. Endnu s. A. (1861) forflyttedes han til
Ingeniørdirektionen i Slesvig og Aaret efter til Ingeniørdirektionen i
Nørrejylland og Fyn, i hvilken Stilling han deltog i Fredericias Forsvar
i 1864. Efter Fæstningens Rømning 26.-27. April overgik han til
den aktive Armés Ingeniørkommando og forflyttedes i Slutningen af
1864 til Kjøbenhavns Fortifikation. Fra Begyndelsen af 1865 gjorde
han paa ny Tjeneste i Fredericia, men forsattes senere paa Aaret
til Ingeniørtropperne og erholdt kort efter Karakter som
Premierlieutenant. I 1867 udnævntes han til Premierlieutenant og ansattes
som Adjudant ved den nyoprettede 1. Ingeniørbataillon. Fra
1871-76 gjorde han Tjeneste ved 1. Ingeniørdirektion og fra
1876-80 ved Ingeniørkorpsets Stab. Efter i 1872 at være
forfremmet til Kapitajn blev han tillige i 1873 Kompagnichef ved
2. Ingeniørbataillon (Reservebataillon). I 1880 forflyttedes han til
1. Ingeniørbataillon som Kompagnichef, men blev nogle Maaneder
efter Stabschef ved Ingeniørkorpset, i hvilken Stilling han forblev,
indtil han i 1883 overtog Chefspladsen ved 2. Ingeniørdirektion.
Efter i 1884 at have overtaget Stillingen som Brandinspektør i
Kjøbenhavn traadte han s. A. uden for Nummer i Ingeniørkorpset og
erholdt dernæst 1886 Afsked af Krigstjenesten med Oberstlieutenants
Karakter. I 1895 fik han nyt Afskedspatent som Oberst.

Da M. overtog Ledelsen af Kjøbenhavns Brandvæsen, raadede
dette over et i Forhold til Hovedstadens betydelige Udvikling
ufyldestgjørende Personel og Materiel, og dets Organisation lod
ogsaa en Del tilbage at ønske, hvilket bevistes i Praxis ved den
store Brand, som kort efter hans Tiltrædelse af Brandinspektørpladsen, 
nemlig 3. Okt. 1884, lagde Christiansborg Slot i Aske.
Denne Begivenhed foranledigede en vidtgaaende Diskussion i
Borgerrepræsentationen om, hvorvidt Brandvæsenet var kraftigt nok til at
imødegaa en større Ildsvaade, og Magistraten opfordredes da til at
fremkomme med Forslag til en forandret og forbedret Organisation
af det. Efter at have gjort sig bekjendt med Brandvæsenet i flere
større Byer i Nordevropa udarbejdede M. et saadant Forslag, som
i 1887 af Magistraten forelagdes Borgerrepræsentationen og endelig
vedtoges i 1889. Saa vel Personel som Materiel med Bespænding
af Heste fik en betydelig Udvidelse, og hele Brandvæsenet, derunder
Brandtelegrafen med Brandalarmer og Brandtelefoner, ordnedes paa 
en tidssvarende Maade. Ved Gjennemførelsen af den nye Ordning
lagde M. stor Omsigt og Dygtighed for Dagen, ligesom hans
militære Fordannelse kom ham til væsentlig Nytte, og det tør vel nok
siges, at Kjøbenhavns Brandvæsen nu indtager en fremragende Plads
blandt de større Stæders Brandkorpser. - M. ægtede 10. Maj 1866
Anna Emilie Levison (f. 1. Febr. 1838), Datter af Grosserer Pinnes
L. i Kjøbenhavn.

Tychsen, Fortifikations-Etaterne og Ingenieurkorpset 1684-1893.

V. E. Tychsen.



Meyer, Edvard, 1813-80, Journalist, født 6. Avg. 1813 i
Kjøbenhavn, Søn af en jødisk Handelsmand Meyer Mathiassen
(f. 1775 f 1819) og Frederikke f. Salomon (f. 1786 f 1832), opvoxede
i fattige Kaar i en jødisk Stiftelse og fik kun tarvelig Undervisning,
men var allerede som Dreng stærkt optagen af Skriverier. Han
kom i Drejerlære hos en Slægtning i Kjøge, blev 1831 Svend og
arbejdede derefter i Kalundborg, hvor han 1834 ægtede Hanne
Engell (f. 1816 † 1885), Datter af Kjøbmand, senere Slagter, Meyer
Levin E. Han blev 1837 Mester og begyndte s. A. Udgivelsen af
«Kalundborg Ugeblad», der fik 250 Holdere og senere tog Navnet
«Sjællandsposten« og fra Jan. 1839 forenedes med M. Goldschmidts
«Næstved Ugeblad». 1841 maatte han forlade Kalundborg og drog
til Slagelse, men blev her aldeles forarmet, fordi man krævede et
nyt Mesterstykke, og maatte sælge alt, hvad han ejede, for i 1842
at flytte til Kjøbenhavn. Her udgav han først «Kjøbenhavns
Morskabsblad», som 1843 udvikledes til «Friskytten», et humoristisk
Ugeblad, der vilde kappes med «Korsaren» og naaede op til 900
Holdere; men herfra udvikledes i Jan. 1845 Dagbladet «Flyveposten»,
der virkeliggjorde hans Ønskers Maal. Det var grundlagt paa en
Feuilleton af spændende franske Romaner, paa Meddelelse af Bynyt
og paa en meget billig Pris og vandt hurtig Indgang, især hos
den lavere Middelstand. Efter et halvt Aars Forløb havde det
3000 Holdere, men naaede paa sit Højdepunkt over 10000 og
indbragte ham 45000 Kr. om Aaret. Forfulgt af Studenternes Spot og
narret ved flere grove Mystifikationer tabte han Lysten til at
fortsætte, solgte i Sept. 1852 Bladet til sine Medarbejdere Siesbye og
Davidsen og drog til Paris, hvor han optraadte som fransk
Forfatter. Hans «Contes de la mer Baltique» (1855) indeholdt bl. a.
«Blade af en dansk Journalists Dagbog», en løjerlig Blanding af
Digt og Sandhed om hans eget Levned; desuden skrev han et 
Skuespil, «Struensée», som han med store Udgifter fik opført -- én
Gang. Efter at have tilsat en væsentlig Del af sine Penge vendte
han 1856 tilbage til Kjøbenhavn, var i 2-3 Aar Fotograf, hvorved
han tabte Resten af sin Formue, og blev 1861 Traadhandler, men
udgav desuden 1858-67 et Maanedsskrift, «Folket», og flere
Ugeblade samt en Mængde Romaner, mest saakaldte historiske. Endelig
fik han 1867 Fribolig i en jødisk Stiftelse og døde her i stor
Fattigdom 4. Avg. 1880.

M. havde hverken særlige Aandsgaver eller Kundskaber, men
en vis Forretningsfiffighed og nogen Skrivefærdighed kunne ikke
frakjendes ham. I sin Velmagts Dage var han godgjørende og
hjælpsom, men hans Forfængelighed drev ham til at være Kunstsamler
og føre stort Hus, og han savnede helt Evnen til at forvalte en
Formue og var derfor tit i Pengeforlegenhed. Ogsaa var der fra
første Færd udbredt et komisk Skjær over hans Person og
Virksomhed.

Erslew, Forf. Lex.
Løse Blade af en Journalists Dagbog (1855).
Folket 15. Nov. og 15. Dec. 1859.
Nær og Fjern 15. Avg. 1880.
J. Michaelsen, Fra min Samtid I, 67 ff.
F. Dreier, M. Goldschmidt. Med et Anhang om E. M. og Dyrene (1852).

Emil Elberling.



Meyer, Elias, 1763-1809, Maler, født i Kjøbenhavn, studerede
ved Akademiet, hvor han i 1785 vandt den lille Sølvmedaille. Han
lagde sig særlig efter Landskabs- og Blomstermaleri i Gouache og
har ydet seværdige Ting, om han end mangler Varme og Kraft i
Lysvirkning og Farvegivning. I 1799 gjorde han 2 norske
Landskaber, paa hvilke han ønskede at agreeres af Akademiet; dette
kunde dog ikke ske, da han ikke havde studeret i Udlandet. Han
opnaaede da 1800 af Fonden ad usus publicos Understøttelse til et
Studieophold i Dresden, og efter at være kommen tilbage til
Kjøbenhavn blev han 1801 agreeret og s. A. Medlem af Akademiet
paa et Blomsterstykke og et Landskab, begge i Gouache. Han
var af svageligt Helbred og sad i trange Kaar med Hustru, Cathrine
Charlotte f. Ehrhart, og en Hob Børn; 1803 fik han en aarlig
Understøttelse af Kongens Kasse. Han døde 26. Maj 1809, paa
Solitude paa Nørrebro, af Brystsyge. Et Par af hans bedste
Billeder og en Del Raderinger og Tegninger af ham ere i de
kongelige Samlinger.

Weinwich, Kunstens Hist. i Danm. og Norge S. 201.
Weilbach, Nyt Kunstnerlex.

F. J. Meier.



Meyer, Emil Georg, f. 1856, Voxdugfabrikant. M. er født
4. Nov. 1856 i Kjøbenhavn og er Søn af den ndfr. nævnte
Fabrikant Jørgen Ernst M. Da han 1872 udgik af Borgerdydskolen i
Kjøbenhavn, kom han i Handelslære og foretog i 1876 for sin
videre Uddannelse en Udenlandsrejse, der strakte sig til Amerika.
Hjemkommen her fra virkede han i den af hans Moder efter
Faderens Død under Firma «E. Meyer» fortsatte Fabrikation af
Voxdug og lakerede Varer, i hvilken han 1882 sammen med sin ovfr.
nævnte Broder Axel J. O. M. blev Medinteressent. Han er særlig
Leder af Forretningens kommercielle Side. S. A. blev han Medlem
af Bestyrelsen for Rejsestipendieforeningen for Haandværk og
Industri, deltog 1888 ihærdig i dens Virksomhed for den nordiske
Udstilling i Kjøbenhavn (Fremmedbureauet, Fagmøderne osv.) og har
fra 1894 været dens Formand. Siden 1886 er han Medlem af
Industribankens Bankraad, og han er ogsaa paa forskjellig Maade knyttet
til Industriforeningen i Kjøbenhavn. Fra 1886-94 har han saaledes
været Revisor i den, men særlig har han gjort sig bemærket ved
sin dygtige Virksomhed i den af denne Forening nedsatte Komité
for Danmarks Deltagelse i Udstillingen i Chicago 1893. Han var
dansk Generalkommissær ved denne Lejlighed. Aaret efter forestod
han Udgivelsen af en indholdsrig Beretning om denne amerikanske
Udstilling, og det er ikke første Gang, at han har vist udprægede
publicistiske Interesser. -- 31. Juli 1882 ægtede han Julie Angelica
Petersen (f. 12. Juli 1860), Datter af Professor Magnus P. og Camilla
f. Hansen.

Morgenbladet 20. April 1888.
Søndagsposten 1888, Nr. 1283.

C. Nyrop.



Meyer, Emil Laurids, f. 1856, Nationaløkonom. M. er født
24. Maj 1856 i Kjøbenhavn; hans Forældre vare Grosserer Meyer
Jacob M. og Rebecca f. Levysohn. Efter at være bleven Student
i 1872 fra Mariboes Skole i Kjøbenhavn kom han i Lære hos en
Vexellerer, senere hos D. B. Adler. Sin knappe Fritid benyttede
han til Studier og tog i 1878 statsvidenskabelig Examen. I 1879
blev han Assistent i Nationalbanken, hvor han 1883 rykkede op til
Fuldmægtig og 1888 til Kontorchef. 1892 overtog han Undervisningen 
i Nationaløkonomi og Statistik ved Handelshøjskolen i de
Brockske Handelsskoler, en Stilling, han opgav i 1897, da
Nationalbanken lagde større Beslag paa hans Kræfter. 12. Avg. 1888 
ægtede han Johanna Laura Friedlænder (f. 22. Nov. 1854), Datter af
Grosserer Albert F. og Rosalie f. Bloch. -- M. har ikke haft Otium 
til at samle sig om et større videnskabeligt Arbejde, men han har
i «Nationaløkonomisk Tidsskrift» og andensteds skrevet en Række
Afhandlinger om nationaløkonomiske Æmner. De bære alle Vidne
om et grundigt Studium og et klart Blik paa Forholdene. Her
kan nævnes «Rentefodens Bevægelser» («Nationaløkonom. Tidsskr.»
1896), «Terminshandel og Priser» (sammesteds 1897) samt den
fortræffelige lille Bog «Skatter» (Studentersamfundets Smaaskrifter 1895).

H. Westergaard.



Meyer, Ernst, 1797-1861, Genremaler. Ernst eller, som han
egentlig hed, Ahron M. var Søn af Mægler Salomon M. og Brendle
f. Meyer, en Søster til foran nævnte Hofraad D. A. M., og blev
født i Altona 11. Maj 1797. Da hans Forældre bleve skilte Aaret
efter hans Fødsel, tog hans Moder til Kjøbenhavn, og her blev
hun 1801 anden Gang gift, med Kjøbmand Gottschalk Salomon.
M. blev opdraget hos Faderen, men da hans Tilbøjelighed og
Anlæg kun gik i Retning af at tegne og male, sendte Faderen ham
i 1812 til Kjøbenhavn, hvor hans Moders Familie maatte tage sig
af ham, da Faderen den Gang ikke havde Raad til at understøtte
ham. Det var navnlig Datidens store Kunstelsker, Grosserer, senere
Redaktør, M. L. Nathanson, som sørgede for ham, saa at han uden
Frygt for det daglige Brød kunde besøge Kunstakademiet, medens
han samtidig fik Plads i C. A. Lorentzens Malerskole. Han blev
1814 Elev af Modelskolen, vandt 1816 den mindre og 1818 den
store Sølvmedaille. Efter Datidens Kunstneropdragelse maatte han
under Lærerens Opsyn male Kopier efter ældre Billeder, og
saadanne vare ogsaa hans første udstillede Arbejder.

Om ogsaa Samtiden i hans første originale Billeder sporede
den unge Kunstners Talent og henregnede «En Yngling i saakaldet
gammeltysk Dragt i fortrolig Samtale med en ung Dame» (1818) til
hans «genifulde» Arbejder, kaldte man dem dog bisarre og
mislykkede. Men efter at Eckersberg s. A. var bleven Professor ved
Akademiet, synes det, som om dennes lyse Farve og sikre Tegning
øvede deres Indflydelse paa M., der dog næppe var ligefrem hans
Elev, thi hans i det næste Aar udstillede Arbejde, «Gretchen
knælende for Mariebilledet», kaldes «en yndig Kunstblomst», hvori
Eckersbergs Indflydelse tydelig spores. Man mærker dog i Æmnevalget 
den Sans for Erotik, som siden prægede sig i hans modnere
Kunst, men ogsaa en vis Tyskhed, der minder om hele Tidens
Smag og den opblomstrende Goethe-Begejstring. 
Maalet var imidlertid at blive Historiemaler, og M. konkurrerede 
i 1819 til den mindre Guldmedaille. Opgaven var «Josef
forestiller sin Fader for Farao», men han vandt ingen Præmie.
Han rejste nu til Minienen, hvorfra han, paa sine Venners
indtrængende Opfordringer, dog vendte tilbage for at konkurrere i
1821. Midt under Udførelsen forlod han den Loge paa Akademiet,
hvori han arbejdede, og tog sit Arbejde med sig. Dermed var
Historiemaleriet opgivet for stedse.

Han vendte nu tilbage til München, og her sluttede han sig
saa fuldstændig til den der blomstrende katholsksindede Malerskole
med Peter Cornelius i Spidsen, at han paa et hængende Haar var
gaaet ganske tabt for Danmark og for den Fremtid, der ventede
ham. Her malede han i 3 Aar Æmner fra den katholske Middelalder, 
mest tagne fra tyske Digtere, men udstillede intet af dette i
Danmark. Det var hans Ungdomsven fra Kjøbenhavn H. V. Bissen -- 
med hvem han kunde tale plattysk --, der rev ham ud af disse
Omgivelser og hele denne tysk-romantiske Tankekreds og førte ham
(1824) med sig til Rom, hvor han, om end Danskerne den Gang
ikke havde skilt sig fra den tyske Kunstnerkreds, dog kom til at
staa i en ny og stadig Forbindelse med den dansk-romerske
Kunstverden, hvori Thorvaldsen den Gang var Sjælen. Han fik snart
Blikket opladt for det Folkeliv, som med saa umiddelbar Friskhed
rørte sig om ham, og blev dettes mere og mere begejstrede
Fortolker i en Stil, som baade fra først af og i sin senere Udvikling
skilte sig fordelagtig fra den gængse tyske og engelske vel kunstig
tillavede Opfattelse.

Et frisk og godmodigt Lune, hvis første Spire opdukker i en
Radering fra o. 1820, forestillende en snurrig, gammel Opvarter ved
Kunstakademiet, parrer sig nu i hans Arbejder dels med den
skjælmske Erotik, som fulgte ham gjennem Livet, dels med en
Fremstillingsmaade, der i Form og Farve ganske anderledes end
før slutter sig til den danske Skole, hvoraf han var udgaaet, og
under hvis Paavirkning han atter var kommet ved Samlivet med
de kjøbenhavnske Kunstnervenner, der efterhaanden kom til Rom.
Tilslutningen til Danmark viser sig ogsaa i, at han, saa snart de
første forberedende Aar vare omme, atter fra 1827 udstiller i
Kjøbenhavn og vedbliver dermed til sin Død, ligesom ogsaa mange
danske slutte sig til den store Kreds, der kjøbte hans Billeder.
«En Brøndscene i Nærheden af et Kapucinerkloster», det første
Billede, han udstillede i Kjøbenhavn (1827), viser Kunstneren omtrent 

som paa Billederne i Thorvaldsens Musæum, om end nok saa
heldig i Farven; ved Siden af de karakteristisk opfattede
Haandbevægelser er der dog noget ufrit i Malemaaden, særlig i Ansigterne.
I 1833 kjøbte Prins Christian Frederik «En neapolitansk
Fiskerfamilie» af ham. S. A. vakte han almindelig Opsigt ved «En
offentlig Brevskriver», som oprindelig var malet til Hofraad Hambro.
En Gjentagelse med sit Sidestykke, hvor Skriveren læser et Brev
op, tilhører Thorvaldsens Musæum. Det umaleriske Foredrag i disse
fra Lunets og Opfattelsens Side saa fortrinlige Billeder viger
efterhaanden for en bredere og mere tiltalende Penselføring; saaledes
i «En Fisker, som ser efter Vinden» og «En Dreng føres af sine
Forældre til Klosteret», begge i Thorvaldsens Musæum. Hans 
navnkundigste Billede, «Søfolk sætte rejsende i Land paa Capri», hvoraf
et Exemplar tilhørte Godsejer Scavenius (udst. 1837), maatte han
gjentage mange Gange. Det er gjengivet blandt «Billeder af danske
Malere» ved A. Kittendorff; men andre af hans Billeder, f. Ex. «De
2 Venner», den lille Dreng og det store sorte Svin, have i Grunden 
større Lune og Indhold i Fortællingen og et friere Foredrag.

Det er nu en rig Fylde af tiltalende Billeder, som udgaar fra
hans flittige Haand. Hele Italiens Folkeliv, solbrændte, nøgne
Fiskere, velnærede Munke og Præster, unge -- ganske lidt 
forelskede -- Abbater og fremfor alt den romerske og neapolitanske
Almues Kvinde, lige fra Barnealderen til den skjælmske Elskerinde
og den lykkelige Moder, glider forbi dens Blik, der har fulgt og
erindrer M.s Udviklingsgang. Kunstneren havde oprindelig et
udmærket Helbred, men ikke alene hans utrættelige Flid, ogsaa en
besynderlig Lyst til kaad Misbrug af Kræfterne virkede nedbrydende
og paaførte ham navnlig stærke Anfald af Gigt og Rheumatisme.
I 1841 maatte han forlade Italien for ved Badestedet Gräfenberg
at forsøge paa at gjenoprette sit Helbred. Han brugte Kuren i
2 Somre og rejste 1843 til Danmark. Kunstakademiet udtalte nu
Ønsket om at optage den fejrede, evropaberømte Kunstner til
Medlem uden for de sædvanlige Regler, da hverken hans Helbred
eller hans korte Ophold tillod ham at udføre et Receptionsarbejde.
I Følge en kongl. Resolution blev han 18. Dec. optaget til Medlem
af Akademiet. I 1844 forlod han atter Danmark, gjennemrejste
Evropa og havnede atter i Rom, indtil Revolutionsurolighederne i
1848 atter fordreve ham, og han tilbragte o. 4 Aar i Tyskland,
Frankrig og Schweits, men kom ikke til Danmark.

Den Gigt (Arthritis), som han led af, tog, som det synes, 

under dette Ophold nord for Italien saa stærkt til, at han blev en
værkbruden Mand, der kun kunde bevæge sig ved Hjælp af
Krykker, og hvis Hænder og Arme vare saaledes fordrejede, at
han maatte opgive Oljemaleriet. Han lærte -- efter de
Haandtegninger at dømme, som senere bleve Kobberstiksamlingens Eje -- 
sig selv at male med Vandfarver, og det er mærkeligt at se, hvor
ubehjælpsomme den øvede Kunstners første Forsøg vare i dette
Materiale, og hvor hurtig han gjorde sig til virtuosmæssig Herre
over de nye Midler. Navnlig fik han i sine Akvareller en Varme
og Dybde i Farven, som kun sjælden saas i hans Oljebilleder.
Trods sin Svaghed bevarede han sin Aandsfriskhed og sit Lune
og færdedes hver Sommer paa Rejser, navnlig til Syditalien, lige
til den sidste, han levede. Vinteren 1860-61 fandt ham i Rom
glad og virksom som sædvanlig, indtil et Slagtilfælde om Morgenen
31. Jan. fældede ham. Han blev bragt bevidstløs hjem, yngre
Kunstnere og Venner vaagede ved den ugifte gamle Kunstners
Leje, og i den tidlige Morgenstund 1. Febr. 1861 var han hensovet.
Et talrigt evropæisk Følge ledsagede den følgende Aften ved
Fakkelskin den hensovede Kunstners jordiske Levninger til den
mosaiske Kirkegaard i Rom.

Fædrelandet 15. Febr. 1861. 
Illustr. Tid. 1861, Nr. 74. 
Weilbach, Nyt Kunstnerlex. 

Ph. Weilbach.



Meyer, Ernst Heinrich August, 1802-50, Officer, født i
Glückstadt 9. Marts 1802, Søn af Kapitajn i Dronningens Livregiment 
Gottfried Heinrich M. og Agnete Louise f. Stage. Han kom,
12 Aar gammel, paa Landkadetakademiet, fik 1820 Sekondlieutenants
Anciennitet og afgik 1822 til jyske (det senere 5.) Dragonregiment
i Randers. Først 1842 rykkede han op paa Premierlieutenants
Gage efter 10 Aar forud at have faaet Karakter som saadan og
1841 at have faaet reserveret Ritmesters Anciennitet; 1848 blev han
Ritmester og Skoleforstander ved Regimentet, Aaret efter 
Eskadronschef ved 4. Dragonregiment. -- M. havde i mange Aar været
anset for en af sit Vaabens første Instruktører, og han stadfæstede
dette Ry ved den Uddannelse, han nu gav sin Eskadron. Dens
Brugbarhed over for Fjenden var det, han havde for Øje, hvilket
ogsaa blev almindelig anerkjendt, bl. a. af General Schleppegrell,
hvem han var underlagt. Isteddagen, 25. Juli 1850, fulgte han
Generalen, da det opdagedes, at Øvre Stolk var besat af Fjenden.
Den ved Haanden værende Rytterstyrke blev strax sendt tilbage 

for at drive Fjenden ud af Landsbyen, og under Angrebet paa denne
blev M. ramt af en Kugle i Underlivet. Samme Aften døde han
i Flensborg.

M. var gift 1. (1831) med sin Regimentschef, Generalmajor
C. P. Christensens Datter Frederikke Henriette (f. 23. April 1804
d. 30. Avg. 1834), 2. (1837) med hendes Søsterdatter, Justitsraad,
Branddirektør C. J. Ørums Datter Jacobine Christiane (f. 6. Maj
1817). Den sidstnævnte, som endnu lever, modtog efter Ritmesterens
Død en af Eskadronens samtlige Underofficerer og menige
underskreven Adresse, der paa den smukkeste Maade tolkede den
Højagtelse og Hengivenhed, han havde vundet hos sine undergivne -- 
Følelser, der i fuldeste Maal deltes af Kammeraterne.

Den dansk-tydske Krig 1848-50, udg. af Generalstaben, III, 1207.

H. W. Harbou.



Meyer, Frederik Marquard, 1769-1834, Præst, blev født
12. Juni 1769 i Flækken Arnæs ved Slien, hvor hans Fader, Friedr.
M. (f 1806), var Præst. 1788 kom han til Universitetet i Kiel; blev
«examineret i Glückstadt 1792 og drog derefter til Paris, hvor han
var Huslærer i det Lucknerske Hus. Han gjennemlevede saaledes
paa nært Hold Terrorismens Dage og var ikke alene Medlem, men
begejstret Taler i Jacobinerklubben. Dette forhindrede ham dog
ikke i 1796 at modtage en Kaldelse til Præst i Siversted i
Flensborg Provsti. 1801 forflyttedes han til Adsbøl i Sundeved og 1806
til Hagenbjærg paa Als. Her døde han 6. Dec. 1834. M. var en
Mand af mange Kundskaber, men egnede sig kun lidet til at
beklæde Præsteembede. Hans livlige Aand gjorde ham meget søgt
af Hoffet paa Augustenborg, skjønt hans bidende Spot hverken
skaanede høj eller lav. Det var ham, der ved et Avertissement i
«Altonaer-Mercur» aabnede Felttoget mod de Harmsske Theses 1817;
men i øvrigt har han kun ladet trykke enkelte Smaadigte og et
Par Lejlighedsskrifter af historisk og politisk Art.

J. G. Rist, Lebenserinnerungen II, 260. 
Wit v. Dörring, Mein Jugendleben u. meine Reisen S. 6 ff. 
Helveg, Den danske Kirkes Hist. eft. Reform., 2. Udg., II, 404 f. 
Alberti, Schlesw.-Holst.-Lauenb. Schriftsteller-Lex.

A. Jantzen.



Meyer, Fritz, 1806-77, Industridrivende, er født 30. Okt. 1806
i Aalborg, hvor hans Fader, Friderich Wilhelm M. (f. 24. Dec. 1774
d. 30. Avg. 1844), drev en stor Blikkenslagerforretning. Han var
1802 indvandret fra Hamborg og tilhørte en udmærket dygtig Slægt,
der i over 100 Aar stadig havde drevet Blikkenslageri i Tyskland; 
1820 hedder det, at hans Arbejder ikke alene ere fortræffelige ved
deres Udførelse, men at de ved «deres Form og Tegning satte
denne Mand iblandt Rækken af Danmarks første Professionister».
Ogsaa hans Hustru, Johanne Marie f. Wulff (f. 1773 d. 1843), Datter
af Skibskapitajn W. i Hals, var paa sin Vis fremragende, hun
nævnes som «sin Tids dygtigste Kvinde i Haandarbejde i Aalborg».
Efter Familiens Tradition skulde Sønnen selvfølgelig være
Blikkenslager. Han blev oplært hos en Fætter, Diderich M. i Hamborg,
og efter i 1829 at være bleven Svend rejste han paa sin Profession
i Tyskland, hvor han navnlig opholdt sig i Dresden. Her blev
han forlovet med sin senere Hustru, Therese Charlotte Wilhelmine
Zincke (f. 19. Marts 1811 d. ll. Marts 1869). Hjemkommen til
Danmark etablerede han sig 1835 i Kjøbenhavn, hvor han anlagde et
Blikkenslageri og Lakereri, hvis Arbejder fik et godt Omdømme
allerede paa Udstillingen i Kjøbenhavn 1836, og dette gode
Omdømme vedblev senere. 1843 udnævntes han til Hof blikkenslager.
Det er herefter naturligt at se ham i Spidsen for Blikkenslagerlavet,
han var dets Oldermand endog 2 Gange (1842-46 og 1865-72),
og desuden var han livlig med i Tidens industrielle Bevægelser,
Han var Medstifter af Industriforeningen (1838), af Teknisk Institut
(1843) og af den nye Haandværkerskole (1868), sad i
Industriforeningens Repræsentantskab (1838-66), i Bestyrelsen for Hjorths
Haandværkerstiftelse, i Teknisk Selskabs Bestyrelse (1843-56), var
Formand for Haandværkerforeningen (1845-47) osv. Han døde
24. April 1877, og hans Virksomhed gik da over til Sønnen Torben
M. (f. 1. Okt. 1848), der stadig fortsætter den.

Rawert, Industrien i de danske Provinser (1820) S. 20. 
Tidsskr. f. Kunstind. 1895, S. 136. 
C. Nyrop, Industriforeningen i Kbhvn. 
Samme, Dansk Haandværkerundervisn. 
A. Bauer, Haandværkerforeningen i Kbhvn.

C. Nyrop.



Meyer, Fritz, 1817-91, Højesteretsassessor, var en Søn af
Inspektør paa Jægerspris Gods Adolph M. (f. 3. Dec. 1780 d. 7. April
1849) og Cæcilie Birgitte f. Jacobsen (f. 8. Dec. 1796 d. 20. Avg.
1867). Han fødtes paa Jægerspris 12. Dec. 1817, blev 1836 Student
fra Sorø, 1842 juridisk Kandidat, udfoldede i de følgende Aar en
betydelig og meget skattet Virksomhed som juridisk Manuduktør,
var tillige fra 1844 Volontær i danske Kancelli, fra 1848 Kancellist
i Justitsministeriet og blev i Begyndelsen af 1852 udnævnt til
Fuldmægtig sammesteds, men havde allerede den Gang i nogle
Maaneder fungeret som Medlem af Overjustitskommissionen for 
Hertugdømmet Slesvig og blev i Maj 1852 udnævnt til Medlem af
Appellationsretten i Flensborg, i hvilken Stilling han forblev, indtil han
under Okkupationen i 1864 blev fordreven der fra. 1865 blev han
Medlem af den midlertidige kongl. Overjustitskommission for de
tidligere til Hertugdømmet Slesvig hørende Distrikter, der i Følge
Fredstraktaten vare forblevne ved den danske Stat. 1866 blev han
Assessor i Landsover- samt Hof- og Stadsretten, og fra 1868 til sin
Død, 4. April 1891 paa Frederiksberg, var han Assessor i Højesteret.
Fra 1871 var han desuden Censor ved de juridiske Examiner og
fungerede i sine sidste Leveaar som Censorernes Formand. M., der
1881 blev Kommandør af 2. Grad af Danebrog og 1886 fik samme
Ordens 1. Grad, var en fortrinlig begavet Mand, der med en klar
Forstand og udmærkede juridiske Kundskaber forenede en høj Grad
af Flid, praktisk Talent og Dygtighed. Disse Egenskaber i
Forbindelse med hans trofaste og opofrende Karakter og varme
Patriotisme skaffede ham da ogsaa under hans Ophold i Flensborg en
fremragende Stilling dels som Medlem af Appellationsretten, dels
som et Slags Bindeled imellem Regeringen og de sønderjyske
Patrioter. Ligesom hans Virksomhed i disse Aar vel overhovedet
maa betragtes som den betydningsfuldeste, hvor stor Anseelse han
end nød i sine senere Embedsstillinger, saaledes vedblev den
slesvigske Sag lige til hans Død at være hans Livssag. -- 24. Juni
1855 ægtede han Marie Frederikke Dalberg (f. paa Frederiksværk
1. Marts 1832), en Søster til Generalmajor C. A. S. D. (IV, 153).

G. Kringelbach.



Meyer, Hans Wilhelm, 1824-95, Læge. W. M. var en Søn
af Overlæge i Hæren Heinrich Christian M. og Henriette Cathrine
f. Hornemann og fødtes i Fredericia 25. Okt. 1824. 2 Aar derefter
blev Faderen forflyttet til Glückstadt, i hvis tyske Gymnasium
Sønnen senere fik sin Undervisning, indtil han 1843 immatrikuleredes
ved Kjøbenhavns Universitet. Han studerede Medicin og
underkastede sig allerede 1847 Lægeexamen med den meget sjælden
givne Karakter laud. et qvidem egregie. Da han derefter opholdt
sig hos Forældrene ved Oprørets Udbrud, og da Faderen, der
hørte til en tysk Slægt og var en fanatisk Tilhænger af
Slesvig-Holsteinismen, trods sin danske Militærlægestilling strax overtog 
en ledende Lægepost ved Oprørsarmeen, besørgede han dennes Praxis
i Glückstadt og lod sig desuden formaa til at modtage
Lægeansættelse ved Insurgentlasaretterne. Efter Krigens Ophør foretog 

han en for hans hele Udvikling betydningsfuld, fleraarig
Studierejse til Tyskland, Frankrig og England og nedsatte sig derefter i
1853 som Læge i Kjøbenhavn, hvor han efterhaanden fik en meget
betydelig Praxis. Hans distingverede Personlighed og Noblesse, hans
omfattende Dannelse og alsidige videnskabelige og kunstneriske
Interesser ikke mindre end hans opofrende Utrættelighed erhvervede
ham et varmt hengivent og varmt beundrende Klientel.

Imidlertid blev ved hans nævnte Forhold under den slesvigske
Krig hans Stilling ret pinlig i Kjøbenhavn; den stærke nationale
Strømning gjorde det vanskeligt at glemme eller tilgive det
passerede, hvor forklarligt det end efter de foreliggende
Omstændigheder kunde siges at være. Da hans Lærer og Velynder Fenger,
der i sin begavede Discipel saa et særlig lovende Docentæmne,
vilde have ham offentlig ansat, fremkom der kategoriske Protester
baade i den national-liberale Presse, fra hans Kolleger og paa et
sammenkaldt Studentermøde (1855). Han opnaaede da ingen
Ansættelse, men maatte nøjes med at virke privat som en overordentlig
skattet Manuduktør i medicinsk Sygdomslære. I Litteraturen
fremtraadte han samtidig med en interessant historisk Afhandling om
den medicinske Skole i Montpellier og med et større statistisk
Arbejde om Dødelighedsforholdene i Danmark, der sluttede sig til
Fengers forudgaaende betydelige Arbejder paa dette Omraade.

Efterhaanden arbejdede han sig nu i al Stilhed og avtodidaktisk 
ind i den Specialitet, i hvilken han har gjort sit Navn berømt
Verden over, i Ørets Sygdomme, der den Gang endnu kun vare
lidet ænsede inden for Lægevidenskaben. I 1865 var han saa
vidt, at han kunde indrette sig en formelig Øreklinik, og i 1867
gjorde han den Opdagelse, som blev hans Livs store
lægevidenskabelige Triumf. Han fandt i Rummet bag Næsehulen en hidtil
væsentlig upaaagtet Sygdomsproces, en Udvikling af bløde,
kirtelagtige Svulstdannelser, og efter at han havde undersøgt disse
nøjagtig og konstateret dem som en hyppig Lidelse med
skæbnesvangre Følger først og fremmest for Patienternes Høreevne, men
tillige for deres Aandedræt, Stemme, Ansigtsudtryk og hele Liv,
gav han i 1868 den første Meddelelse derom i «Hospitalstidende»
og indførte den senere saa bekjendte Betegnelse for Sygdommen
«adenoide Vegetationer» i Videnskaben. I Begyndelsen blev Sagen
kun lidet ænset i de lægevidenskabelige Kredse, men da han i 
1873-74 i Specialitetens tyske Hovedorgan, «Archiv f. Ohrenheilkunde»,
havde offentliggjort en udtømmende Fremstilling af Vegetationernes 
pathologiske Forhold og deres effektive operative Behandling, trængte
Opdagelsen snart igjennem, saaledes at han i Udlandets Øjne kom
til at staa som en Forsker og Læge af fremragende Betydning;
han fejredes som en saadan, da han i 1881 deltog i den
internationale Lægekongres i London, og i endnu højere Grad var det
Tilfældet ved den paafølgende Kongres i Kjøbenhavn 1884.

Denne Kongres medførte ogsaa et Omslag i hans hele Stilling
her hjemme, hvor han hidtil bestandig havde levet i en vis
reserveret Tilbagetrukkenhed uden ret at formaa at assimilere sig med
de herskende Aandsretninger i og uden for de kollegiale Kredse.
Men netop hans ejendommelige, noget fremmedartede personlige
Egenskaber, hans afgjort kosmopolitiske Anlæg, store lingvistiske
Talent og repræsentative Evne var der ganske særlig Brug for ved
et saadant internationalt Møde, og han blev optagen som Medlem
af Kongresbestyrelsen og Præsident ikke blot for den otologiske
Sektion, hvad han var selvskreven til, men tillige for Sektionen for
Strubesygdomme. Han opfyldte fuldt de til ham stillede
Forventninger og var Gjenstand for megen Hyldest fra de udenlandske
Lægers Side. Efter Kongressen strømmede der ogsaa
Hædersbevisninger ind paa ham rundt om fra Udlandet. Fra det
Halle-Wittenbergske Universitet modtog han s. A. Æresdoktordiplomet, og han
optoges som Medlem eller Æresmedlem af talrige lægevidenskabelige
Selskaber. Og som Vidnesbyrd om, at han var bleven fuldt forsonet
med sit Fædreland og paaskjønnet af dette, modtog han endelig i
1894 en officiel Æresbevisning ogsaa herfra, i det han udnævntes
til Etatsraad. S. A. hædredes han i Anledning af sin 70 Aars
Fødselsdag ved en i varme Udtryk affattet Adresse fra Landets
yngre Ørelæger, der alle ere hans Disciple. Vinteren derefter blev
hans hidtil særdeles kraftige Konstitution svækket af et alvorligt
Influenzaanfald, og da han i det paafølgende Foraar foretog en
Rekreationsrejse til Italien, ramtes han i Venedig af en ondartet
Febersygdom og døde der 3. Juni 1895. Han begravedes paa den
derværende protestantiske Kirkegaard, hvor hans Klienter og Venner
1896 rejste ham et smukt Gravmonument. I Anerkjendelse af hans
Fortjenester af Videnskaben og Menneskeheden ved hans
Paavisning af de adenoide Vegetationer og deres Fjærnelse er der af
Læger og andre Velyndere fra alle Lande blevet indsamlet en
større Kapital med det Formaal at rejse ham et offentligt
Mindesmærke i Kjøbenhavn.

Hans efterladte litterære Produktion er kun ringe i Omfang, 
men udmærker sig i høj Grad ved Grundighed og fuld Gjennemarbejdelse 
af Stoffet ligesom ved sin klare, koncise, i alle Henseender
mønsterværdige Form og Fremstilling, hvad enten Arbejderne ere
skrevne paa Dansk, paa Tysk eller paa Engelsk. Over hans fint
formede Stil er der udbredt et ejendommelig solent, klassisk Præg.
Denne Karakteristik gjælder baade hans nævnte banebrydende
Afhandlinger angaaende de adenoide Vegetationer og andre litterære
Arbejder, der i hans senere Periode alle omhandle hans Specialitet,
og mellem hvilke hans Otologiens Historie, trykt i den af hans
Ven Professor Schwartze i Halle udgivne «Handbuch der
Ohrenheilkunde», fortjener særlig at fremhæves, ogsaa som Vidnesbyrd
om hans omfattende medicinalhistoriske Indsigter. I sin sidste,
i «Hospitalstidende» trykte Publikation har han givet et Omrids
af de adenoide Vegetationers Opdagelses Historie og dernæst
behandlet dem i deres Forekomst dels under forskjellige
Klimater og Himmelstrøg, paa Grundlag af Efterforskninger, som paa
hans Initiativ vare anstillede rundt om af andre Læger, dels i ældre
Tider, i det han i saa Henseende støttede sig til udstrakte
Undersøgelser, særlig af Kunstværker. Aanden i disse mærkelige
Undersøgelser, ligesom ogsaa i andre af hans litterære Arbejder, peger
hen paa, hvad der i hans personlige Liv og Færd altid traadte
tydelig frem, at han, skjønt lægevidenskabelig Specialist og netop
verdensberømt ved sin Specialisme, i sin Grund var polyhistorisk
anlagt, bestandig søgende og samlende Kundskab paa de forskjelligste 
Omraader, bestandig optagen af Interesser og Studier i mere
universel Retning. Karakteristisk er det ogsaa for ham, at han
nærede Uvilje mod den indsnævrende Betegnelse «Specialist». 

1870 ægtede han Cathrine Jane Emerson, f. Baronesse de Bretton,
Datter af Læge og Plantageejer paa St. Croix Frederik Baron de B.
og Enke efter Kjøbmand og engelsk Konsul paa St. Thomas William
Joseph E. 

Carøe og Selmer, Den danske Lægestand, 6. Udg. 
Hospitalstid. 1895, S. 644 ff. 
Ugeskr. f. Læger 1895, S. 575 f. 
Bibl. f. Læger 7. R. VI, 418 ff. og 444. 
Illustr. Tid. XXXVI, Nr. 40. 
K. Nørregaard, W. M. og hans Opdagelse (1896). 

Jul. Petersen.



Meyer, Hildebrandt, 1722-85, Borgmester, historisk Samler,
var født i Bergen. Hans Fader, af samme Navn, var Kjøbmand i
denne By, hvor han døde før 1750. M. fik 1745 Borgerskab som
Kjøbmand i sin Fødeby og blev, mod Erlæggelse af 600 Rdl. til
Seminarium Fredericianum, 1751 udnævnt til Viceborgmester. 1763 

blev han Borgmester og døde i Embedet 20. Okt. 1785. Hvad der
har givet ham et Navn, er de af ham istandbragte Samlinger til
Bergens Historie, der bestaa af 10 Bind i Folio og Kvart, og som
dels ere Originalarbejder fra Samlerens egen Haand, dels Afskrifter
af andres Arbejder. Efter M.s Død bleve disse i 1786 indkjøbte
gjennem en i Bergen aabnet Subskription og derefter skjænkede til
de deputerede Borgeres Arkiv paa Raadstuen. Disse Efterladenskaber 
ere i vor Tid oftere benyttede. N. Nicolaysen har i «Norske
Magasin» III aftrykt M.s Samlinger til Bergens Kirkehistorie, hvoraf
ogsaa et Exemplar med Forfatterens egen Haand findes i Thottske
Samling, og 1. Bind af hans Bergens Beskrivelse i Uddrag. De til
sidstnævnte Værk hørende Tegninger af den bergenske Bygmester
Joh. Joachim Reichborn ere for det meste gjengivne i L. Dietrich-
sons «Svundne Tider» (1896). -- M. var gift med Helche Cathrine
f. Flottmann (f. 1737 d. 1788), Datter af Kjøbmand i Bergen Jan
Baltzer F. og Anne f. Ludfer.

Nicolaysen, Norske Stiftelser III.

Yngvar Nielsen.



Meyer, Jacob Frederik, 1849-1905, Ingeniør. 
M., Broder til ovennævnte Emil L. M. og nedennævnte Leop. M., fødtes i 
Kjøbenhavn 6. Dec. 1849, blev Student fra v. Westens Institut i 1867
og tog Aaret efter filosofisk Examen og Adgangsexamen til den
polytekniske Læreanstalt, hvorfra han udgik som Kandidat i 
Ingeniørfagene i 1875. Efter at have aftjent Værnepligten ansattes han
fra 1. Okt. 1875 ved Kjøbenhavns Brolægnings- og Vejvæsen, hvortil
han siden da uafbrudt har været knyttet, først i de lavere Stillinger
og fra 1. Dec. 1886 som Chef.

Den Periode, i hvilken M. har bestyret Kjøbenhavns Kommunes
Vejvæsen, karakteriseres paa den ene Side ved en overmaade stærk
Tiltagen af Hverdagsforretningerne, hidrørende fra Byens Tilvæxt
og fra et skarpere Tilsyn fra Kommunens Side navnlig med private
Spildevandsledninger, for hvis Udførelse M. har udarbejdet 
Regulativ, paa den anden Side ved de mange, endnu ikke afsluttede
Diskussioner om Sporvejsdrift og om Dag- og Natrenovation; ofte
har M. foretaget Rejser til Evropas større Byer for at studere disse
Spørgsmaals Udvikling, og talrige Brochurer og Tidsskriftsartikler
vidne om hans Virksomhed i saa Henseende. Hans særlige 
Interesse for kommunal Hygiejne gav Stødet til en Række Forsøg med
Forbrænding af Dagrenovation, som Kjøbenhavns Kommune lod
anstille 1887-88, og har ligeledes holdt ham som mangeaarigt 
Medlem af Bestyrelsen for Selskabet for Sundhedspleje i Danmark. -- 
M. blev i 1892 udnævnt til Justitsraad; i en Aarrække har han været
Medlem af Arbejderbankens Repræsentantskab og er siden 1. Jan.
1894 Medlem af det mosaiske Trossamfunds Repræsentantskab.
2. Dec. 1884 ægtede han Agnes Louise Bing, Datter af Grosserer
J. M. B. 

Alfred Lütken.



Meyer, Johan, f. 1848, Forfatter. Han er født i Kjøbenhavn
8. Okt. 1848 som Søn af nedennævnte Kommandør Joh. Ant. M.
1867 dimitteredes han fra Borgerdydskolen paa Christianshavn, blev
1874 medicinsk Kandidat og nedsatte sig 1878 som praktiserende
Læge paa Fyn. Slægtens maritime Traditioner gjorde sig imidlertid
nu saa stærkt gjældende hos ham, at han af Længsel efter Havet
opgav sin Landpraxis og 1880 traadte ind i Flaaden som
Skibslæge, i hvilken Egenskab han bl. a. gjentagne Gange har besøgt
Middelhavet og Vestindien. -- Som Forfatter optraadte han 1885
med Fortællingen «Rønnebær», der 1886 fulgtes af «Ringe Dage»,
begge udgivne anonymt; «Borgmesterens Datter» (1890) fremkom
derimod under Navn. Alle 3 Bøger ere prægede af et fint og
nobelt Syn paa Livet, og de bæres af den varme Fædrelandskjærlighed, 
som allerede gav sig Udslag i, at Forfatteren sammen
med sin Ven Præsten Johannes C. E. Clausen (III, 627) indbød
til Dannelsen af den første Forsvarsforening her i Landet:
«Foreningen i Fyns Stift til Forsvarssagens Fremme» (stiftet 1880). Af
«Vort Forsvar» er M. en jævnlig og skattet Medarbejder.

Carøe og Selmer, Den danske Lægestand, 6. Udg.

Sophus Bauditz.



Meyer, Johan Anton, 1799-1875, Søofficer, Søn af
Premierlieutenant Jacob M. (f. 13. Juli 1764, d. i Middelhavet, antagelig
29. Dec. 1799, da Fregatten «Hvide Ørn» gik under med Mand
og Mus) og Eleonora Henningette f. Gether (f. 21. April 1770
d. 8. Okt. 1843). M. er født i Kjøbenhavn 12. April 1799, blev
Sekondlieutenant .i Marinen 1820, Premierlieutenant 1827,
Kapitajnlieutenant 1840, Kapitajn 1847, karakt. Kommandørkapitajn 1852
(Orlogskapitajn fra 1858) og afskedigedes ved Reduktionen 1864 og
fik da Kommandørkorset. M.s første Togt som Officer var med
Korvetten «Najaden» til Vestindien 1820-21. Fra 1827-34 var
han beskæftiget ved Opmaalingen af vore Farvande, et Hverv, der
interesserede ham overordentlig meget, og fra hvilket han skilte sig
med ualmindelig Dygtighed. 1835-37 var han ansat ved 

Krydstoldvæsenet, gjorde derefter nok et Togt til Vestindien og et Togt
med Kadetskibet. Senere førte han Dampskibet «Kiel». Som Chef
for Vagtskibet paa Elben ydede han 1842 virksom og kraftig
Assistance ved den store Ildebrand i Hamborg og erholdt i den
Anledning en Æresmedaille. 1846-47 førte han Briggen «Mercurius»
paa Togt til Island, Guinea og Vestindien.

I den 1. slesvigske Krig ansattes M. som Chef for Fregatten
«Gefion», og med dette Skib deltog han i den for Landet og
Marinen saa sørgelige Kamp paa Ekernførde Fjord 5. April 1849.
Angaaende de nærmere Enkeltheder ved Slaget henvises til V, 567;
det skal her kun anføres, at M., uagtet han maatte overgive sig
med Fregatten efter et betydeligt Mandefald, ved den senere
nedsatte Krigsret blev frikjendt «som en ærekjær Officer, der har
udvist Mod, Kjækhed og Udholdenhed, og som ikke har strøget sit
Flag, førend «Gefion» var i en saadan Tilstand, at ethvert Haab
om Frelse for samme var tabt». -- 1850 var M. Chef for Fregatten
«Havfruen» paa Blokade for Elbmundingen. 1852 konstitueredes
han et Aars Tid som Havnekapitajn i Kjøbenhavn og havde her
Lejlighed til at gjøre sig gjældende baade som Administrator og
ved sine Opmaalinger. 1855 var M. Chef for Linjeskibet
«Valdemar ». I Begyndelsen af Treserne var han gjentagne Gange
Flaadeinspektør; derimod erholdt han under Krigen 1864 ingen aktiv
Tjeneste, men virkede som Formand for Priseretten, i det han allerede
den Gang led af en generende Tunghørighed. 1869 fik han Titel
af Kommandør. Han døde 17. Nov. 1875. -- M. blev 1831 gift
med en Søster til Gehejmeraad Hall (VI, 493), Karen Cecilie H.
(f. paa Christianshavn 1. Juli 1807, d. 18. Febr. 1870).

M. var som Officer en udmærket Type for den gamle Skole.
Pligtopfyldende til det yderste, stræng, men retfærdig savnede han
dog ikke et vist Anstrøg af Lune, der gjorde ham afholdt af sine
underordnede. Som Sømand og Manøvrist omtales han endnu som
en af de mest fremragende Officerer, Marinen har besiddet. 

C. With.



Meyer, Johann Heinrich Elias, 1766-1839, Rentekammerdeputeret, Mathematiker, 
blev født 7. Jan. 1766 i Brunsvig og var Søn
af Klosterforvalter ved Abbediet Gandersheim Johann Christian M.
og Cathr. Wilhelmine Philippine f. Bode. Han studerede i
Helmstedt, var en Tid Huslærer i Holsten, blev 1791 Dr. phil. ved
Universitetet i Kiel og begyndte kort efter at holde Forelæsninger
og Øvelser som Privatdocent. 1796 udnævntes han til Adjunkt ved 
det filosofiske Fakultet der og fik derved (i Henhold til Indfødsretslovens 
Bestemmelser) dansk Naturalisationspatent. Allerede det
følgende Aar kom han til Kjøbenhavn, i det han i. Nov. 1797
blev Renteskriver i det 2. holstenske Kontor i Rentekammeret; fra
1811-15 var han tysk Sekretær i Kammerkancelliet, men var
allerede 1814 bleven Kommitteret i Rentekammeret, hvor han 1827
blev 5. Deputeret, samtidig med at han blev 7. Deputeret for
Finanserne (1831 henholdsvis 2. og 5. Deputeret). Men foruden denne
Embedsgjerning udfoldede han ogsaa anden Virksomhed, hvorved
Regeringen tog Nytte af hans ualmindelige Arbejdsevne og
omfattende mathematiske Kundskaber, i det han blev Medlem af
Komiteen til Undersøgelse af alle private Forsørgelses- og
Understøttelsesselskaber; dette Hverv omfattede han med den største
Interesse lige til sin Død. 1813 blev han beordret til sammen med
Navigationsdirektør Wleugel at undersøge den almindelige Enkekasses
og den almindelige Forsørgelsesanstalts Tilstand, i 1815 blev han
Medlem af en ny Kommission til Ordning af Forsørgelsesanstalten,
og s. A. blev han (ulønnet) Medlem af Direktionen for den
almindelige Enkekasse «med Forpligtelse til at forfatte alle de mathematiske
Kalkuler og, naar det behøvedes, nøje at undersøge Kassens
Tilstand». Det overordentlig store Arbejde, han her udførte, viser,
at han stod paa Højden af sin Tids Videnskab; saafremt Forslag,
som han fremkom med: Præmiebetaling i Steden for Kapitalindskud
og nye Dødelighedstariffer, -- som først længe efter hans Død
bragtes til Udførelse -- vare blevne fulgte, havde Enkekassen ikke
faaet en saa sørgelig stor Underbalance.

M., der i 1821 blev Medlem af den bestandige Justitskommission 
for Klasselotteriet, modtog mange Beviser paa Regeringens
Anerkjendelse: han blev 1805 Kammerraad, 1812 Justitsraad, 1817
virkelig Etatsraad, 1831 Konferensraad og 1836 Kommandør af
Danebrog. Han døde 23. April 1839 i Kjøbenhavn. -- 28. Sept.
1798 blev han gift i Kiel med Anna Christiana Augusta Schlüter
(f. der 3. Marts 1772, d. 22. Marts 1836), Datter af Skovfoged Peter
Fried. S. og Margrethe Eisabe f. Schultz.

Erslew, Forf. Lex. 
Elvius og Hiort-Lorenzen, Patriciske Slægter I, 183.
Livsforsikringsanstaltens Festskrift 1892. 
Neuer Nekrolog der Deutschen XVII.

Sofus Elvius.

-- J. H. E. Meyer har leveret et større forsikringsmathematisk
Arbejde: «Allgemeine Anleitung zur Berechnung der Leibrenten
u. Antwartschaften» I-II (1823). Det er nærmest bygget paa hans 
Forgænger J. N. Tetens' bekjendte Arbejde: «Einleitung zur
Berechnung der Leibrenten u. Antwartschaften» (1785-86) og maa
vistnok betegnes som et forsvarligt og godt Arbejde. Noget nyt
Materiale til Dødelighedsstatistikken bringer han ikke, men er i
det hele klar over Manglerne ved de fleste indtil da udkomne
Dødelighedstavler.

H. Westergaard.



Meyer, Jørgen Ernst, 1802-73, Voxdugfabrikant, er født
17. Maj 1802 i Stoense Sogn paa Langeland, hvor Faderen, Frederik
M., ejede Gaarden Charlottenlund; Moderen var Adamine Juliane
Christine f. Thode. De trykkede Tider gjorde, at Undervisningen
kun blev ringe; han blev tidlig sat i Malerlære i Odense, hvor han
blev Svend 18 Aar gammel. Derefter gik han til Kjøbenhavn,
hvor han fik Arbejde hos en af Byens største Malermestere, S.
Hambro, hos hvem han efterhaanden blev en betroet Mand navnlig ved
Anlægget af en Voxdugfabrik, der den Gang var noget nyt her i
Landet, og som M. skal have givet Stødet til. Da han efter
Hambros Død selv havde taget Borgerskab som Malermester (1834),
var det herefter naturligt, at han ogsaa kastede sig over den nævnte
Fabrikation. 1838 fik han Patent paa Tilvirkning af vandtætte Tøjer,
og 1842 forenede han en Fabrik for lakerede Varer med sin øvrige
Virksomhed; lakerede Bakker bleve nu en Specialitet hos ham,
med hvilken han heldig deltog i en Række Udstillinger, f. Ex. i
Wien 1873. 1838 var han Medstifter af Industriforeningen i
Kjøbenhavn, i hvilken han var Repræsentant til 1840. Han var i det
hele livlig med i alle Begivenheder paa Industriens Omraade, hvad
man f. Ex. kan se af Beretningerne om Industrimøderne i hans
Tid, men hans Interesser gik ogsaa i andre Retninger. Han var
saaledes meget virksom ved Indsamlingen af Penge til Opførelsen
af St. Johanneskirken (1856-61). Titelen Kapitajn, som han bar,
skrev sig fra hans Stilling i Brandkorpset. Han døde 11. Sept. 1873.
-- 15. Marts 1845 ægtede han Johanne Nicoline Schneider (f. 15. Marts
1820), Datter af Musiker S.

Illustr. Tid. XV, 196.

C. Nyrop.



Meyer, Knud Adolf (Andreas), 1753-1835, Officer, blev døbt
3. Jan. 1754 i Skjeberg Kirke (i Norge); tidlig mistede han sine
Forældre, Oberstlieutenant Frederik Christian M. (f. o.1716 d. 1757)
og Christine Marie f. Sehested (f. 8. Avg. 1729 d. 14. Jan. 1766).
I sit 16. Aar indtraadte han i Randers i sin Morbroder 
Generallieutenant Johan Frederik Sehesteds Rytterregiment, hvor han 1772
blev Sekondlieutenant, 4 Aar senere Premierlieutenant. 1778 kom
han til holstenske Rytterregiment, 1783 blev han Ritmester, og 1789
kom han tilbage til Norge til oplandske Dragonregiment, hvor han
det følgende Aar blev Major og 1802 Oberstlieutenant. 1808 blev
M. Oberst for akershusiske Dragonregiment, 1809 Generalmajor og
1811 Chef for søndenfjældske Dragonregiment. 1814 forblev M. i
Norge, hvor han endte sin militære Løbebane som Chef for
akershusiske Armédivision. 1818 blev han sat paa Ventepenge, og han
døde 22. Marts 1835. Gift 1. med Gernima Næser, f. Nissen (d. 1806),
Enke efter Kirurg Joh. Aug. N.; 2. (1809) med Enkeprovstinde Sophie
Cathrine Borchgrevingk (f. 1761 d. 1841), Datter af Præst Fred. Grüner
Mandahl (f. 1727 d. 1802) og Karen Magdalene f. Dorph (f. 1738
d. 1769).

Norsk milit. Tidsskr. 1882, S. 575 f.                                               

Lesser.



Meyer, Leopold, f. 1852, Læge. M. er en Broder til ovfr.
nævnte Kontorchef Emil L. M. og Direktør Jac. Fr. M. og fødtes
i Kjøbenhavn 1. Nov. 1852. Dimitteret 1870 fra Mariboes Skole tog
han 1875 Lægeexamen, var i de følgende Aar Assistent hos Professor
Howitz og Kandidat ved Frederiksberg Hospital, Kandidat og
klinisk Assistent ved Fødselsstiftelsen og Kandidat ved
Kommunehospitalet. Efter 1880 at have erholdt Doktorgraden for en
gynækologisk Afhandling («Uterinsygdomme som Sterilitetsaarsag»)
foretog han med offentlig Understøttelse en længere Studierejse og
virkede derefter som Privatdocent i Fødselsvidenskab og Gynækologi.
1882-84 var han Reservekirurg ved Kommunehospitalet, 1885-87
Underaccouchør ved Fødselsstiftelsen. 1887 oprettede han en
Privatklinik i Kjøbenhavn i sit Specialfag, fra 1889 har han fungeret som
Censor ved Lægeexamen, fra 1890 som Medredaktør af «Bibliothek
for Læger», fra 1893 tillige som Sekretær ved det Classenske
Litteraturselskab. Foruden sin Doktordisputats har han paa sin
Specialitets Omraade offentliggjort forskjellige Tidsskriftsafhandlinger og
som særskilte Skrifter: «Det normale Svangerskab, Fødsel og
Barselseng» (1882), der har vundet almindelig Udbredelse som Lærebog
for de studerende og 1891 udkom i en omarbejdet Udgave, end
videre «Menstruationsprocessen og dens sygelige Afvigelser» (1890)
og «Den første Barnepleje, populært fremstillet» (1891), endelig (1897)
under Medvirkning af Howitz en omfattende «Lærebog i
Gynækologi, fremstillet for Læger og medicinske studerende». 1897 
udnævntes han, efter Konkurrence med J. Kaarsberg, til Professor ved
Universitetet i Fødselsvidenskab, Kvindesygdomme og spæde Børns
Sygdomme. -- 1884 ægtede han Emma Josephine Bendix, Datter
af Manufakturhandler Moritz B.

Carøe og Selmer, Den danske Lægestand, 6. Udg.

Jul. Petersen.



Meyer, Ludvig Beatus, 1780-1854, Lexikograf, 
var en Broder til ovfr. anførte Konferensraad Joh. Heinr. E. M. og blev født 3. Jan.
1780 paa Gandersheim i Brunsvig. I Aarene 1799-1801 studerede
han Retsvidenskab ved Kiels Universitet, blev strax derefter Lærer
i Stockholm, men allerede 1803 kom han til Kjøbenhavn som Lærer
ved en Privatskole og blev Aaret derpaa Hovmester i Grev
Schimmel-manns Hus. Som dansk Undersaat naturaliseredes han 1810 og
ansattes s. A. som Fuldmægtig i Finanskollegiets Sekretariat; 1816
forfremmedes han til Kontorchef under samme Kollegium, fra
hvilken Stilling han afskedigedes 1821, i det han samtidig udnævntes
til Professor. Siden privatiserede han i Kjøbenhavn og døde 23. Juli
1854 i Vester Velling Præstegaard. Han var gift med Frederikke
Louise Charlotte f. Platou (f. 1790 d. 1853), Datter af Provst F. C. P. --
M. udgav 1837 «Kortfattet Lexikon over fremmede, i det danske
Skrift- og Omgangssprog forekommende Ord». Det er den Bog,
som er bleven meget yndet og benyttet under Navn af «M.s
Fremmedordbog»; senere Udgaver ere besørgede af Professor F. P. J.
Dahl, de nyeste (6. Udg. udkom 1892) ved dennes Sønner F. C. B.
og B. T. Dahl. Desuden er M. Forfatter til «Seeland im Sommer
1807», en anonym Skildring af Englændernes Belejring af
Kjøbenhavn, og har udgivet en Haandbog i den tyske poetiske Litteratur.

Erslew, Forf. Lex.
Elvius og Hiort-Lorenzen, Patriciske Slægter.

E. Gigas.



Meyer, Ove Gjerløw, 1742-90, Lagmand, 
født paa Frederikshald og Søn af daværende Rektor ved Byens Latinskole, senere
Sognepræst paa Hvaløerne, Edvard Offesen M. Han kom i 1759 i
Christianias den Gang gode og af flere senere berømte Disciple
besøgte Skole under Rektor J. P. Hersleb og Konrektor S. S. Monrad.
Han var Wessels Skolekammeret og blev Student 1762. Efter først
at have taget theologisk Attestats blev han Jurist (latinsk Examen
1771), 1778 Byfoged og Byskriver i Tønsberg. 1790 blev han
tillige Lagmand i Tønsbergs og Frederiksstads Lagdømme, ligesom
han fra 1789 ogsaa var Assessor i Overhofretten. I disse Stillinger
døde han 4. Nov. 1790. Han var en varm norsk Patriot og 
optraadte allerede 1771 i Trykkefrihedsperioden med en Brochure om
et norsk Universitet, en Yndlingstanke, han stedse bevarede og
søgte at gjøre gjældende for Kronprins Frederik (VI) ved hans
Besøg i Norge 1788. Ogsaa som Embedsmand synes han at have
været meget virksom og dygtig, men hvad der især har gjort ham
bekjendt, er den Rolle, han spillede i «det norske Selskab», hvis
Stifter han blev 1772, og som han i flere Aar som dets Formand
ledede, medens rigtignok hans eneste poetiske Bidrag til dets Skrifter
saa vel som hans Forsvar for Nordahl Bruns «Zarine» var uden
Værd. Til hans i Nyerups «Lit. Lex.» anførte Skrifter maa tilføjes:
«Noget om Kjøbstaden Tønsbergs Forfatning, 1788», der senere er
trykt i «Budstikken» (3. Aarg., 1822). -- Han var fra 1779 gift med
Susanne Frederikke f. Hansen (d. 1785). I det norske Selskab i
Christiania hænger hans oljemalede Brystbillede.

Bernhoft, Stamtavle ov. Fam. Bernhoft S. 174. 
J. H.Wessels Saml. Digte, udg. af Levin, passim.

L. Daae.



Meyer, Peder Krog, 1780-1819, Biskop, 
Søn af Major Nicolaus M. og Inger Marie f. Krog, begge døde 1801, er født paa
Gaarden Øgstad i Værdalen tæt ved Stiklestad 7. Jan. 1780. Han
blev sat i Skole i Throndhjem, og her tog han, som det da var
tilladt, Examen artium 1796. Hele sit Liv bevarede han
Kjærligheden til sit Hjemsted; Snorre Sturlasons Krønnike og Schønings
Beskrivelse af Throndhjems Domkirke hørte bestandig mellem hans
kjæreste Bøger. Hans Rektor S. Monrad («Søren Latiner») gav
ham en Kjærlighed til det latinske Sprog, som han beholdt; han
talte og skrev det ogsaa ualmindelig rent. -- 1797 kom han til
Kjøbenhavn, hvor han 1800 tog theologisk Embedsexamen med
Udmærkelse. Han indtraadte derefter paa det nyoprettede
pædagogiske Seminarium, fik Borchs Kollegium og var Lærer i
Christianis Institut og i Efterslægtselskabets Skole. 1801 vandt han
Universitetets Guldmedaille for Besvarelsen af en theologisk
Prisopgave. Efter i Anledning af Forældrenes Død at have været et
Par Maaneder i Norge blev han 1801 Adjunkt ved Frue Skole i
Kjøbenhavn og 1802 Overlærer og Medlem af Skoleraadet ved den
da ny organiserede Skole i Christiania. Her ægtede han 1804
Frederikke Wilhelmine Wexels (f. 1785 d. 1830), Datter af Kammerraad
og Administrator Hans W. i Christiania. Hans Sønner H. W. og
C. C. F. E. A. Krog-M. ere nævnte ndfr. 1806 blev han extraordinær
Professor i Theologi ved Kjøbenhavns Universitet og tillige -- for at 
kunne leve -- Overlærer ved Frue Skole. Men det næste Aar brændte
baade Universitetet, Skolen og hans Bolig tillige med alle hans
Ejendele. Det kom ham derfor særlig til Pas, at Hertugen af Augustenborg
1808 tilbød ham Plads som Opdrager for sine Sønner; han fik her
en vellønnet Stilling, og det skulde staa ham frit for at vende
tilbage til Universitetet, naar hans Hverv var endt. Han kom til
at staa den hertugelige Familie meget nær, dog uden at paavirkes
af det Fjendskab, Hertugen nu nærede mod Frederik VI. 1815
kom han til Kjøbenhavn og disputerede for den theologiske
Doktorgrad, og 1816, da den yngste af hans Elever var konfirmeret, vendte
han tilbage til Professoratet, uagtet han ogsaa havde Tilbud om
Ansættelse ved Christianias Universitet. Det næste Aar blev han
Professor ordinarius. Men han bar da alt paa en dødelig Sygdom.
Paa sin Sygeseng udnævntes han efter Ønske af sin tidligere Elev
Hertug Christian August til Biskop paa Als; men et Par Maaneder
efter døde han 24. Juni 1819 uden at have tiltraadt Embedet.

Med Undtagelse af den Tid, da han var ansat ved Christiania
Skole, som han skal have bidraget til at skaffe et særdeles godt
Navn, var han saa kort i sine Embedsstillinger, at han ikke kunde
udrette noget betydeligt i dem. Samtidige rose dog hans Evner
som akademisk Lærer. Han gjennemgik den samme Udvikling
som alle hans dygtigere samtidige fra en stærkt rationaliserende
Theologi til en mere positiv, saa han erkjendte Nødvendigheden af
«at gjengive det vantro og kolde Hjærte vore Fædres Tro og Haab»
(Lit. Tid. 1818, Nr. 13). I de søvnløse Nætter under sin sidste
Sygdom gjentog han de Skriftsprog og Salmevers, som hans fromme
Moder havde lært ham i hans Barndom. -- Hans videnskabelige
Ideal var dog Fortidens; i en akademisk Tale, som han skrev
under sin Sygdom, nægtede han ikke blot den Lærdom Anerkjendelse, 
der erhvervedes af afledte Kilder, men ogsaa den, der
indskrænkede sig til en enkelt Videnskab, men intet kjendte til de
andre. Mænd som Leibnitz og C. Bartholin stode for ham som
Forbilleder. Den egentlige Kilde, hvoraf Lærdommen skulde øses,
var for ham de græske og latinske Forfattere.

Det betydeligste af hans Skrifter er «Lærebog i den kristelige
Religions- og Sædelære» for de lærde Skoler (1818). Den blev
allerede 1823 afløst af Fogtmanns Lærebog; man fandt med Grund
dens Sprog for vanskeligt og abstrakt; men da den udkom, var
den vistnok at foretrække for de Oversættelser fra Tysk, der hidtil 
havde været i Brug. I enkelte Skoler benyttedes den endnu langt
ned i Tiden.

J. Møller, Theolog. Bibl. XVII, 257 ff. 
Erslew, Forf. Lex. 
Hundrup, Lærerstanden ved Metropolitanskolen S. 63 ff. 

L. Koch.



Meyer, Peder Mandrup, f. 1841, Orgelspiller. Han er født
4. Febr. 1841 paa St. Thomas, hvor Faderen, Jørgen Scheel M.
(d. 1880 som Distriktslæge i Horsens), den Gang var Læge; Moderen
hed Halvordine Elise f. Tuxen. Allerede inden han 1859 blev
Student fra Borgerdydskolen i Kjøbenhavn, havde han bestemt sig
til at blive Musiker, studerede i flere Aar Theori under Gebauer,
der som gammel Elev af Kuhlau satte stor Pris paa M.s i Nutiden
forholdsvis sjældnere Begavelse for det kontrapunktiske, og lagde
sig med Iver efter Orgelspil, hvori Gade, der benyttede ham som
Vikar i Holmens Kirke, gav ham den videre Uddannelse. En
Koncert, han gav 1865 i Slotskirken, bragte ham megen Anerkjendelse
som Orgelvirtuos paa Grund af hans betydelige Teknik, klare Spil
og smagfulde Registrering. Senere har han levet som Lærer i
Kjøbenhavn og er fra 1874 Kantor ved Frederiksberg Kirke. Af
hans Kompositioner er kun udkommet et Par Hæfter Klaverstykker,
ligesom et Hæfte Orgelstykker for Pedalsolo er under Pressen;
andre Arbejder, som en større Samling Salmer for 3stemmigt
Damekor, kontrapunktiske Udarbejdelser osv., henligge endnu i Manuskript.
1889 ægtede han Marie Caroline Klenz, Datter af Snedkermester
W. O. K.

Schytte, Musiklex.

S. A. E. Hagen.



Krog-Meyer, Hans Wexels, 1805-83, Præst, Søn af ovfr.
nævnte Biskop Peder Krog M., er født i Christiania 31. Maj 1805.
Han blev Student fra Metropolitanskolen 1824, theologisk Kandidat
1831 og s, A. personel Kapellan i Ulkebøl paa Als. Sognepræsten
her var død, inden K.-M. blev ordineret; men denne blev
konstitueret i Embedet og kort efter kaldet dertil. Her var han, til han
1864 afskedigedes af Preusserne «wegen Ihres Verhältnisses zu
Dänemark». Endnu s. A. blev han Sognepræst for Snoldelev og Tune
i Sjælland, hvor han døde 20. Jan. 1883. Han ægtede 1832 Johanne
Sophie Gørtz (f. 1806 d. 1890), Datter af Kapitajn Ole Joh. Pet. G. -- 
Til Ulkebøl Præstegaard knytte sig talrige Minder fra begge de
slesvigske Krige. K.-M. og hans Familie viste en aldrig trættet
Gjæstfrihed mod danske Officerer og Soldater. Da Preusserne gik 
over til Als, laa Generalstaben i Præstegaarden. -- K. M.s Broder
Christian Carl Frederik Emil August K.-M., f. 15. Juli 1818 d.11.
Maj 1897, var 1848-64 Diakon i Sattrup i Sundeved og 1864-80
Sognepræst i Nidløse i Sjælland. Sin interessante Dagbog fra
Trængselstiden 1864 har han meddelt i «Musæum» 1896, II.

Erslew, Forf. Lex.
Elvius, Danmarks Præstehist. 1869-84 S. 471.

L. Koch.



Meyercrone, Henning, 1645-1707, Diplomat, 
er født i Kjøbenhavn 1. Avg. 1645 og var Søn af Hofapotheker Samuel Meier
(f. 1609 d. 25. Sept. 1658) og Magdalene Friis. Faderen, en Broder til
Kartografen Johannes M. (ovfr. S. 227), tilhørte en bekjendt slesvigsk
Præsteslægt og blev 1639 Hofapotheker, i hvilken Stilling han tjente
sig op til at blive en formuende Mand. M. hørte altsaa ligesom
Griffenfeld til den velhavende Borgerstand og fik en lærd Opdragelse, 
uden at man dog kan følge denne i det enkelte; dog vide
vi, at han 1667 blev immatrikuleret ved Universitetet i Leiden og
da studerede Jura. Efter sin Hjemkomst til Danmark ansattes han
1670 som Sekretær i tyske Kancelli og anvendtes vistnok først i
underordnede Stillinger ved Legationerne i Udlandet; i alt Fald
siger han i en Skrivelse fra 1679, at han nu i 9 Aar har tjent i
Diplomatiet. Han viste sig snart som en særdeles duelig Embedsmand 
og sendtes i Juni 1673 som dansk Afsending til Fredskongresssen 
i Køln mellem Frankrig, England og deres allierede paa
den ene Side og Generalstaterne og deres allierede paa den anden.
Hans Indberetninger her fra vandt i høj Grad Griffenfelds Bifald,
og da man i 1674 som Følge af Udtalelser af den franske Afsending
Terlon om Ludvig XIVs Tilbøjelighed til at træde i nærmere 
Forbindelse med Danmark besluttede at sende en Gesandt til Frankrig
for nærmere at undersøge Forholdene, fordi man ikke rigtig stolede
paa Terlons Forsikringer, faldt Valget paa den kun 29aarige M.
Samtidig udnævntes han til kongl. Raad og ophøjedes i Adelstanden
under Navnet Meyercrone. Denne overordentlig hurtige Karriere
skyldtes foruden hans Dygtighed sikkert ogsaa for en ikke ringe
Del den Omstændighed, at han i Efteraaret 1674 havde ægtet Kirstine 
Schrøder (f. o. 1652 d. 1737), Datter af Herman S., Borgmester
i Roskilde, og Eva Motzfeldt, en Søster til Griffenfelds Moder,
ligesom at han i det hele sluttede sig meget nøje til Griffenfeld og
hans Politik.

M.s Sendelse til Frankrig kronedes dog ikke med Held. 
Danmark var bundet ved sine Traktater med Frankrigs Modstandere,
og om end M. fik Ordre til at erklære, at de ikke vare alvorlig
mente, og at man altid kunde finde paa Udflugter for at undgaa
at opfylde dem, saa maatte han dog paa den anden Side hverken
love Bistand eller Nevtralitet i Krigen. Han skulde se at opnaa
Subsidier og i øvrigt trække Tiden ud, indtil man i Danmark blev
klar over, til hvem man vilde slutte sig. Det var Meningen, at
Sverige ogsaa skulde optages i et eventuelt dansk-fransk Forbund,
men de Forhandlinger, der i den Anledning førtes mellem Danmark 
og Sverige, førte ikke til noget Resultat, og da Frankrig
satte mere Pris paa Sveriges aktive Bistand end paa Danmarks
usikre Løfter, afbrødes Forhandlingerne med M., der derefter i
Slutningen af 1675 sendtes som Gesandt til Haag. Han deltog i
de følgende Aar ivrig i Fredsforhandlingerne i Nimwegen og førte
ved Siden af ogsaa hemmelige Forhandlinger med den franske 
Gesandt d'Avaux. Da Holland og Kejseren havde sluttet Fred med
Frankrig, og Brandenborg sendte en Gesandt til Paris for at 
underhandle om Fred, sendte den danske Regering, der var bange for
at komme til at staa helt alene over for Frankrig og Sverige, i 
Foraaret 1679 M. til Paris for at indlede direkte Fredsunderhandlinger
med Frankrig. Disse Forhandlinger, der førtes jævnsides med
Fredsforhandlingerne i Lund, vare yderst pinlige for M. Han
maatte gjøre den ene Indrømmelse efter den anden og til sidst
slutte Freden paa de af Ludvig XIV foreskrevne Betingelser. M.
var sikkert uden Skyld i Forhandlingernes uheldige Udfald, men
fik ikke desto mindre adskillige Ubehageligheder deraf. Han 
beskyldtes for at have indladt sig i Intriger med d'Avaux i Holland
og for under Forhandlingerne i Paris at have været uforsigtig i
sin Omgang med de franske Diplomater og ladet dem gjennemlæse 
sine Relationer, inden han afsendte dem. Følgen heraf blev,
at M. aldeles pludselig kaldtes tilbage fra Frankrig i Dec. 1679
paa en Maade, der tydelig viste, at han var falden i Unaade. Han
fik Ordre til at begive sig til Holland for at aflægge Regnskab for
de af ham oppebaarne Subsidier. Kort efter kaldtes han tilbage
til Kjøbenhavn og fik Befaling til at indgive en skriftlig 
Redegjørelse for sine Forhandlinger i Holland og Paris.

Denne Redegjørelse har sikkert renset ham for de fremsatte
Beskyldninger, i alt Fald udnævntes han 1681 paa ny til Gesandt
i Paris og beholdt nu denne betydelige og indflydelsesrige Stilling
lige til 1706. Han erhvervede sig i den franske Hovedstad stor
Anseelse baade som Diplomat og Verdensmand og førte et meget
selskabeligt Hus, hvorved hans begavede Hustru var ham til stor
Støtte. Han tog sig meget varmt af de danske, der besøgte Paris,
og hans Hus og udmærkede Bibliothek, der særlig var rigt paa
historisk Litteratur, stode altid aabne for dem. I de sidste Aar
blev hans Stilling dog noget vanskelig. Ludvig XIV var i høj
Grad forbitret over, at danske Tropper i den spanske
Arvefølgekrig kæmpede i hans Modstanderes Rækker, og lod ved flere
Lejligheder sin Vrede gaa ud over M. Da dennes Helbred desuden
var bleven stærkt rystet, bad han 1706 om at blive kaldt tilbage,
hvilket ogsaa bevilgedes. Ludvig XIV var dog bleven saa forbitret
paa ham, at han ikke vilde tilstaa ham nogen Afskedsavdiens, og
da M.s Hustru samtidig kom til Paris i Anledning af en Søns
Død og for at se til sin syge Mand, fik hun Ordre til at forlade
Byen inden 8 Dage. Paa Hjemrejsen bleve M. og hans Følge
uden for Aachen overfaldne af et Strejfkorps, der affyrede flere
Salver paa dem. M. slap uskadt derfra, men hans Sekretær
Numsen blev dræbt ved Siden af ham i Vognen. Man mistænkte i
Almindelighed den franske Regering for ikke at have været helt
fremmed for dette Overfald. M. havde den store Sorg, at hans
Bibliothek, der var sendt hjem ad Søvejen, blev omtrent helt
ødelagt, da Skibet strandede paa Jyllands Vestkyst.

Ved Siden af sin diplomatiske Post indtog M. ogsaa høje
Stillinger i sit Fædreland. 1684 udnævntes han til virkelig
Etatsraad og fik Exspektance paa et Stiftamtmandsembede, 1685 blev han
Ridder af Danebrog og 1686 Vicestiftsbefalingsmand i Fyn; 1687
blev han Stiftsbefalingsmand i Aalborg Stift og Amtmand over
Aalborghus Amt, hvilket Embede han beholdt lige til sin Død,
desuden var han 1697-1703 Amtmand over Aastrup og Børglum Amter.
Han varetog dog aldrig selv disse Embeder, men lod dem bexstyre
af Stedfortrædere. 1695 blev han Gehejmeraad. Han ejede
Vennergaard (i Hind Herred), som Christian V havde skjænket ham 1693. -- 
M. døde i Roskilde 28. Juli 1707. Hans Enke, der først døde 1737,
oprettede M.s Stiftelse i Roskilde. 

L. Laursen.



Meyn, Peter, 1749-1808, Arkitekt, Søn af Snedkermester
Anton (Anthoni) Christian M. (f. 1712 d. 1782) og Helene f. Klefts,
blev født i Kjøbenhavn og døbt 11. April 1749. Han gjennemgik
Kunstakademiet med Hæder og vandt dets forskjellige Medailler,
1768 den store Guldmedaille for Opgaven «en kongl. Militærskole 
for 100 Officersbørn». Han uddannede sig til Bygmester under
Harsdorff og blev 1771 kongl. Bygningskonduktør, i hvilken
Egenskab han bl. a. ledede Opførelsen af Christian VI's og Frederik V's
Gravkapel ved Roskilde Domkirke. 1777 rejste han til Udlandet
paa Akademiets Stipendium og blev borte i 6 Aar, hvori han særlig
gjorde Studier i Frankrig og Italien. Ved sin Hjemkomst blev
han agreeret af Akademiet og 1783 Medlem paa Opgaven «et
publik Bibliothek»; s. A. udnævntes han til 2. Professor i
Bygningskunst, 1789 til Stadsbygmester med Bolig i Prinsens Palais og 1799,
efter Harsdorffs Død, til 1. Professor ved Akademiet.

Som Stadsbygmester spillede M. en betydelig Rolle ved alle
offentlige Byggeforetagender; han var Medlem af Slotskommissionen,
han arbejdede i 1787-88 ivrig for at faa oprejst en Statue af
Tordenskjold paa St. Annæ Plads, han udviklede en ikke ringe
Energi efter den store Ildebrand 1795, og han opførte Gitteret
omkring Rosenborg Have med Butikkerne og de monumentale
Portpartier 1804. Man har tillagt M. Bankbygningen, som 1786 blev
opført ved Siden af Børsen og i Forbindelse med denne, men efter
de nyeste Oplysninger mener man nu, at det er Harsdorffs ændrede
Udkast, der er fulgt, og at M. kun har ledet Arbejdet;
Bankbygningen er senere nedrevet. M.s Hovedværk er det kirurgiske
Akademi i Bredgade, fuldført 1787, en anselig, velproportioneret
Bygning, som ved sin Ro og Holdning altid vil bevare sin Stilling
som en af Kjøbenhavns smukkeste Bygninger fra denne Periode;
Winkler har stukket Tegningerne til den paa 7 Plader. M. døde
11. April 1808.

1783 ægtede M. Mette Marie Jensen (f. 1763 d. 1785), Datter
af Peder J. og Anne Marie f. Reimer, og efter dennes Død 1786
Charlotte Amalie Avemann (f. 1763 d. 1830), Datter af Kjældermester
Johan Vilhelm A. og Charlotte Amalie f. Svendsen.

Weilbach, Nyt Kunstnerlex.
C. Bruun, Kjøbenhavn III, 735. 758. 767 ff.

Erik Schiødte.



de Meza, Christian Jacob Theophilus, 1756-1844, Læge,
var en Søn af nedennævnte C. J. F. de M. og fødtes i Kjøbenhavn
26. Nov. 1756; Fornavnet Christian fik han først ved sin Daab 1783.
Han studerede Lægevidenskab og optoges allerede 1774 som
Medlem af Todes kirurgiske Privatselskab. 1781 fik han Plads som
Kandidat paa Fødselsstiftelsen og paa Frederiks Hospital og blev
samtidig Amanuensis hos Saxtorph. 1781 absolverede han en meget 
hæderlig Examen for Fakultetet, hvorefter han, skjønt Jøde, fik
Tilladelse til at stedes til Promotion, og efter at være immatrikuleret
ved Universitetet erholdt han 1783 den medicinske Doktorgrad, dog
uden Jus docendi et disputandi ex suprema cathedra. S. A. blev
han døbt og derefter ordentligt Medlem af det nye kongl. 
medicinske Selskab; korresponderende Medlem af Selskabet havde han
været fra 1781. 1784 nedsatte han sig som Læge i Helsingør, hvor
han snart efter blev Læge og Meddirektør ved det nyoprettede
Øresunds Sygehospital og 1794 udnævntes til Stadsfysikus; fra
dette Embede entledigedes han 1803. Han havde en dramatisk
Aare og skrev et Skuespil, «Dormon og Vilhelmine eller den vel
udfaldne Hævn», som 1796 opførtes paa det kongl. Theater, men
gjorde fuldstændig Fiasko. I 1804 udgav han i Helsingør en 
«Journal for Skuespillere og Skuespilyndere». Ogsaa som Oversætter af
belletristiske Skrifter optraadte han i Litteraturen. Paa sin 
Videnskabs Omraade var han ligeledes, navnlig i de yngre Aar, en flittig
Forfatter og har givet talrige mindre Bidrag til det medicinske
Selskabs Skrifter og andre medicinske Tidsskrifter; en Del af hans
Artikler omhandle hans Ungdoms Specialitet, Fødselsvidenskaben.
1816 blev han Justitsraad, 1819 Læge ved Helsingørs almindelige
Hospital. Da han 1833 holdt sit 50 Aars Doktorjubilæum, hædredes
han ved en stor Fest i Helsingør. Han døde her 6. April 1844.
Han var gift 1. med Anne Henriette f. Lund (d. 1825), 2. med
Anne Marie f. Prip.

Erslew, Forf. Lex. 
Ingerslev, Danmarks Læger og Lægevæsen II, 569 f.
Smith og Bladt, Den danske Lægestand, 4. Udg. 
Dagen 1833, Nr. 106. 
Overskou, Den danske Skueplads III, 638 ff. 
Bibl. f. Læger 7. R. III, 133 ff.

Jul. Petersen.



de Meza, Christian Julius, 1792-1865, Officer, 
er født 14. Jan. 1792 i Helsingør og Søn af ovennævnte Læge Chr. Jac.
Theophilus de M. og dennes 1. Hustru. I Hjemmet taltes fremmede
Sprog meget, hvorved alt tidlig Drengens Interesse for disse
blev vakt. Efter at have besøgt Opdragelsesanstalten Bernstorffsminde 
kom han 1804 paa Artilleriinstituttet som Kadet, gjorde 1807
Tjeneste som Stykjunker og blev, efter i 1810 at have taget 
Officersexamen, Sekondlieutenant i Artilleriet. Han sendtes strax som
Kontrolofficer til Frederiksværk; men udnævnt til Premierlieutenant
Aaret efter kom han til Kjøbenhavn, hvor han blev Lærer i Danmarks 
Historie og Militærgeografi ved Artilleriinstituttet. Denne
Virksomhed i Forening med hans Sprogtalent skaffede ham 1813 
Plads som Adjoint i Generalstaben, men Hærreformen 1816 bragte
ham tilbage til Artilleriet, i det han nu blev Lærer i de levende
Sprog ved Instituttet. Denne Post beholdt han, da Instituttet i
1830 blev afløst af den militære Højskole, og først da han i 1842
blev Major ved 1. Artilleriregiment, opgav han den, men holdt saa
Forelæsninger paa Universitetet om Sprogenes Fonetik. Musik havde
han bestandig dyrket, og den var til hans Dødsdag hans kjæreste
Adspredelse. Allerede fra ung af var hans ydre Fremtræden præget
af en vis Originalitet, som tiltog med Aarene og gav sig Udslag
paa mange Maader; saaledes kunde han finde paa de utroligste
Midler til Forebyggelse af Træk, som han afskyede; ogsaa lagde
han Vægt paa at vække Opsigt gjennem sin Paaklædning og
gjennem en fransk Sirlighed, der i særlig Grad fandt sit Udtryk
ikke alene i Indholdet, men ogsaa i den kaligrafiske Udførelse af
hans Breve gjennem tegnede Begyndelsesbogstaver osv. Kort sagt,
han lagde an paa at blive en Særling, og det blev han, og som
saadan var han kjendt af alle. At han havde et varmt Hjærte for
Fædrelandet og alt, hvad der var dansk, vidste kun de færreste,
og at der i ham var Stof til en Hærfører, anede ingen.

l 1821, det Aar, han blev Kapitajn, ægtede han (17. Juni) Elisabeth 
Birgitte Tscherning (f 1861), Datter af Inspektør paa Frederiksværk, 
Oberst Eilert Peter Tscherning Fra 1825-27 var han paa en
længere Studierejse i Vestevropa, hvorefter han blev Batterichef i
1828; atter i 1837 gjorde han en Rejse til Paris, medens han 1846-47 
var Formand i en Kommission, der skulde forberede Indførelsen 
af nye Haandskydevaaben.

Da Krigen kom i 1848, blev han udnævnt til højstkommanderende 
Artilleriofficer ved Hæren. Det forbavsede alle, thi han
havde kun sjælden gjort Tjeneste i sit Vaaben, var fremmed for
dets Anvendelse, og hans militære Viden stod ikke paa Højde
med hans Sprogkundskaber. Da han var Svoger til Krigsminister
Tscherning, laa det nær at betragte hans Ansættelse som et Udslag
af Nepotisme. Men det var saare langtfra. Tscherning valgte
M. i Overbevisningen om, at han var den rette Mand, og dette
viste sig snart. Thi M. havde et sundt militært Blik, og dette i
Forbindelse med en urokkelig Koldblodighed under Kampen -- 
ved Bov, Slesvig, Nybøl og Dybbøl -- skabte ham et Navn i
1848, saa han i Vaabenstilstandsperioden blev udnævnt til Oberst
og Kommandør for 6. Infanteribrigade, en Udnævnelse, som hverken 
vakte Forbavselse eller Misnøje i Fodfolket. I Aprildagene
1849 viste han sig i Sundeved som en dygtig Brigadefører, og da
Forandringen i Overkommandoen gjorde Posten som højstkommanderende 
for Flankekorpset paa Als ledig, blev han udnævnt dertil,
baaren frem ved Tilslutning fra alle Sider. Thi man var enig om,,
at han trods sine mange Særheder, som han gjorde sig en 
Fornøjelse af at bære offentlig til Skue, var en Personlighed, og at
han ikke frygtede Ansvaret. Hertil kom, at han fik Ry for, at
hvor han var, der var ogsaa Heldet. Det kan derfor ikke undre,
at da det efter lange Forhandlinger blev besluttet, at der 6. Juli
1849 skulde foretages et Udfald fra Fredericia, forlangte
Krigsministeren, at M. skulde have Kommando over en Del af
Udfaldsstyrken. Han blev Kommandør for Avantgarden, som kom til at
bestaa af hans tidligere 6. Brigade, der var trukken til fra Als.
Af denne kom 1. lette Bataillon, Kjøbenhavnere og Nordsjællændere,
til at danne Centrum. Bataillonen var gaaet rask frem, men maatte
snart standse, thi bag begge dens Fløje udspandt der sig en heftig
Kamp om Skanserne. Under disse Forhold vilde de fleste have
trukket Bataillonen noget tilbage, men dette skete ikke, fordi M.
med urokkelig Ro blev holdende bag Batailloner Midte. Han
udnævntes derefter med god Grund til Generalmajor og Kommandør
af Danebrog.

Efter endt Felttog blev han Chef for Artilleriet; Sygdom, der
foranledigede en Operation, var Aarsag i, at han ikke fik nogen
Kommando, da Hæren blev mobiliseret i 1850. Men han blev dog
saa rask, at han kunde overvære Slaget ved Isted i General Kroghs
Stab som designeret til at overtage en passende Kommando, hvis
en saadan blev ledig. Ved General Schleppegrells Fald indtraadte
dette Tilfælde, og M. blev da opfordret til at overtage
Kommandoen over hans (2.) Division. Med en i Hast improviseret Stab
begav han sig hen til sine Tropper. Men de Meldinger, han fik
af disse, vare saa mistrøstende, at han ved at indsende dem til
General Krogh tilføjede: «Mit Raad er, at 1. Division og Reserven
strax rykke frem og forcere Passet. Ellers ere vi blamerede.»
Hans Adjudanter, som vare sendte frem for at undersøge
Forholdene, bragte dog snart bedre Efterretninger; han samlede
Tropperne og kunde sende en ny Melding om, at han var rede til at
rykke frem. Om sin Virksomhed ved denne Lejlighed har han
udtalt sig med alt for stor Beskedenhed i den indsendte Rapport,
men Kongen forstod at paaskjønne den, i det M. beholdt
Befalingen over 2. Division og hædredes med Storkorset. 
Efter Krigen overtog M. paa ny sin Post som Artillerigeneral
(1851-56), var 1856-58 Generalinspektør over Artilleriet, blev
Præses i Krigsministeriets raadgivende Komité og Formand i
Befæstningskommissionen af 1855, hvis fortrinlige Betænkning ikke
mindst skyldes ham. 1858 blev han kommanderende General i
Nørrejylland, Fyn og Slesvig og førte som saadan Kommandoen
under Troppesamlingerne ved Flensborg 1859 og ved Danevirke
1862. Vel blev han i Sept. 1863 kommanderende General paa
Sjælland, men allerede 25. Dec. s. A. blev han udnævnt til
Overgeneral trods sine 72 Aar og sit noget svækkede Helbred.
Udnævnelsen blev hilset med Glæde saa vel fra Hærens som fra
Befolkningens Side. I Jan. 1864 indtraf han ved Hæren i
Danevirkestillingen; han kjendte den nøje, thi den var anlagt under hans
Øjne, men derfor vidste han ogsaa god Besked med dens Mangler
og havde i den fra Befæstningskommissionen 1857 indsendte
Betænkning udtrykkelig udtalt, at Stillingen ikke kunde bruges om
Vinteren. Men nu var det Vinter, og det endog en ualmindelig
stræng Vinter, og derfor havde det i militær Henseende været
rigtigere, om Hæren aldrig havde besat den, men fra Begyndelsen
af havde opstillet sig i Flankestillingerne. Men det vilde Ministeriet
af politiske Hensyn ikke gaa ind paa, fordi der var bibragt
Befolkningen den Tro, at det var ved Danevirke, Hovedslaget skulde
staa. Monrad var endog af den Formening, at man burde ofre
en Tredjedel af Hæren, inden man forlod Stillingen, en Tanke,
som dog ikke var kommen til Orde i den under 13. Jan. af
Regeringen givne Instrux for Stillingens Forsvar, hvori det hed, «at
det i hvert enkelt Tilfælde bliver den kommanderende Generals
Sag at fatte Beslutning om, hvor vidt Stillingens Forsvar skal drives»,
... og «at Kampen i Stillingen ikke tør føres saa vidt, at Hærens
Tilværelse som Hær kompromitteres».

Næppe var derfor Krigen begyndt (1. Febr.) og havde Fjenden
opstillet sig foran Stillingen, førend M. ansaa det for rigtigst at
forlade den, og han vilde sikkert have fattet denne Beslutning paa
eget Ansvar, hvis ikke Opinionen hos Befolkningen havde været
saa stærk i modsat Retning. Derfor fandt han det rigtigst at
støtte sig til et Krigsraad, der blev afholdt 4. Febr. om Aftenen.
Kun ét Medlem, General Lüttichau (X, 565), vilde ikke stemme for
Rømningen, uagtet han erklærede sig ude af Stand til at
modbevise de Grunde, som M. og hans Stabschef, Oberst H. A. T.
Kauffmann (IX, 105), anførte for Rømningen. Denne blev udført 
den 5. om Aftenen, og Kl. 11, da Tilbagetoget var i fuld Gang,
telegraferede M. Beslutningen til Kjøbenhavn, hvorefter den
telegrafiske Forbindelse dermed strax blev afbrudt. Ankommen til
Flensborg Natten til 6. Febr. modtog M. strax følgende Telegram
fra Krigsministeren: «Jeg anerkjender ikke, at Armeens
øverstkommanderende General har holdt sig Instruxen efterrettelig, og
forbeholder mig altsaa en Undersøgelse i saa Henseende. Det er
endnu min Mening, at Danevirke burde forsvares.» M. vidste nu,
hvad der ventede ham, og næppe ankommen til Sønderborg blev
han 7. Febr. med Stabschefen kaldt til Kjøbenhavn for at give
Krigsminister Lundbye (X, 452) Oplysning om Tilbagetoget. Han
gav 15. Febr. en Beretning, der imidlertid ikke tilfredsstillede
Lundbye, men denne var Part i Sagen og kunde derfor ikke
være Dommer i sin egen Sag. Retfærdigheden vilde have krævet
Nedsættelsen af en Generalkommission, og der er ingen Tvivl
om, at den vilde have frikjendt M. og hans Stabschef. Men
der var opagiteret en Stemning i Kjøbenhavn imod Danevirkes
Rømning, hvilken Stemning Monrad ikke søgte at dæmpe;
derfor krævede Folket et Offer, og Ministeriet udleverede M. Han
havde i sin Indberetning udtalt: «Jeg havde efter min
Overbevisning kun Valget imellem enten at tiltræde en frivillig, ved
strategiske Grunde motiveret Tilbagegang eller med ringe Udsigt til
endnu i faa Dage at modstaa Fjendens Angreb at blive tvungen til
en Retræte, hvis Følger vare uberegnelige, og som efter min
Anskuelse maatte føre til Hærens Opløsning og Tilintetgjørelse.» Det
lod sig ikke modbevise. Ikke mindre havde han Ret, naar han
udtalte, «at en Overgenerals Mod ej blot skal vise sig paa
Valpladsen, men aabenbare sig med samme Fasthed i Udførelsen af
de Beslutninger, som til Løsningen af den ham stillede Opgave
af ham ere erkjendte for at være i Armeens og Krigsførelsens
sande Interesse». Men dertil tog Lundbye eller rettere Monrad,
thi det var ham, der var den egentlige Krigsminister, intet Hensyn.
Nogle af Hærens Generaler, deriblandt den midlertidige Overgeneral,
fandt, at det var deres Pligt at indsende et Andragende til Kongen
om, at M. maatte beholde Overkommandoen. Ministeriet holdt
Andragendet tilbage, saa det ikke naaede Kongen, og indstillede
M. til Fjærnelse fra Overkommandoen. 28. Febr. gik Kongen ind
paa Indstillingen, M. overtog atter Generalkommandoen, men
afskedigedes ved Reduktionen i Efteraaret 1864 som General.

Efter et kort Sygeleje afgik M. 16. Sept. 1865 ved Døden. 
Han havde maattet gjøre den Erfaring, at det Folk, der havde set
op til ham med Beundring og Taknemmelighed, da han vendte
tilbage fra den 1. slesvigske Krig, i 1864 glemte alt, hvad det
skyldte ham, fordi han havde Mod til at tage og udføre en
Beslutning, der stred mod Folkets Ønsker, men som var til Gavn for
Fædrelandet. Graven har længe dækket M.s Støv, men først nu
er man ble ven villig til at skjænke den døde den Retfærdighed,
som man nægtede den levende.

Dansk milit. Tidsskr. 1865. 
Den dansk-tyske Krig 1864, udg. af Generalstaben. 
J. Nørregaard, Tre Hovedpersoner og Hovedbegivenheder i 1864 (1884).
Vort Forsvar Nr. 212 A. 281 f.

P. N. Nieuwenhuis.



de Meza, Christian Julius Frederik, 1727-1800, Læge,
fødtes i Amsterdam 4. Sept. 1727 som en Søn af portugisisk
Rabbiner Abraham de M. og Rachel Cahanet f. de Lara og bar indtil
sin Daab (1783) Fornavnet Salomon, først alene, senere tillige
Theophilus. I sit 13. Aar begyndte han at studere Medicin under
Vejledning af sin Farbroder David de M., en anset Læge i Amsterdam.
Ved Universitetet i Utrecht fuldendte han sine Studier og erholdt
her 1749 den medicinske Doktorgrad. Efter at have suppleret sin
Uddannelse i Harderwijk og i nogen Tid opholdt sig i Hamborg
kom han 1753 til Kjøbenhavn, hvor han antog Fornavnet Theophilus
og, efter at have legitimeret sig ved det medicinske Fakultet,
begyndte at praktisere, i det han samtidig gjorde sig bekjendt ved
sin smukke Sangstemme, som han lod høre i den nye Synagoge.
I den følgende Tid optraadte han som latinsk lægevidenskabelig
Forfatter med nogle Smaaskrifter, men mest bekjendt blev han ved
et lille fransk hygiejnisk Skrift: «De l'éducation des enfans tant
physique que morale» (1769), hvori han efter fremmede Forbilleder
og i Tidens Aand giver livlig Belæring om dette vigtige
Spørgsmaal; men hans Fremstilling blev af Kritikken betegnet som løs
og nær strejfende det lascive, hvad unægtelig var Tilfældet.
Imidlertid erhvervede han sig dog i det hele en vis Anseelse for
Lærdom, hvorom det ogsaa vidner, at han strax efter det
medicinske Selskabs Stiftelse i 1772 blev optagen som Medlem af dette,
der da endnu ikke var «kongeligt». Til Selskabets Skrifter ydede
han i den følgende Tid adskillige Bidrag, ligesom han ogsaa
vedblev at være litterært virksom paa anden Maade. Men i saa
Henseende var han dog fremdeles mindre heldig. Hans største
Skrift, «Tentamen historiæ medicæ» (I-II, 1795), blev ikke uden 
Grund haardt medtaget af den tyske sagkyndige Kritik; det var et
tarveligt Kompilationsarbejde. Som Læge slog han derimod godt
an i Kjøbenhavn, hvor han, der i lang Tid var den eneste jødiske
Læge, benyttedes af sine fleste Trosfæller ligesom ogsaa af den
kristne Befolkning, der skattede «Jødedoktoren», som han almindelig
kaldtes, for hans praktiske Dygtighed og personlige Elskværdighed.
Efter at hans Hustru, Regina Cahanet f. Belinfante, 1783 var død,
lod han s. A. først sine 2 Børn, den ovennævnte Søn og en Datter
(hans 2 andre Sønner, begge Medicinere, vare tidligere døde), og
derpaa sig selv døbe af Bastholm og skiftede derved Fornavne.
Den Trosbekjendelse, han aflagde, tillige med den Tale, som
Bastholm ved denne Lejlighed holdt, blev s. A. udgivet i Trykken.
Efter at have været svagelig i nogle Aar døde han i Juni 1800.

Worm, Lex. ov. lærde Mænd III. 
Nyeste Sundhedstid. 1800, Nr. 40.
Hist. Tidsskr. 4. R. IV, 353. 
Ingerslev, Danmarks Læger og Lægevæsen II, 422 f. 
Bibl. f. Læger 7. R. III, 127 ff. 
Nathanson, Jødernes Stilling i Danmark S. 92.                                                                                 

Jul. Petersen.



Miani, Hieronimo, --1740--, Maler, var fra Venedig og kom
til Danmark sidst i Frederik IV's eller først i Christian VI's Tid.
Han gjorde et stort Plafondbillede og flere større Figurmalerier til
Christiansborg og malede Frederik V (som Kronprins) til Hest,
hvilket Billede han selv stak. Stikket er tarveligt, og efter det at
dømme har Maleriet ogsaa været det. Efter Krocks Død (1738)
traadte M. (og le Clerc) i Spidsen for «Tegne- og Malerakademiet»,
som nu fik Lokale i M.s Bolig ved Gammelstrand; det talte kun
10-12 «Discentes», blandt disse Johannes Wiedewelt, og nød ved
kongl. Resolution af 24. Avg. 1740 en Subvention paa 500 Rdl. K.
af Kongens Partikulærkasse. Med disse faa Skillinger kunde
Akademiet selvfølgelig ingen Vegne komme, og det var da ogsaa den
rene Elendighed, da Eigtved greb Styret, 3 Aar efter, at M. med
en ham 1745 tilstaaet kongl. Gave af 500 Rdl. K. forlod Danmark
og vendte tilbage til Italien. Hans senere Skæbne er ubekjendt.

Meier, Fredensborg S. 7. 167. 187 f. 
Samme, Frederiksberg S. 141.
Tilskueren 1886, S. 518 ff.

F. J. Meier.



Michael, s. Mikkel.



Michaelis, Gregorius, 1625-86, Superintendent, blev født i
Rostock, hvor hans Fader, Mag. Christian M., var Superintendent;
Moderen hed Catharina Voss. Efter Skolegang i Lybek studerede 
han i Kønigsberg og Leipzig og fik Magistergraden. 1645 
overværede han Religionssamtalen i Thorn mellem Katholiker og 
Protestanter. Senere (1650) kom han til Slesvig og ægtede Sophia Klotz,
Datter af Generalsuperintendent St. K. (IX, 239). 1659 blev han Præst
i Eskris i Flensborg Provsti; forflyttedes 1665 til Flensborg som Præst
ved Mariekirken og blev 1667 sin Svigerfaders Efterfølger som Provst
og Præst ved Nicolai Kirke sammesteds. Endelig 1680 kom han
som Generalsuperintendent til Oldenborg og døde i Maj 1686. Han
omtales som en Mand af megen Lærdom; men stærke Spor har
denne ikke sat i Litteraturen.

Moller, Cimbria lit. II.                                                          

A. Jantzen.



Michaelis, Sophus August Berthel, f. 1865, Forfatter. 
S. M. er født i Odense 14. Maj 1865, Søn af Skrædder Johan August M.
(f. i Hannover 1832) og Hedevig f. Greve (f. i Middelfart 1834,
d. 1866). Faderen sad i smaa Kaar, men Sønnen blev hjulpet frem
af Odense Byraad og Apotheker G. Lotze. Han blev Student 1884,
dyrkede Sprog og Kunsthistorie, syslede med Arkæologi og 
Numismatik og tog 1891 Skoleembedsexamen i Fransk, Latin og Tysk.
M. har foruden Anmeldelser af Kunst og Musik offentliggjort 2
Digtsamlinger («Digte» 1888, «Solblomster» 1893), 1891 «Synd», et
Par Nutidsfortællinger, 1892 «Vanemennesker», en Roman, 1895
«Æbelø», et romantisk Prosadigt. 1893 udgav han en Oversættelse
af den oldfranske Digtning «Aucassin og Nicolete», og han har
skrevet Text til Ennas Opera af samme Navn (1896). Han har gjort
et Par Rejser syd paa, i 1894 til Norditalien, 1896 til Tyskland. Han
ægtede 29. Okt. 1895 Katharina Marie Bech Brøndum (f. i Randers
20. Marts 1872), Datter af Telegrafist Jacob B. og Nielsine Petrine
f. Bech.                                                                            

Niels Møller.



Michaelsen, Christian Ditlev, 1728-1803, Officer, 
blev født 29. Febr. 1728 som Søn af den som Chef for nørrejyske nationale
Infanteriregiment 5. Febr. 1749 afdøde Oberst Gust. Joach. M., hvis
Fader var en indvandret svensk Major; Moderen var Cathrine 
Elisabeth f. Harbou (d. 28. Marts 1762). M. var 1749 Fændrik i 
Kongen af Sardiniens Tjeneste og blev kort efter udnævnt til dansk
Premierlieutenant, men først 1751 ansat ved et Regiment, nemlig
ved Arveprins Frederiks. Han blev Kapitajn 1760 og 1764 forsat
til det nyoprettede langelandske gevorbne Regiment og 1767, da
dette blev inddraget, til Kongens Regiment. Han omtales som en 
tjenstivrig og tjenstdygtig Officer med et lyst Hoved. Major 1773,
Oberstlieutenant 1788 og Oberst 1790. Som Chef for norske 
Livregiment til Fods (fra 1795) deltog han 1801 i Sjællands Forsvar,
og s. A. blev han Generalmajor. Død i Kjøbenhavn 10. Nov. 1803. Gift med Margrethe Elisabeth f. Harding (d. 1787).

Lesser.



Michaelsen, Gustav Joachim, 1764-1847, Officer. 
Som Søn af ovfr. nævnte Generalmajor C. D. M. blev M. døbt i Kjøbenhavn
31. Marts 1764. Han blev Landkadet 1780, Sekondlieutenant i
sjællandske Infanteriregiment 1785, Premierlieutenant 1790, Kapitajn
1801, forsat 1803 til Marineregimentet, med hvilket han deltog i
Kjøbenhavns Forsvar 1807, Major 1808 og s. A. forsat til Kjøbenhavns 
Infanteriregiment. 1815 blev han udkommanderet med det
danske Kontingent til Frankrig, Aaret efter blev han Oberstlieutenant 
i 2. jyske Infanteriregiment, 1826 Oberst og 1833 Chef for
Kronens Regiment (fra 1839 3. Livregiment). 1839 Kommandant
paa Kronborg, 1840 Generalmajor, 1841 Kommandør af Danebrog.
Afsked ved Hærens Omordning 1842. Død 20. Dec. 1847, Gift
1805 med Bodil Marie Blicher, Datter af Sognepræst i Søllerød
Jens Matth. B. (d. 1786) og Cathrine Elisabeth f. Thestrup (d. 1809).

Lesser.



Michaelsen, Joseph, f. 1826, Postembedsmand og politisk Forfatter. 
Han er Søn af Kjøbmand i Næstved Jehuda M. og
Rebecca Israel f. Levin (Roskilde) og fødtes 1. Sept. 1826. Han
kom i Skole i Vordingborg, senere i det v. Westenske Institut i
Kjøbenhavn, hvorfra han dimitteredes 1845. 1846-51 var han
Medarbejder ved «Fædrelandet», derpaa en kort Tid ved «Flyveposten». 
I 1853 blev han statsvidenskabelig Kandidat, hvorefter
han blev ansat i Finansministeriet. Samtidig gav han sig af med
forskjellig journalistisk Virksomhed og var saaledes Redaktør af
«I Hjemmet» (1855-61), af Goldschmidts «Hjemme og ude» (senere
«Norden») (1861-63) og af Dagbladet «Danmark» (Jan.-Marts
1863). 1859 blev han ansat i Generalpostdirektoratet, hvor han
avancerede til Expeditionssekretær. 1876 blev han, til Dels imod
sit Ønske, sendt som Postmester til Slagelse (indtil 1879).

Den Aandslivlighed og Almensans, der har været M. egen,
gav sig betydningsfulde Udslag baade paa Postvæsenets og 
Politikkens Omraade. Han fik tidlig Øje for det uheldige i den 
daværende primitive Ordning af det udenrigske Postvæsen, og han 
havde Mod til som ung Assistent i Generalpostdirektoratet (1859)
at fremsætte sin Plan til Transitportoens Afskaffelse eller Afløsning,
men han fik ikke Held til at se sin Paternitet til denne i Virkeligheden 
epokegjørende Tanke officielt anerkjendt, da Planen i 1874
førtes ud i Livet ved Dannelsen af Verdenspostforeningen. Hans
journalistiske Virksomhed bragte ham i nær Forbindelse med mange
af Samtidens ledende Mænd, og i det han stedse har staaet i
Opposition til den regerende National-Liberalisme og dens Arvtagere,
var han efter den ulykkelige Krig 1864 særlig virksom ved 
Dannelsen af Ministeriet Frijs-Frijsenborg paa Basis af, hvad man nu
vilde kalde et agrarisk Program. I Forbindelse med Professor
Frederiksen og Vexellerer Gedalia stiftede han Landmandsbanken
i 1871. -- Foruden en Mængde Artikler i politiske Blade har M.,
der er en Stilist af Rang, bl. a. skrevet «Fra min Samtid» (I-II,
1890-93) samt forskjellige Brochurer, ligesom han har besørget
adskillige Bearbejdelser og Oversættelser. -- Han ægtede i 1854
Louise Dorothea Frederikke Hammer (f. 1831), Datter af 
Murmester Fr. H.

Erslew, Forf. Lex.

C. Christensen.



Michelbecker, Gysbert Wigand, 1636-92, Handelsmand,
fødtes 17. Jan. 1636 i Marburg, hvor Faderen, Erich M., var Raadmand. 
Moderen hed Elisabeth v. Salzbudden. Efter at have staaet
i Lære hos de bekjendte kjøbenhavnske Vinhandlere Johan Lehn
og Johan Edinger tog M. 1661 til Amsterdam, men vendte Aaret
efter tilbage og grundlagde her en betydelig Vinhandel. 1682 
udnævntes han til kongl. Kjældermester. 1687 byggede M. en anselig
Gaard med tilliggende Huse og Lejevaaninger ved Frederiksholms
Kanal, hvor nu Prinsens Palais ligger. Da denne var «Staden til
god og mærkelig Sirat», benaadedes han s. A. baade med 20 Aars
Skattefrihed og et Handelsprivilegium, ligesom Gaden (officielt Ny
Vestergade) længe bar Navnet Wigandsgade efter ham. Med sin
Hustru, Anna Ludvig (Ludewig) (d. 4. Okt. 1724), en Datter af en
ret velstaaende Handelsmand i Kjøbenhavn, Johan L., havde M.
adskillige Børn, af hvilke han mistede en Datter ved Hoftheatrets
Brand 1689. Den første Kirke for de reformerte i Kjøbenhavn
indrettedes i M.s Hus 1685. M., der 1691 regnedes blandt de
største Skibsredere i Kjøbenhavn, beklædte flere Tillidshverv i
Byens Tjeneste, saaledes var han en af Stadens 32 Mænd og 
Meddirektør for Vandledningen. Han døde 25. April 1692.

Giessing, Jubel-Lærere III, 413. 
Hist. Tidsskr. II, 118. 

G. L. Grove



Michelet, Jørgen, 1742-1818, Officer, Søn af Oberstlieutenant
Christian Frederik M. til Hersæter i Trygstad i Smaalenene og
dennes 2. Hustru, Johanne Christiane Augusta f. Holst, var født i
Sørum i Norge 1. Juni 1742, blev 1760 Fændrik reforme ved 1.
søndenfjældske nationale Dragonregiment, 1763 virkelig Fændrik,
1766 Sekondlieutenant ved 2. søndenfjældske (senere smaalenske)
nationale Dragonregiment, 1772 Premierlieutenant, 1785
Kapitajnlieutenant, 1786 Kapitajn, deltog 1788 i Indfaldet i Baahus Len og
udmærkede sig 29. Sept. i Træfningen ved Kvistrum, i hvilken
Anledning han af Kronprins Frederik fik overrakt en Gulddaase.
1790 blev M. Sekondmajor, 1794 Premiermajor, 1802 Oberstlieutenant,
fik 1808 Obersts Karakter. Ved Svenskernes Fremrykning over
Grænsen i April 1808 havde M. Inspektionen over Grænseposteringerne 
i Rødenæs og paa Sitskoven; han blev 1809 Chef for
throndhjemske nationale Dragonregiment, s. A. Generalmajor og tog 1811
Afsked paa Vartpenge. Han ejede Gaarden Solberg i Trygstad,
hvor han døde 26. Febr. 1818. Ugift.

Anker, Biogr. Data om norske Generalspersoner.

C. O. Munthe.



Michelsen, jvfr. Mikkelsen.

<chapter name="Michelsen, Andreas Ludvig Jakob, 1801-81, Historiker og
Politiker">

Michelsen, Andreas Ludvig Jakob, 1801-81, Historiker og
Politiker, født 31. Maj 1801 i Sottrup i Sundeved og Søn af
derværende Andenpræst Frants M. fra Flensborg og Johanne Henriette
f. v. Born fra Aabenraa. Efter at have været Sognepræst i Ødis
ved Haderslev i et Aars Tid døde Faderen 1806, og Moderen
flyttede nu til Aabenraa, hvor Sønnen opvoxede i tarvelige Kaar,
indtil han 1816 ved Grev Blücher-Altonas Hjælp kom til Gymnasiet
i Altona og optoges i hans Hus. Han studerede derefter
Lovkyndighed i Kiel og Gøttingen og tog 1823 Examen ved Overretten
paa Gottorp. Fra forskjellige Sider opfordret til at gaa den
videnskabelige Vej for en Gang at blive Professor i Kiel søgte og fik
han herefter en Understøttelse af 800 Rbdl. aarlig i 2 Aar til at
fortsætte sine Studeringer i Udlandet. Han gik først til Berlin,
hvor han tog den juridiske Doktorgrad, derpaa til Heidelberg og
endelig til Paris for at sætte sig ind i fransk Rettergang. Ved
Nytaar 1826 kom han til Kjøbenhavn, dels for at studere dansk
og overhovedet nordisk Ret til Hjælp ved Fortolkningen særlig af
Hertugdømmernes Retsforfatning, dels for at samle Stof til disses
Historie i de herværende Arkiver og Bibliotheker. Han fik til den
Ende sit Stipendium forlænget paa et Aar. 
I Kjøbenhavn fandt M., som fra Barndommen dansktalende
Nordslesviger, sig snart til rette; han kom i nøje Forbindelse med
danske Videnskabsmænd, fremfor alle med Chr. Molbech, og
optoges i det kongl. danske Selskab for Fædrelandets Historie og
Sprog, det islandske Litteraturselskab og det norske Videnskabernes
Selskab. Molbech affattede og udgav en ret udførlig 
historisk-topografisk Rejsebeskrivelse fra Jylland i Sommeren 1829 i Form af et
Brev til M. og udtaler ved denne Lejlighed: «Jeg tror, uagtet vort
Samliv hverken er meget hyppigt eller mange Aar gammelt, at De
kjender mig bedre og nøjere end mange andre, med hvem
Selskabslivets Forhold i en meget længere Tid har sat mig i nærmere
Berøring». Efterhaanden samlede M.s Interesser sig mere og mere
om de rent historiske Forhold; han anlagde betydelige Samlinger
af Afskrifter til Hertugdømmernes Historie og offentliggjorde alt nu
værdifulde Afhandlinger, især til Oplysning af Strandfrisernes og
Ditmarskernes ældre Samfundsforhold. 1829 blev M. Dahlmanns
Efterfølger som Professor i Historie ved Universitetet i Kiel, og
han udfoldede fra nu af en særdeles rig Virksomhed til Oplysning
af Hertugdømmernes Historie, særlig ved Udgivelsen af Aktstykker
fra Middelalderen. 1833 gav han Stødet til Dannelsen af en
historisk Forening, og han blev dens første Sekretær og Udgiver af
dens Tidsskrift, indtil han 1842 udnævntes til Professor i Stats- og
Folkeret i Jena. Her steg han i Aarenes Løb til Gehejmejustitsraad 
og Medlem af Overappellationsretten og udfoldede en rig
Forfattervirksomhed i tysk Historie og Lovkyndighed. 1862 blev
han Bestyrer («erster Vorstand») af det germaniske Musæum i
Nürnberg, men vendte Aaret efter tilbage til sit snævrere Fædreland
for ikke mere at forlade det.

Alt tidlig havde M. med stor Energi sluttet sig til de politiske
Bevægelser her hjemme. Man mindedes i Hovedstaden hans ivrige
konstitutionelle Debatter i Læseselskabet «Athenæum» og den
Kraft, hvormed han over for Indvendingerne med Hensyn til
Kongens Stilling under en fri Forfatning forsikrede, at «Kongen skal
sove». I 1830 var han i Følge med Uwe Lornsen, da denne tog
her fra til Kiel for at rejse Forfatningsspørgsmaalet, og i den
følgende Tid optraadte M. som Talsmand for de uadelige Stænders,
særlig Bondestandens, historiske Ret til Deltagelse i det offentlige
Liv. Det blev dog især Arvefølgen i Hertugdømmerne, som nogle
Aar senere sysselsatte ham og uafbrudt optog hans Interesser, selv
efter at han havde forladt Kiel. Han blev Augustenborgernes 
statsretlige Sagfører, ufortrøden i at kæmpe for deres Ret til begge
Hertugdømmer, men paa Grundlag af Retstilstande og Forhold,
som for længst havde maattet vige for politiske Afgjørelser og
Hensyn, der syntes at ligge uden for hans Synskreds. I 1848 stillede
han sig til Oprørsregeringens Raadighed og blev brugt til en
Sendelse til Berlin; noget senere valgtes han til Repræsentant for 1.
slesvigske Valgkreds i Frankfurt, indtil han i Maj 1849, skuffet,
vendte hele denne Bevægelse Ryggen. Da han efter Overfaldet
paa Danmark 1864 gjenoptog sin Virksomhed for Augustenborgerne,
maatte han opleve det store Skibbrud, som deres Forhaabninger
lede over for den preussiske Politik. M. trak sig nu, dybt skuffet
og saaret, tilbage fra al offentlig og Embedsvirksomhed, bosatte sig
i Byen Slesvig og syslede med de nærmest liggende historiske
Æmner. Saaledes bearbejdede og udgav han H. N. A. Jensens
sønderjyske Kirkehistorie og fremsatte den opsigtvækkende Paastand,
at Tacitus' Nerthusø («Herthadal») var at søge paa Als. Det
opfattedes som et Udtryk for hans Harme og Skuffelse ved
Hjemlandets Skæbne og en gjenvaagnende Følelse for de nordiske
Tilknytninger i hans Barndom og Ungdom, da han i Aarene efter
1864 gav sin store juridiske Bogsamling til det kongl. Bibliothek i
Stockholm -- Danmark havde han jo uigjenkaldelig brudt med.
Senere testamenterede han dog sine historiske Samlinger til
Universitetet i Kiel. M. døde 11. Febr. 1881. Gift med Ernestine
Sophie Frederikke f. Komtesse Brockdorff (d. 1872), Datter af den
bekjendte Kansler i Glückstadt Cai Lorents Greve B. (III, 98).

Zeitschr. d. Vereins f. thüring. Gesch., Neue Folge II. 
Zeitschr. f. Schles.-Holst.-Lauenb. Gesch. XII. 
Allg. Deutsche Biographie XXI. 
Nord. Tidsskr. f. Hist., Lit. og Konst III, 582 f. 
Alberti, Schlesw.-Holst.-Lauenb. Schriftsteller-Lex.

A. D. Jørgensen.



Michelsen, Carl, f. 1853, Guldsmed. M. er født i Kjøbenhavn 
30. Sept, 1853 og Søn af Hofjuveler Anton M. (f. 1. Juli 1809
i Odense, d. 14. Dec. 1877 i Kjøbenhavn) og Ida Johanne Cecilie
Margrethe f. Hansen (f. 26. Avg. 1815 d. 13. Nov. 1889). Anton M.,
der lærte i Odense, kom 1830 til Kjøbenhavn, hvor han bl. a.
arbejdede hos J. B. Dalhoff, og hvor han efter en Udenlandsrejse
(1837-40) etablerede sig i 1841. Han fik her en stadig voxende
Virksomhed, i hvilken det Dalhoffske Værksted blev optaget, og
han var den første danske Guldsmed, der deltog i en
Verdensudstilling (Paris 1855). 1848 blev han Hofjuveler. Det var hans
Mening, at hans 2 Sønner William og Carl skulde fortsætte hans 
Forretning, den første som teknisk, den anden som merkantil Leder.
Men da William M., der var oplært i Paris, døde 1876, gik
Virksomheden ved Faderens Død Aaret efter udelukkende over til Carl
M., der 1872 var bleven Student fra Metropolitanskolen. Under
ham er Virksomheden væsentlig bleven udviklet, hvad han bl. a.
har vist paa forskjellige Udstillinger (Malmø 1881, Kjøbenhavn 1888,
Chicago 1893 osv.) og ved de f. Ex. i Anledning af Kong
Christian IX's og Dronning Louises Guldbryllup (1892) og Kronprins
Frederiks og Kronprinsesse Louises Sølvbryllup (1894) med dygtig
Kunstnerhjælp udførte større Arbejder. 1878 var han bleven
Ordensjuveler og i 1880 Hofjuveler.

M. har imidlertid deltaget i Arbejdet for den danske Industris
Udvikling ogsaa paa anden Maade end som udøvende Guldsmed.
1881 blev han Medlem af Industriforeningens Repræsentantskab og
erhvervede sig her saa megen Tillid, at han 1889 blev Medlem af
dens Bestyrelse og 1890 dens Formand, en Plads, som han endnu
beklæder. Det er herefter givet, at han ivrig har deltaget i alle
Industriforeningens Arbejder. Han har saaledes været medvirkende
eller ledende ved Danmarks Deltagelse i Udstillingerne i Malmø
1881, Kjøbenhavn 1888, Chicago 1893 og Malmø 1896 og været
Foreningens delegerede i Fællesrepræsentationen for dansk Industri og
Haandværk (fra 1882; fra 1893 Formand for den kjøbenhavnske
Afdeling) og i det tekniske Selskabs Skole (fra 1888); men navnlig
har han været virksom for Oprettelsen af det danske
Kunstindustrimusæum, indviet 1895 og aabnet 1896, hvis første Formand han er.
Det kan endnu nævnes, at han fra 1882-91 var Medlem af
Rejsestipendieforeningens Bestyrelse, at han 1882 udnævntes til Medlem af
Kommissionen angaaende Stempling af ædle Metaller, 1890 til Medlem
af Næringslovskommissionen og 1896 til Medlem af Regeringskommissionen 
for Danmarks Deltagelse i Udstillingen i Stockholm 1897. -- 
12. Maj 1880 ægtede han Ellen Margrethe Ulrich (f. 21. Sept. 1861),
Datter af Direktør i den almindelige Brandforsikring for
Landbygninger, Justitsraad G. H. J. U. og Gyrithe Christine Margrethe
f. Kemp.

C. Nyrop, Dansk Guldsmedekunst.

C. Nyrop.



Michelsen, Conrad Anton, 1804-62, Skolemand og Landøkonom, 
blev født 14. Maj 1804 i Sottrup i Sundeved og var Broder 
til ovennævnte A. L. J. M. Han studerede Theologi i Kiel, blev
Kandidat 1830, Dr. phil. 1835, ansattes 1837 som Kollaborator ved 
Haderslev lærde Skole, blev Subrektor 1838 og Konrektor 1848,
afskedigedes 1850, var i 1854-55 konstitueret som Seminarieinspektør
i Alfeld i Hannover og udnævntes i 1858 til Direktør for den
bekjendte Agerbrugsskole ved Hildesheim. Han var gift med Johanne
Caroline Elisabeth f. Jiirs fra Altona, og han døde 16. Maj 1862.
Foruden en stor Del grammatiske og gudelige Skrifter udgav M. i
1862 et Skrift om Regnskabsføring paa de mindre Landbrug, og
efter hans Død udkom et større Værk: «Landwirthschaftliche
Lebensfragen».

Alberti, Schlesw.-Holst.-Lauenb. Schriftsteller-Lex.

H. Hertel.



Michelsen, Gustav, 1800-46, Veterinær, 
blev født 25. Febr. 1800 i Odense, hvor hans Fader, Peder M., var Stiftsdyrlæge og
Smeddemester. Han gik nogen Tid i Latinskolen, men lærte senere
Smeddehaandværket hos sin Fader; 1821 rejste han til Kjøbenhavn
og gjorde Svendestykke. Derefter blev han Elev paa
Veterinærskolen og tog Dyrlægeexamen 1825. Samtidig besøgte han i flere
Aar Kunstakademiets Modelskole. Han synes at have været en
lovende ung Mand, der vandt formaaende Velyndere, ved hvis
Hjælp han strax efter Examen fik et kongeligt Rejsestipendium.
Efter at have ledsaget Stutterikommissionen paa dens Rejse gjennem
Jylland og Hertugdømmerne tog han til Gøttingen for at studere
hos Blumenbach og Stromeyer. Senere besøgte han Landvæsensakademiet 
i Møglin, hvor han vandt den berømte Thaers Velvilje,
saaledes at denne tilbød ham frit Ophold og fri Undervisning, naar
han samtidig vilde gjøre Nytte med sine Kundskaber. Han blev
i Møglin et Aar og studerede især Faareavl, som paa den Tid
spillede en stor Rolle; til Gjengjæld underviste han i Exteriør. I øvrigt
besøgte han paa sin Rejse Stutterierne i Trakehnen og i Ungarn
samt forskjellige tyske veterinære og landøkonomiske Institutter.

I Efteraaret 1828 vendte han hjem og blev strax ansat som
Dyrlæge ved de kongelige Gaarde i Jylland og paa Sjælland. 1830
forlod han denne Stilling for at ordne de betydelige Schæferier
paa Lerchenborg Gods (o. 10000 Stykker Faar), og uagtet hans
Virksomhed her blev stærkt kritiseret, fordi han ikke i Tide
standsede et Udbrud af Faareskab, synes han dog i det hele at have
indlagt sig Fortjeneste derved. 1832 blev han tillige
Landvæsenskommissær i Holbæk Amt og fik Rang med Kammerraader. S. A.
vandt han en af Landhusholdningsselskabet udsat Præmie for en
Afhandling om de Grundsætninger, hvorefter Danmarks Hesteavl 
burde ledes. Han tog heri med stor Varme Ordet for Indførelse
af Fuldblodsheste og Indretningen af Hestevæddeløb, og han gav
Stødet til en stærk Bevægelse i den Retning; Resterne af den
gamle Bestand fra Frederiksborg Stutteri bleve solgte og erstattede af
Fuldblod, der oprettedes Aktieselskaber for Hold af Fuldblodshingste
osv. Hele denne Bevægelse, af hvilken han havde lovet Samfundet
glimrende Resultater, gjorde dog snarest Skade, i hvert Fald næppe
nogen Nytte, og hans Virksomhed for at reformere Hesteavlen blev
meget strængt kritiseret, især af J. V. Neergaard («Danmarks
forkvaklede Hestevæsen», 1842); navnlig bebrejdede man ham, at han
stik imod sine oprindelig fremsatte Grundsætninger medvirkede til
Indførelse af Halvblodshingste (de saakaldte Nathansonske Hingste)
som Landstodhingste i Jylland. M. arbejdede med stor Iver for
at skaffe nye Ideer angaaende Husdyravl og Husdyrbrug Indgang;
1833-34 udgav han et Ugeskrift, «Landøkonomisk Veterinærtidende»,
han indførte de Guénonske Kjendetegn paa gode Malkekøer,
oversatte Skrifter om Mejerikøers fordelagtigste Vinterpleje, om finuldede
Faar, bearbejdede Liebigs kemiske Breve osv. Han holdt i 1836
og 37 offentlige Foredrag i Kjøbenhavn over landøkonomiske
Gjenstande, især vedrørende Husdyr, skrev Artikler derom i «Berlingske
Tidende», virkede i Landhusholdningsselskabets Agerdyrkningskommission, 
var i nogle Aar Stutterikommissær og fra 1837 Hjælpelærer
ved Veterinærskolen, hvor han foredrog Schæferivæsen, Hesteavl og
Hestehold samt i de første Aar tillige Beslaglære. Hans
Undervisning siges at have været livlig og skikket til at vække Elevernes
Interesse, og der kan i det hele næppe være Tvivl om, at han
har været en vel begavet Mand, et det Hoved», men han synes at
have savnet Grundighed og dybere Studium. Han døde 28. Juni
1846. Han var gift med Murdochine f. Brinck.

Erslew, Forf. Lex.

B. Bang.



Michelsen, Ove Wilhelm, 1800-80, Søofficer, Marineminister,
Søn af Raadmand og Stadssekretær i Tønning Christoph Friedrich
M. og Margrethe Christine f. Waltern. M. er født i Tønning
28. Avg. 1800, blev Sekondlieutenant i Marinen 1818,
Premierlieutenant 1825, Kapitajnlieutenant 1834, Kapitajn 1842,
Kommandørkapitajn 1850, Kommandør 1852 samt ved sin Afgang karakt.
Kontreadmiral 1859. -- Kort efter sin Udnævnelse til Officer
ansattes M. som Lærer ved Søkadetakademiet i militær og
Landtonings Tegning, foretog et Par Togter som Kadetofficer og 
afgik 1820 om Bord paa Korvetten «Najaden» til Vestindien, hvor
Korvetten stødte paa et Rev og kun i næsten synkefærdig Tilstand
frelstes ind til St. Thomas, og hvor Besætningen blev angreben af
gul Feber, under hvilken Halvdelen af Officererne samt en
Femtedel af Mandskabet døde. Ved Hjemkomsten ansattes han ved
Søartilleriet, studerede derefter sit Vaabens Videnskab, uddannede sig
yderligere i 2 1/2 Aar paa en Rejse til Sverige, Holland, Frankrig og
England og udnævntes da (1830) til Undertøj mester ved Søartilleriet
samt Medlem af Konstruktions- og Regleringskommissionen. 1833-53 
beklædte han tillige Posten som Lærer i Artilleri for
Søkadetterne, for hvem han forfattede en Lærebog (1836), der lige op til
Indførelsen af det riflede Skyts baade her og i Udlandet betragtedes
som et Hovedværk. 1835 forfremmedes M. til Tøjmester og Chef
for Artillerikorpset, hvilken Stilling han med stor Dygtighed
beklædte indtil 1854.

Ved sin Grundighed og Flid havde han efterhaanden erhvervet
sig saa megen Anseelse, at Kongen, da det Bangske Ministerium
dannedes i Dec. 1854, efter at have bevidnet ham sin Paaskjønnelse
af Virksomheden som Tøj mester overdrog ham Marineministerportefeuillen, 
med hvilken han senere overtraadte i Andræs og Halls
Ministerier. Som Marineminister gjennemførte han Organisationsloven 
af 1856, et i flere Henseender fortjenstfuldt Arbejde, der dog
i Søofficersstandens Øjne havde den Skavank, at den paa en for
Kommandoforholdene noget forstyrrende Maade forandrede og
sammendrog de fra Fortiden nedarvede Betegnelser paa Officersgraderne.
En Tid lang -- fra Maj 1857 til Juli 1858 -- fungerede M.
endogsaa som Interimsudenrigsminister, en Stilling, hvori det dog næppe
lykkedes ham fuldt ud at gjøre Fyldest. 1855 valgtes han ved
Kaaring til Folketingsmand for Fredericia. Som Marineminister
optraadte M. med en rolig, fornem Værdighed, der -- parret med
Humanitet og Velvilje -- ikke undlod at gjøre sin Virkning; men
da hans Virksomhed jo faldt i en forholdsvis rolig Fredsperiode,
har den dog egentlig ikke efterladt sig ret mange blivende Spor;
i Debatten i Tingene led M. noget af en vis Stivhed, der til Tider
kunde gjøre ham mindre slagfærdig, end ønskeligt var. Da det
Rottwittske Ministerium i Dec. 1859 dannedes, gik M. af og erholdt
da Kontreadmirals Karakter; Storkorset havde han allerede Aaret
forinden opnaaet, 1855 var han ble ven Kammerherre, ligesom han
i Tidens Løb dekoreredes med en stor Mængde udenlandske
Ordener. -- Sine sidste Aar henlevede M. i Ro og ubemærket 
Stilhed, saa at han ved sin Død, der indtraf 20. April 1880, næsten
var bleven glemt til Trods for den fremtrædende Rolle, han i sit
Livs Arbejdsperiode havde spillet.

M. var 2 Gange gift: i. (1822) med Nicoline Christine f. Wleugel
(f. 30. Juli 1798 d. 18. Okt. 1844), adopteret Datter af Kontreadmiral
Peter Johan W.; 2. (1856) med Marie f. Duntzfelt (f. 4. April 1819),
Dattter af Etatsraad William Frederik D. (IV, 365).

Erslew, Forf. Lex.

C.  With.



Middelboe, Bernhard Ulrich, 1768-1825, Søofficer, Søn af
ndfr. nævnte Biskop Stephan M., er født i Aarhus 16. Nov. 1768,
blev Sekondlieutenant i Marinen 1789, Premierlieutenant 1796,
Kapitajnlieutenant 1804, Kapitajn 1810 og erholdt 1815 Afsked (fra 1816
med Titel af Kommandørkapitajn). Han døde i Kjøbenhavn 25. Okt.
1825 og var gift med Magdalene f. Foersom (f. i Øster Linnet 1. Juli
1773 d. i Ribe 23. Dec. 1861), Datter af Provst Chr. F. og Enke
efter Konsumtionsinspektør P. Buch i Viborg. M. var i hollandsk
Tjeneste 1793-95, hvorfra han vendte syg hjem; gjorde derefter
Tjeneste ved den gliickstadtske Ekvipage, var derpaa ansat ved
Indrulleringen i Aabenraa; kommanderede Skonnerten «den
aarvaagne» i Vestindien 1799 og bestod her ærefuldt en Kamp med
en engelsk Kaper. Efter sin Hjemkomst beordredes han til
Indrulleringen i Randers. I Slaget paa Kjøbenhavns Red 2. April 1801
var M. Chef for Stykprammen «Søhesten»; i Kampen havde hans
Besætning (74 Mand) 25 dræbte og 22 Saarede; efter et tappert
Forsvar mod 3 Fregatter og nogle Brigger maatte han stryge Flaget
for Overmagten. Under Englændernes Overfald 1807 var han Chef
for Batteriet «Prøvesten». Da han ved Reduktionen 1815 var
bleven afskediget, kjøbte han Landejendommen Pedersdal paa
Amager og bosatte sig der, men kom i de paafølgende daarlige
Tider i stort Betryk og døde i temmelig trange Kaar. 

C. With.



Middelboe, Christian Giørtz, f. 1852, Søofficer, Forfatter.
M., født i Ribe 9. Marts 1852, er Søn af Toldkasserer, Justitsraad
Chr. M. (f. 6. Okt. 1805 d. 27. Maj 1887) og Caroline Christiane f.
Giørtz (f. 26. April 1831 d. 17. April 1875). Da nans Fader i 1862
forflyttedes til Aalborg, fulgte Drengen med der til, hvor han gik i
den lærde Skole, indtil han i Slutningen af 1866 sendtes til
Kjøbenhavn for i Mariboes Skole at forberedes til Søkadetakademiet. I
1867 blev han udnævnt til Søkadet og i 1872 til Sekondlieutenant, 
1873 til Premierlieutenant i Marinen. 1877 blev han ansat ved
Søminevæsenet, og 1885 udnævntes han til Kapitajn. Han er en
meget anset Officer. 17. Jan. 1878 ægtede han Hedvig Therese
Lund (f. 10. Dec, 1853), Datter af Vinhandler S. J. L. og Betty
Jacobine f. Tetzen. -- Som Forfatter har M. dels med Navn, dels
anonymt -- meget ofte i «Tidsskrift for Søvæsen» -- offentliggjort
en Mængde Afhandlinger, som behandle Spørgsmaal, der høre ind
under hans Fag. I belletristisk Retning har han i Skrifter, udgivne
ved Udvalget for Folkeoplysningens Fremme, og i forskjellige
Tidsskrifter, dels under Mærket --e--, dels med Navn, skrevet i alt
23 friske og kvikke, godt fortalte og ægte sømandsmæssige
Skildringer, næsten udelukkende fra Sømandslivet.

Nic. Bøgh.



Middelboe, Stephan, 1730-1811, Biskop, blev født 22. Sept.
1730 i Sogndal (Stavanger Amt), hvor hans Fader, Oluf Amundsen
M., var Handelsmand; Moderen hed Magdalene Marie f.
Hindsholm. Han blev Student 1751 fra Bergens Skole, rejste s. A.
tilbage til Norge som Huslærer, tog Attestats 1755. Aaret efter blev
han personel Kapellan i Askevold (Bergens Stift) hos den senere
Biskop Arentz; derefter en kort Tid Hjælpepræst hos den gamle
Stiftsprovst Bützow i Kjøbenhavn; blev Feltpræst 1762, Sognepræst
til Askevold 1763 og ægtede nu den følgende Sommer Marie
Kirstine Bildsøe, ældste Datter af Dr. theol. P. M. B. (II, 199), hvem
det som Biskop i Aarhus lykkedes at faa denne sin Svigersøn til
Provst og Sognepræst ved Frue Kirke i Aarhus 1766. Her virkede
M. i 15 Aar, indtil han 1781 blev Stiftsprovst i Ribe og endelig
1786 Biskop sammesteds. 1779 var der tildelt ham fraværende den
theologiske Doktorgrad ved den store Promotion i Anledning af
Universitetets 300 Aars Jubilæum. Paa Grund af Alder entledigedes
han 1811 og døde 1. Dec. s. A. Han var meget yndet af Stiftets
Præster for sin Humanitet og Omhu for deres Vel. -- 2. Febr.
1807 døde hans ovennævnte Hustru; men 7 Maaneder efter indgik
den 77aarige Biskop nyt Ægteskab, med Georgine Grubbe Kaas
(f. 1760 d. 1835), Datter af Kommandørkapitajn Malte K. Hun
havde været Hofdame hos de russiske Prinsesser i Horsens.

Lampe, Bergens Stifts Biskoper og Præster II, 109. 
Frost, Efterretn. om Ribe Domkirke S. ll8 ff. 
Hertel, Aarhus Domkirke II, 510 f. 
Norsk theol. Tidsskr., Ny R., VI, 139 f.                                                            

A. Jantzen.



Middelboe, Stephan, 1802-56, Søofficer, Søn af foran nævnte
Bernh. Ulr. M., er født i Kjøbenhavn 8. Marts 1802, blev 
Sekondlieutenant i Marinen 1823, Premierlieutenant 1832 og erholdt Aaret
efter Afsked som Kapitajnlieutenant, i det han samtidig ansattes
som Navigationsexaminator for Slesvig og Holsten. Efter egen
Begjæring ansattes han under Krigen i 1848-50 som Reservelieutenant 
i Marinen og gjorde Tjeneste paa Kanonbaadene. Han døde
i Ottensen 16. Juli 1856 og var gift med Johanne f. thor Straten
(f. 1807 d. 1861), Datter af Borgmester i Flensborg P. P. thor S.
og Anna Maria f. Rønnenkamp. -- Som ung Officer studerede
han særlig Mathematik; 1833 ansattes han som Avskultant i
Konstruktions- og Regeringskommissionen, men afgik kort efter igjen.
Som Navigationsexaminator tildeltes der ham kort før hans Død
Generalkrigskommissærstitelen. I sine sidste Leveaar var hans
Helbred svageligt, hvorfor han jævnlig maatte foretage Rejser til tyske
Badesteder. Som Forfatter af navigationsvidenskabelige Skrifter,
bl. a. «Haandbog for den praktiske Navigatør» (1843), nar M. gjort
sig fordelagtig bekjendt.

Erslew, Forf. Lex.

C. With.



Middelfart, Mads Jensen, d. 1637, s. Medelfar (ovfr. S. 207).



Middelthon, Henrik Bryssel, 1741-87, Forfatter, født i
Bergen 12. Juli 1741 af Forældrene Kjøbmand Johan M. og Dorthe
Magdalene f. Bryssel. Han deponerede fra Bergens Skole 1758,
men tog ingen Embedsexamen, syslede med Æsthetik og leverede
1770 et Sørgespil, «Claus Rhynholt», hvis Sujet stemmer med Tidens
Smag: den standhaftige Dyd, som ved tvingende Omstændigheder
bringes til at glemme sig selv. Hvor og naar han skrev dette,
kjendes ikke, og der er i det hele lidet bekjendt om ham før
denne Tid, da han i Bergen som 4. Lekties Hører i Latinskolen
vandt et Navn som en vittig, lærd og retskaffen Lærer. Her
begyndte han i Sept. 1772 Udgivelsen af et Hæfteskrift, «Det bergenske
Magasin», hvis 10. og sidste Hæfte udkom i Juni 1773. Det
indeholder Morskabslæsning -- Anekdoter, Drikkeviser, Allegorier osv. --,
men giver tillige Indblik i Bergens Handelsforhold paa denne Tid
og har reddet den ved M. Schnabel og Christoffer Frimann udførte
Fortsættelse af Miltzows «Presbyterologia Voss-Hardangriana», der
fylder de sidste Hæfter. Han døde ugift 8. Sept. 1787.

L. Sagen, Om Bergens Latinskole (Bergen  1828).

D. Thrap.



Midelfart, Hans Christian Ulrik, 1772-1823, Præst, født
paa Bynæsset 22. Juli 1772, Søn af Sognepræst Albrecht Angell M. 
(f. 29. Sept. 1714 d. 8. Maj 1788) og Stinken f. Tønder (f. 26. Avg.
1732 d. 23. Jan. 1793), deponerede fra Throndhjems Skole 1789 og
fik Attestats 1794, blev s. A. Kollega ved Throndhjems Skole og
1800 konstit. Konrektor. 1802 blev han Sognepræst til Bejtstaden
og 1804 Provst i Vestre Indherred. Her vandt han i høj Grad
Biskop Bugges Anerkjendelse for sin Virksomhed i Skolevæsenets
Tjeneste, og hans Skoleungdom karakteriseres som den «mest
dannede» i Stiftet. Under Krigsaarene led han de haardeste
Trængsler og ofrede alt, hvad han havde, for Menigheden. Med
nedtrykt Sind maatte han 1814 gaa til Ejdsvold som 1.
Repræsentant for Nordre Throndhjems Amt, kom hid med Tvivl om Norges
Evne til at opretholde sin Selvstændighed, men besluttede sig til
at følge Majoriteten. Han var Medlem af Konstitutionskomiteen,
tog dog kun liden Del i de politiske Forhandlinger, men var
virksom, hvor det gjaldt Kirkens og Skolens Sager. Han ansaas af
alle for en af Rigsforsamlingens dygtigste og mest dannede Mænd.
Da han kom hjem, blev han i Slutningen af Aaret udnævnt til
Sognepræst i Skognen, hvor han døde 1. Dec. 1823. Til Politik havde
han ingen Lyst, men han kunde ikke undgaa at blive valgt til
Stortingsmand samme Aar, han døde. Han havde ypperlige
filologiske Kundskaber og maa baade som Skolemand og Præst regnes
til de dygtigste Mænd, Norge har haft i det 19. Aarhundrede. Han
blev 18. Sept. 1800 gift med Eleonore Christiane Fabricius (f. 17. Febr.
1773 d. 16. Juni 1826), Datter af Peter Heiberg F., Provst og
Sognepræst til Støren (f. 1730 d. 1790), og Johanne Margrethe f. Borchgrevink.

D. Thrap, Bidrag t. d. norske Kirkes Hist. i 19. Aarh. I, 330 ff.
Erlandsen, Throndhjems Stifts Geistlighed S. 309.

D. Thrap.



Mikkel (Nielsen ell. Klausen, Michael Nicolai), --1492--,
Digter. Om Hr. M., Vicepræst ved St. Albani Kirke i Odense,
vides kun, at han 1492 medvirkede ved Stiftelsen af et Alter og
et Mariæ Psalters Broderskab ved sin Kirke, og at han altsaa har
været greben af den religiøse Vækkelse, som henimod Reformationen 
ytrede sig, især inden for Dominikanerordenen, ved Iver for
Mariadyrkelsen og Oprettelse af Broderskaber til regelmæssig
Læsning af «Mariæ Psalter» &#596;: Rækker af Aver og Bønner til den
hellige Jomfru, inddelte efter Rosenkransens Stene eller Perler.
Omtr. 1496 udarbejdede han paa Opfordring af Dronning Christine
sin store asketiske Digtning «Om Jomfru Mariæ Rosenkrans og
dens Broderskab», en Samling rimede Uddrag og Referater af den 
franske Sværmer Alanus de Rupes latinske Skrifter om dette Æmne,
som den Gang vare meget udbredte ogsaa i Danmark og Sverige.
Dertil føjede Hr. M. et Par kortere og klarere Digte af
bibelskepisk og moraliserende Indhold, om Skabelse og Syndefald og om
Menneskens Levned, begge vistnok efter nu ukjendte latinske
Originaler. Det sidste skildrer det verdslige Menneskes forskjellige
Livsaldre fra Fødselen til Døden og Dommen i en Monologform,
der minder om Dødedansen.

Hr. M.s Digte, der først bleve trykte 1514 og 15, og hvoraf
C. Molbech besørgede en ny Udgave 1836, udmærke sig ikke alene
ved at være ganske let og flydende rimede i de gammeldags
Knittelvers, men ogsaa, trods den grove katholske Overtro og
Værkhellighed, ved inderlig religiøs Følelse og alvorlig Syndsbevidsthed.
Derfor have visse Dele af denne «Katholicismens Svanesang i
Norden», «kristelig forvendte» og reformatorisk udrensede, faaet Plads
i vore senere Salmebøger.

Aarsberetn. fra det st. kongl. Bibl. I, 223.

J. Paludan.



Mikkelsen, jvfr. Michelsen.



Mikkelsen, Aksel, f. 1849, Sløjdskolemand. 
M., Søn af Former Jørgen M. og Ane Margrethe f. Løth, er født i Hjørring;
14. Avg. 1849. Han lærte Maskinfaget og drev 1872-83 et
Jærn-støberi og Maskinværksted i Vester Brønderslev, i nogle Aar i
Forbindelse med en Haandværkerskole. Siden har han udelukkende
virket for Sløjdens Indførelse som Skolefag. Efter i 2 Aar at have
været Forstander for den tekniske Skole i Næstved flyttede han
1885 til Hovedstaden, underviste ved forskjellige Skoler og blev
1886 Forstander for «Dansk Sløjdlærerskole», støttet af den s. A,
oprettede «Dansk Sløjdforening» og fra 1888 af Staten. M. leder
de aarlige Sommerkursus til Uddannelse af Lærere i Sløjd og har
desuden givet en Mængde Børn og voxne Undervisning i dette
Fag paa sin Skole. Under megen Modstand, især af den fra Nääs
udgaaede Retning i Sløjdundervisningen, har han uddannet et eget
Sløjdsystem, der endog har vundet Udbredelse uden for Danmark.
I en Række Afhandlinger, Skrifter og Billedværker har han søgt at
paavise Sløjdens Betydning for Opdragelsen, give Anvisning til dens
Udførelse («Modeltegninger», 1888, «Sløjdlære», 1894) og anbefale
god Holdning baade ved dette og andet legemligt Arbejde
(«Arbejdsstillinger for Sløjdskolen», 1888, «Fysiologiske Tegninger», 1892, 
«Arbejdsstillinger», 1896). Ægtede 2. Marts 1873 Maren Nielsen,
Datter af Skovfoged N., Tøjstrup ved Ryslinge. Han fører i Følge 
Navnebevilling nu Efternavnet Mikkelsen-Løth.

Aarsberetn. fra Dansk Sløjdforen. 1887 ff. 
A. Mikkelsen, Opdrageren, 2. Aarg. Nr. 7.

Joakim Larsen.



Mikkelsen, Anders, d. 1615, s. Kolding (IX, 357).



Mikkelsen, Christoffer, --1556, religiøs Sværmer. 
Han var 1551 Læsemester ved St. Knuds Kirke i Odense, da han i Forening
med Præsten Laurids Helgesen (VII, 293) vakte et stærkt Røre ved
sine heftige Angreb paa Knudsbrødrene eller Præsterne i det da
endnu bestaaende St. Knuds Kloster. Da alle Biskop Jørgen 
Sadolins Formaninger om at holde Fred viste sig frugtesløse, blev C. M.
ved Landemodets Dom erklæret for afsat. Sagen kom siden for
det akademiske Konsistorium, som dog heller ikke kunde bevæge
C. M. til Eftergivenhed; han udtalte sig endog paa en uærbødig
Maade om Kongen og sagde, at det havde været bedre, at Hs.
Maj. havde jævnet alle Klostre med Jorden, end at frede om
Munkevæsenets Levninger. Endelig stilledes der C. M. Valget
mellem at gjøre sin Biskop Afbigt for de Beskyldninger, han havde
rettet imod ham, eller at gaa i Fængsel. Da han blev ved sit, 
indsattes han 1552 i Sorø Klosterfængsel, hvor han døde 23. April 1556.

Saml. t. Fyens Hist. og Topogr. IV, 70 ff.

H. F. Rørdam.



Mikkelsen, Hans, --1532, Borgmester, Christian II's Raad,
forekommer fra 1503 som Raadmand, fra 1508 som Borgmester i
Malmø. Han var en rig og driftig Kjøbmand, der besad store
Ejendomme baade i Malmø og Kjøbenhavn; som Borgmester anlagde 
han Volde om Malmø og foretog flere Forbedringer i Staden.
Mest bekjendt er han dog bleven som Hovedmanden for det 
demokratiske Borgerparti, der søgte sin Støtte i en udvidet Kongemagt
i Modsætning til Præste- og Adelsvælden. Omtr. fra 1517 traadte
han i nærmere Forbindelse med Christian II og Sigbrit; han skal
i dette Aar i Modsætning til Rigsraadet have tilskyndet Kongen
til at begynde Krigen med Sverige og beklædte en Tid, medens
Kongen (1518 ell. 20) var i Sverige, midlertidig Stillingen som 
Befalingsmand paa Kjøbenhavns Slot; tillige forlenedes han, skjønt han
var borgerlig født, med det rige Børringe Kloster i Skaane og fik
1520 Pant heri for en stor Sum. 1519 var han virksom ved 
Christian II's Forsøg paa at bemægtige sig den pavelige Legat 
Arcimboldus og dennes Gods. 1520 blev han, samtidig med det 
stockholmske Blodbad, kaldt til Stockholm for i Forening med 3 andre
Kjøbmænd fra Kjøbenhavn og Malmø som «menige Danmarks
Riges Kjøbmænds fuldmægtige Sendebud» med Borgmestre og Raad
i Stockholm at indgaa et nordisk Handelsforbund som Modvægt
mod Hanseforbundet, og han var vistnok den egentlige Ophavsmand
til denne store Plan saa vel som til Christian II's øvrige Planer
om at fremhjælpe den nordiske Handel. Størst Betydning fik han
dog som Hovedforfatteren af de nye Landslove, som udstedtes i
Slutningen af Kongens Regering, og hvorved der gjordes saa stærke
Indgreb i Adels- og Præstevælden. At han tillige arbejdede for at
skaffe Kongen arvelig Regering, maa anses for utvivlsomt; i 
Udlændigheden kommer han tilbage til denne Tanke og opfordrer
Kongen til, naar han kom tilbage til sine Riger, fornemmelig at
iværksætte denne Plan. Selv blev H. M. i Følge den ved den nye
Lov indførte Ordning af Kjøbstadsstyrelsen af Kongen indsat til
«Skultus» (Overborgmester) i Malmø.

H. M. var saaledes nøje knyttet til det bedste i Christian II's
Regeringssystem og følte en stor Hengivenhed for ham, om han
end i sine Venners Kreds stærkt skal have dadlet Kongens 
tyranniske Gjerninger. 1523 opgav han sine store Ejendomme og sin
Stilling i Malmø for at følge Kongen i Landflygtighed. Hvor stor
Forbitrelsen da var imod ham, ses ogsaa deraf, at Børringe Kloster
strax med Magt blev taget fra hans efterladte Familie, og at H. M.
og Sigbrit vare de eneste, som ved Kjøbenhavns og Malmøs 
Overgivelse i Dec. 1523 undtoges fra den almindelige Amnesti. Hans
efterladte Hustru, Elsebet, og hans Døtre, Bodil, gift med Mester
Martin Bussart (III, 266), og Margrethe, gift med Nicolaus Leysener,
en rig Borger i Malmø af tysk Byrd, beholdt Hustruens Halvpart
af Ejendommene, medens H. M.s Halvpart inddroges. Dog stod
Godset urørt i 2 Aar, og H. M. skal ogsaa af flere af Rigens
Raad have faaet Opfordring til at vende tilbage, men han afslog
det. I Aaret 1525 blev H. M.s Halvpart af Godset derpaa skjænket
til Johan Rantzau, som dog solgte den til Familien, der saaledes
igjen en Tid kom i Besiddelse af det hele. H. M. havde imidlertid
under Christian II's Ophold i Wittenberg 1523 sluttet sig til Luthers
Lære, og da Kongen vilde lade det nye Testamente oversætte paa
Dansk, fik H. M. Tilsyn med dette Arbejde, der væsentligst 
besørgedes af Kongens Sekretær Mester Christiern Winter, og 
oversatte selv efter Luthers tyske Oversættelse Pauli Breve og flere
andre Stykker. Bogen udkom i 1524, men foran Pauli Breve havde
H. M. indskudt en Fortale, hvori han foruden heftige Angreb paa
den katholske Præstestand skildrede Christian II som den ved
Evangeliet blødgjorte Fyrste, der angrede sin forrige Færd, og
bebrejdede sine Landsmænd, at de havde fordrevet ham. Da H. M.
derpaa 1525 i Danmark tillige lod udsprede en af ham selv besørget
Udgave af et i Christian II's Navn til den dantzigske Borgmester
Johan Wendeland skikket Brev, hvori Kongen ligeledes skildredes
som den omvendte Fyrste og gik ind paa Wendelands Plan om
ved en luthersk-demokratisk Rejsning i Hansestæderne at søge at
bane Vejen for Kongens Restitution, vaktes Forbitrelsen atter
stærkt mod H. M. i Danmark. I Dec. 1526 forfattede Poul
Helgesen sit «Svar til H. M.», hvori han paa det hvasseste tog fat baade
paa H. M. selv, dennes Fortale og hele Oversættelsen af
Testamentet, der som et første Forsøg ogsaa i sproglig Henseende var
meget mangelfuldt. Samtidig fængsledes H. M.s Hustru og Datter
Margrethe og udvistes til sidst af Landet, medens Nicolaus Leysener
i 2 Aar holdtes i Fængsel som Forræder og kun undgik Døden
ved Hertug Christian (III)s Forbøn og derpaa begav sig til
Nederlandene. Paa Herredagen i Odense 1527 forbødes desuden «H. M.s.
Bøger». Alt Godset blev atter konfiskeret, og hele Familien, med
Undtagelse af Martin Bussart, der havde sluttet sig til Frederik I,
samledes i Lier, hvor H. M. havde Ophold som Kong Christians
Raad og Hofmester.

Den store, endnu til Dels opbevarede Brevvexling, som H. M.
i disse Aar, navnlig medens Christian II 1526-28 opholdt sig i
Tyskland, førte med denne, viser til fulde, hvor stor Pris Christian II
satte paa ham. Intet Foretagende af Vigtighed blev iværksat, uden
at hans Raad indhentedes, men det fulgtes rigtignok ikke altid.
H. M. viser i denne Brevvexling stadig sin store Hengivenhed for
Kongens Sag og sin retskafne og hæderlige Karakter. Hans Raad
ere i Regelen besindige, og ofte fraraader han vovelige Foretagender
eller overilede Planer. Han havde desuden en stærk Følelse af
det mislige i Christian II's Lyst til at betro sig til æventyrlige
Existenser, der kun søgte egen Fordel. Den Sparsommelighed,
som H. M. maatte udvise som Styrer af Kongens fortvivlede
Pengeforhold, vakte megen Uvilje imod ham hos mange af Kongens
Mænd. Dertil kom, at han var ilde set ved Hoffet i Briissel, hvor
man ansaa hans «nye Lov» som Hovedaarsagen til Kongens
Fordrivelse, og hvor hans trofaste Vedhængen ved Luthers Lære, hvorom
ogsaa flere af ham forfattede religiøse skriftlige Opsatser bære Vidne
kke kunde forblive skjult. 1528 kastedes han tillige med flere af
Kongens Mænd af den Grund i Fængsel i Vilvoorde, og kun Kongens
personlige Indgriben og Hævden af, at dette Skridt stred mod det
ham og hans Mænd givne kejserlige Lejde, skaffede ham atter fri
og frelste ham fra Kjætterdøden.

1531 fulgte H. M. Kongen til Norge. Medens Kongen, efter
at der var sluttet Vaabenstilstand med Mogens Gyldenstjerne,
foretog sit Tog til Baahus Len, førte H. M. Befalingen i Oslo; men
for øvrigt er H. M. ikke meget fremtrædende i Norge; hans
Betydning giver sig ogsaa mere til Kjende i Lønkammerets
Forhandlinger end i krigerisk eller diplomatisk Færd. Han skal stærkt
have fraraadet at gaa ind paa Kontrakten i Oslo af 1. Juli 1532
og at stole paa det givne Lejde. Da Kongen førtes til Kjøbenhavn,
rejste H. M. tilbage til Nederlandene med det originale
Lejdebrev, senere et frygteligt Vaaben i Kong Frederiks Fjenders Haand.
Her fik han Underretning om Kongens Fængsling og døde faa
Maaneder efter, 20. Dec. 1532, i Harderwijk i Geldern. -- Hans
Hustru synes at være død faa Aar efter; Nicolaus Leysener, der
som Skibsfører havde deltaget i Toget til Norge, steg til en høj
Stilling dels i engelsk, dels i nederlandsk Tjeneste og døde som
Admiral i Carl V's Tjeneste i Slutningen af 1539 eller Begyndelsen
af 1540.

Danske Mag. 3. R. I, 238 ff. 
Allen, De tre nord. Rigers Hist. II, 338 ff.; IV, 2, 458 ff. 
Allen, Breve og Aktst. t. Chr. II's og Fred. I's Hist. I.
Aarsberetn. fra det st. kongl. Bibl. I, 315 ff.

A. Heise.



Mikkelsen, Hans, --1601, Skolemand, 
var født i Randers, vistnok ved den Tid, da Reformationen gjennemførtes her; men
om hans Studeringer vides intet, før vi henimod 1560 træffe ham
i Kjøbenhavn som Lærer for Brødrene Arild og Jacob Huitfeldt
der da vare i Huset hos Professor Poul Madsen (s. ovfr. S. 21).
Efter at H. M. i nogle Aar med stor Dygtighed havde ledet de
unge Menneskers Undervisning i Kjøbenhavn, blev det 1562
overdraget ham at ledsage dem til Gymnasiet i Strasburg, der den
Gang styredes af den berømte Pædagog Johs. Sturm og stod i
megen Anseelse. Her tilbragte han henved 3 Aar. Ved hans
Bortrejse omtalte Sturm ham i et Brev til Kong Frederik II som
en særdeles brav, flittig og velstuderet Mand. 1565 kom han hjem,
og ikke længe efter antog Fru Birgitte Gjøe ham til Rektor for
den nys oprettede «fri» Skole paa Herlufsholm, der i sin Art var 
noget nyt her til Lands og særlig var beregnet paa at være en
Kostskole for den adelige Ungdom. 1566 tog han Magistergraden
i Kjøbenhavn. Som Tillæg til sin tarvelige Løn fik han 1570 et
Kanonikat i Roskilde, og Aaret efter blev han Sognepræst for
Herlufsholm uden derfor at opgive Lærergjerningen. 1578 var han
en af de Mænd, som Universitetet anbefalede til at blive Biskop i
Throndhjem. Biskop blev han dog ikke; men da Kongen forlangte,
at ovennævnte Poul Madsen, der nu var Sjællands Biskop, skulde
give Anvisning paa «en god, from, fin, lærd og gudfrygtig Mand»,
der egnede sig til at være dansk Hofprædikant, saa vidste han
ingen bedre at pege paa end H. M., som da ogsaa blev kaldet
til denne anselige Stilling. 1580 forlod han Herlufsholm og tog
Bolig ved Frederiksborg, hvor Hoffet mest opholdt sig.

Da Kong Frederik II's ældste Søn, Christian (IV), var i den
Alder, at han skulde have en Lærer, bestemte Kongen sig, efter
Rigsraadets Anbefaling, for H. M., der «før havde omgaaedes med
Børn og vel vidste at skikke sig i den Lejlighed». 1583 overtog
han den vigtige Gjerning at opdrage Rigernes tilkommende Styrer,
og i ii Aar forestod han den med ualmindelig Dygtighed (s. III,
494). En saa kompetent Dommer som Dr. Hans Poulsen Resen
siger, at H. M. var «vidt berømt for sin synderlige Skikkelighed
til Ungdommen at oplære», og at han «med stor Lov og Ære»
havde varetaget sit Embede som Kong Christians Tugtemester. Da
han endelig havde fuldendt sit Hverv, trak han sig tilbage til det
Prælatur i Lund, hvormed han allerede 1583 var bleven forlenet.
Men den unge Konges Yndest og Tillid kaldte ham 1597 til den
betydelige Post som Forstander for Sorø Skole og Klostergods,
i hvilken Stilling han forblev til sin Død, 13. Dec. 1601. En fremmed
rejsende, der 1600 besøgte Danmark, omtaler ham som «Vir
corpore grandis et annis consilioqve potens», altsaa en
ærefrygtindgydende og ærværdig Skikkelse. -- Hans Hustru, Lisbet Munthe,
overlevede ham med flere Børn, hvoriblandt M. Christian Hansen
Lund, Rektor i Odense og Professor ved Gymnasiet sammesteds.

Ny kirkehist. Saml. VI.

H. F. Rørdam.



Mikkelsen, Hans, 1578-1651, Biskop, 
var født i Odense 1. Jan. 1578, Søn af Mikkel Pedersen, Borger sammesteds, og
Hustru Karen Hansdatter. Det var sikkert snarere Fattigdom end
Mangel paa Flid og gode Evner, der bevirkede, at han først 1601
blev Student fra sin Fødebys Skole. Rimeligvis har han som andre 
fattige Disciple i en Række Aar forrettet Degnetjeneste i omliggende
Sogne. Han havde næppe været 1/2 Aar ved Universitetet, da det
blev lukket paa Grund af en voldsom Pest. Hjemkommen til
Odense antog Biskop Jacob Madsen Veile ham som sin
Haandskriver, og da han havde lært hans Dygtighed at kjende, kaldede
han ham 1602 til Rektor i Nyborg. Dette Embede har han dog
maaske ikke tiltraadt, da der strax efter tilbød sig en Lejlighed
for ham til en længere Udenlandsrejse. Eiler Bryske til Dallund
(III, 196) ønskede ham nemlig til Hovmester for sin Søn Iver, der
skulde se sig om i Verden og erhverve de Kundskaber og
Erfaringer, som man den Gang mente, at unge Adelsmænd kun
kunde naa i Udlandet. Paa Grund af det unge Menneskes
Sygdom trak Afrejsen dog ud til Marts 1603. I 5 Aar færdedes de
nu i Tyskland, Schweits og Frankrig, saa og oplevede meget og
vandt Færdighed i de fremmede Sprog. En Tid tænkte H. M. paa
at lægge sig efter Medicinen og raadførte sig i den Anledning med
den berømte Dr. Caspar Bauhin i Basel. Men han opgav dog
senere denne Plan.

I April 1608 kom de unge Mænd hjem; kort efter kaldede Fyns
daværende Biskop, M. Hans Knudsen Veile, H. M. til Rektor for
Odense Skole, og s. A. tog han Magistergraden i Kjøbenhavn.
I 6 Aar forestod han sit Embede med stor Flid, da Fru Ellen
Marsvin (ovfr. S. 155), gift med Knud Rud, opfordrede ham til at
blive hendes Husprædikant paa Lundegaard (i Nørre Broby Sogn).
H. M. havde ikke ringe Betænkelighed ved at opgive sit Embede
for at modtage en saadan privat Stilling; men da den lærde Holger
Rosenkrantz, som han spurgte til Raads, indtrængende tilskyndede
ham dertil, saa modtog han Pladsen (1614) og overtog tillige at
undervise Fru Ellens Datter af et tidligere Ægteskab, den siden
saa bekjendte Kirstine Munk, i det tyske og franske Sprog.

Forbindelsen med den kloge og kraftige Fru Ellen Marsvin,
der traadte i et aldrig forstyrret Venskabsforhold til H. M., blev
Anledning til, at han med rivende Fart steg fra en Værdighed til
en anden, saa at han inden faa Aar sad paa Fyns Bispestol, noget,
som hans betydelige Evner og harmonisk-sikre Personlighed for
øvrigt ikke gjorde ham uværdig til, skjønt han vistnok ikke var
naaet saa vidt, hvis han ikke havde haft indflydelsesrige Talsmænd.
I Jan. 1615 blev han Sognepræst i Assens og Kjærum og s. A.
Provst i Baag Herred. Allerede i Okt. s. A. kaldedes han til
Slotspræst i Kjøbenhavn og Professor ved Universitetet. Næppe havde
han tiltraadt disse Stillinger, før han 17. Febr. 1616 beskikkedes til
kongl. Hofprædikant, hvorpaa han 27. April s. A. kreeredes til.
Dr. theol. Da Biskoppen i Fyns Stift, ovennævnte M. Hans
Knudsen Veile, i Juni 1616 var bleven afsat paa Grund af sin Hælden
til Kalvinismen, faldt Valget paa H. M. til at blive hans Eftermand,
og 28. Juli s. A. indviedes han i St. Knuds Kirke af Biskop Iver
Hemmet fra Ribe.

I over 34 Aar forestod H. M. det udstrakte Stift, den Gang
ogsaa omfattende Als samt Laaland og Falster, med stor og altid
urokket Anseelse. I alle betydeligere kirkelige Afgjørelser fra hin
Tid havde han sin Part. Hans Personlighed var præget af
Klogskab, Arbejdsomhed og Kraft, forbunden med en konservativ
Besindighed, der lod ham sky enhver Yderlighed. Blandt Adelen
stod han i megen Anseelse, hvorfor han ofte kaldtes til at udføre
kirkelige Handlinger for Medlemmer af denne Stand. Der haves
ikke mindre end 37 store trykte Ligprædikener fra hans Haand.
Da han plejede at oppebære store Honorarer for slige Forretninger,
blev han efterhaanden en rig Mand, der kunde opbygge smukke
Præstegaarde for sine Sønner og desuden efterlade en betydelig
Formue. Han døde 25. Marts 1651 uden forudgaaende Sygdom. --
Kort efter, at han var bleven Biskop, havde han ægtet Catharina
Henriksdatter (d. 1655), en hamborgsk Jomfru fra Fru Ellen Marsvins
Hus, med hvem han havde 4 Børn. Sønnerne fik alle gode
Ansættelser i Faderens Stift. -- Blandt H. M.s litterære Frembringelser
ere hans haandskrevne Dagbøger nu af størst Interesse for os (trykte
i «Saml. t. Fyns Hist. og Topogr.» V-VII).

Bloch, Den fyenske Geistligheds Hist. I.
Kirkehist. Saml. 2. R. VI; 3. R, V-VI.

H. F. Rørdam.



Mikkelsen, Henrik, 1580-1646, Præst, var født i Haderslev,
hvor hans Fader, Mikkel Henriksen Tisdorph, da var Kantor, senere
Præst i Roager (d. 1598). M. H. tog 1607 Magistergraden i
Kjøbenhavn og blev s. A. Konrektor ved Haderslev Skole. Der fra kaldtes
han 1617 til Sognepræst ved St. Hans Kirke i Odense. Her havde
han mange Stridigheder, navnlig efter at han 1630 tillige var bleven
Hospitalsforstander. Da Sagen mod Mystikeren Hartvig Lehmann
(X, 360) 1635 førtes for det akademiske Konsistorium, var H. M.
den beskikkede Aktor imod ham. S. A. blev han Præst i
Haderslev og Provst i det tilhørende Distrikt. «Her afskaffede han det
kjære tyske Sprog og forrettede alle Ting paa Dansk, men var 
derfor ogsaa altid anskreven paa det sorte Bræt.» Bl. a. anklagedes
han 1636 for at have tilladt nogle «Gjøglere» at opføre en bibelsk
Marionetkomedie om den rige Mand og Lazarus i nogle af
Provstiets Kirker. Kjøbenhavns Universitets Professorer, til hvis
Betænkning Sagen kom, undskyldte ham dog. Da der imidlertid
ogsaa var andre Ting i Vejen, blev han afsat 1639. Han døde
1646 i Hamborg. I hans Ægteskab med Margrethe, Datter af Biskop
Peder Hegelund i Ribe, havde han bl. a. Sønnen Michael
Henriksen Tistorph, i sin Tid en af Kjøbenhavns mest ansete Præster.

Bloch, Den fyenske Geistligheds Hist. I, 820 ff.
Rhode, Haderslev Amts Beskriv. S. 164.
Slesvigske Prov.-Efterretn. III, 8.
Kirkehist. Saml. 3. R. V.

H. F. Rørdam.



Mikkelsen, Jacob, 1577-1644, Borgmester, en Raadmandssøn
fra Malmø, blev 1597 Student fra Lund og rejste det følgende Aar
udenlands for at uddanne sig ved hollandske, tyske og engelske
Universiteter; men da han efter Aars Forløb vendte hjem, var hans
Interesse for Studierne kølnet, og han slog ind paa en ny Bane
ved at tage Ansættelse som Skriver paa Sølvitsborg Slot, hvor han
blev i 10 Aar. 1613 holdt han Bryllup med Anne Mortensdatter
(f. 1578 d. 1642), Enke efter Renteskriver Christen Hammer, faa Uger
efter at være bleven ansat som kongl. Tolder i Kjøbenhavn.
Sandsynligvis stod denne Forfremmelse i Forbindelse med hans
Ægteskab, thi hans Hustru, der som ung Pige havde tjent 5 Aar ved
Hove, var yndet af Christian IV, der lige til hendes Død viste
hende stor Tillid og betroede hende mange Hverv, til sidst i en
Slags Hofstilling. 1625 blev J. M. efter Kongens Ønske Raadmand
i Kjøbenhavn og umiddelbart derpaa Borgmester, hvilken Stilling
han indtog lige til sin Død, 25. Avg. 1644. Han synes at have
været en dygtig og anset Mand. Han sad i Bestyrelserne for det
ostindiske og det islandske Handelskompagni, fik 1639 Sæde i den
da oprettede Søretsdomstol og var forlenet med Ærkedegnedømmet
i Aarhus. Ogsaa uden for sin Handelsvirksomhed var han en
foretagsom Mand, der f. Ex. var med at anlægge en Kro og
Skydebane uden for Vesterport, sammen med et Par andre kjøbenhavnske
Borgere fik en (dog snart tilbagekaldt) Tilladelse til at oprette en
Mønt og 1634 forpagtede Indkomsterne fra Færøerne.

Progr. fun. Univ. Hafn. 1642 og 1644.
Chr. IV's egenhænd. Breve III, 83 f.
O. Nielsen, Kjøbenhavns Hist. og Beskriv. III, 208 ff.

C. F. Bricka.

 --1388, Biskop">

Mikkelsen, Jens, --1388, Biskop, hørte efter sit Vaaben til
Adelsslægten Laxmand. Han gik den gejstlige Vej og lagde sig 
efter kanonisk Ret; tidlig opnaaede han Kannikedømmer baade i
Ribe og Slesvig, og 1361, da han opholdt sig ved den pavelige
Kurie, blev han udnævnt til Provst i Vidaa. Det var da intet
Under, at ved Ribe Bispestols Ledighed faldt Kapitlets Valg paa
J. M.; Paven havde imidlertid reserveret sig Embedets Besættelse,
og i Avignon traf J. M. Biskop Mogens af Børglum (VI, 221), som
ønskede at ombytte sit Stift med Ribe og ved Valdemar Atterdags
Støtte ogsaa opnaaede dette. J. M. maatte i Steden nøjes med
Børglum (1365), og først da Mogens døde, fik han Bispestolen i
Ribe (1369). Han deltog i de følgende Aar i Datidens Politik, var
saaledes med til at vælge Oluf til Konge 1376 og overværede 10
Aar efter i Nyborg Schaumburgernes Forlening med Sønderjylland.
Til Dronning Margrethe stod han i venligt Forhold og laante hende
Penge; han stiftede ogsaa 1387 en Messe for hende i sin Domkirke.
J. M. døde 5. Dec. 1388 efter at have betænkt Ribe Kirke med
rige Gaver.

Kinch, Ribe Bys Hist. I, 223. 227 f. 251 ff.
Moltesen, De avignonske Pavers Forhold til Danmark S. 104 f. 108 ff.

Kr. Erslev.



Mikkelsen, Knud, --1460--, Biskop. Hans Familieforhold
ere ganske ukjendte, og i ældre Tid har han endogsaa gaaet under
det urigtige Navn Knud Kobsen; som Biskop førte han et paa
langs delt Vaabenskjold med et 4føddet Dyr i hvert Felt. Hans
Hjemstavn maa efter den Maade, hvorpaa han hyppig betegnes i
sine yngre Aar, have været Aarhus By eller i alt Fald Aarhus Stift.
Han immatrikuleredes i Rostock 1421 og blev Baccalaureus her,
men drog senere til Erfurt, hvor han tog Magistergraden 1425. I
den følgende Tid maa han være vendt hjem, i det han sikkert er
identisk med en Magister Knud fra Aarhus, Klerk og kejserlig Notar,
der var tilstede ved Fredsforhandlingerne i Horsens 1432; men
senere træffes han atter i Erfurt, hvor han var Universitetets Rektor
i Vinteren 1434-35 og blev Doctor Juris utriusqve. I 1440
forekommer han som Dekan i Kjøbenhavns Kapitel og beklædte dette
Embede (hvormed han forenede Kanonikater i Aarhus og Ribe),
indtil han i 1451 blev Bisp i Viborg.

Om K. M.s Virksomhed som Biskop vides ikke meget, og det
er mest paa andre Omraader, at han har vundet sig et Navn.
Maaske er han Forfatter til et i Datiden meget udbredt lille
medicinsk Arbejde om Pesten; men i øvrigt er det, hvad jo ogsaa hans
akademiske Løbebane lod formode, mest som Jurist (s. ndfr.) og 
som Statsmand, at han har gjort sig bekjendt. Han blev Kongens
Kammermester 1445, men 2 Aar senere var han det ikke mere; 
ogsaa Rigsraad var han allerede som Dekan i Kjøbenhavn. Især
anvendtes han hyppig som Diplomat, saaledes til Forhandlinger
med Hansestæder og nordtyske Fyrster 1443, med England 1449
og 1465, med Skotland 1460, med de preussiske Stæder og Polen
1462 og med Ludvig XI's misfornøjede Vasaller nogle Aar senere; 
at han i Regelen deltog i de store Møder med Svenskerne i
i47oerne, er næsten en Selvfølge. -- Hans Dødsaar kjendes ikke,
men falder i Tiden 1478-88; hans Eftermand Niels Glob var
allerede i 1478 ved pavelig Provision bleven udnævnt til Biskop i
Viborg, i det Stiftet var blevet ledigt ved K. M.s Resignation.

Rørdam, Kjøbenhavns Kirker og Klostere i Middelald. S. 99 ff. 379. 
Heise, Diplom. Viberg. S. LV. 
Kirkehist. Saml. 4. R. V.

William Christensen.

-- Biskop Knud Mikkelsen er blevet bekjendt paa Grund af
det Udbytte, som hans juridiske Studier have haft for Fædrelandets
Ret. Han skrev en Del latinske Noter («Gloser») til Jyske Lov,
indeholdende værdifulde Oplysninger om Retsbrugen efter nu tabte
Domme og Sammenstillinger med kanonisk og romersk Ret, som
endnu kunne spare Arbejde for den moderne Forsker. De tryktes i
de 2 ældste Udgaver af Loven. Paa Dansk har han leveret en
Fremstilling af Rettergangsmaaden ved gejstlig Ret, der dog maaske
er en Oversættelse af en ældre latinsk Text. Den er trykt i «Ny
danske Mag.» VI.

Kofod Ancher, Dansk Lov-Hist. I, 199 ff. 
Holberg, Dansk og fremmed Ret.

V. A. Secher.



Mikkelsen, Kristian Mathias, f. 1845, Filolog og Skolemand.
M. er født 22. Nov. 1845 i Kjøbenhavn og er Søn af Restavratør
Søren Michelsen og Karen f. Nielsen. 1854 blev han sat i
Efterslægtselskabets Realskole og 1860 i Borgerdydskolen i Kjøbenhavn,
hvorfra han blev Student 1864. 1871 erholdt han Accessit for en
Besvarelse af Universitetets Prisspørgsmaal i klassisk Filologi, og
1872 underkastede han sig den filologisk-historiske
Skoleembedsexamen. Var 1873-74 Alumnus paa Borchs Kollegium. 1873
opholdt han sig med Understøttelse af Universitetet en kort Tid i
München. 1872-76 var M. Lærer først ved det v. Westenske
Institut og senere ved Borgerdydskolen i Kjøbenhavn. 1876 blev han
Adjunkt og 1892 Overlærer ved Roskilde Kathedralskole. Han 
giftede sig 1878 med Hansine Vilhelmine Nissen. -- M. har dels
i Foredrag, dels i Afhandlinger behandlet filologiske Æmner, især
Syntax og Textkritik, samt pædagogiske Spørgsmaal, hvorunder
indbefattet Spørgsmaal om Uddannelsen af Lærere ved de lærde
Skoler. Desuden har han udgivet en latinsk Elementærbog (1878).
Hans Studier have ogsaa omfattet dansk Sprog. 1890 vandt han
en af Kultusministeriet udsat Pris for den bedste danske Sproglære,
og i de følgende Aar udgav han foruden flere Skoleudgaver sin
«Dansk Sproglære, Haandbog for Lærere og viderekomne» (1893-94). 
Denne Bog, det 19. Aarhundredes mest udførlige Skildring
af det nyere danske Sprog, betegner, navnlig ved sin store Samling
af Materiale til Oplysning af Syntaxen, et betydeligt Fremskridt i
Studiet af det danske Sprog.

Progr. fra Borgerdydskolen i Kbhvn. 1875, S. 15.

P. K. Thorsen.



Mikkelsen, Søren Rasmussen, 1790-1843, Bonde, 
er født i Haar under Frijsenborg. Faderen, Rasmus Nielsen, var
Gaardfæster, Moderen, hed Ane Sørensdatter. Udgaaet fra et fattigt
Hjem, med en tarvelig Almueskoleundervisning som Grundlag,
arbejder M. sig frem til med rette at kunne kaldes en sjælden
oplyst og dygtig Landmand. Sammen med Mænd som Knudstrup
(IX, 290) og Bjerregaard (II, 351) er han da et Vidnesbyrd om
den Udviklingsevne, der, trods alt, fandtes i Datidens Bondestand,
og Mænd som de her nævnte pege da i Virkeligheden ud over
deres egen Tid og hen paa Nutiden, da Danmarks Bondestand
med rette nævnes som en af Evropas fremmeligste. 1821 overtog
M. Fædrenegaarden i Fæste, og snart anvendte han de bedste
Løftestænger, som Tiden kjendte: Vexeldrift, Mergling,
Brakfrugtavl osv.; han indførte nye Agerdyrkningsredskaber, anstillede
Forsøg med Sæd- og Græsarter, forbedrede sin Besætning osv. Dertil
læste han flittig baade i den hjemlige og fremmede
Landbrugslitteratur. Hans Bondelandbrug blev bekjendt over en stor Del af
Halvøen, og hans Drift tjente til følge værdigt Exempel for mange
baade i og uden for Bondestanden. Han hædredes da ogsaa paa
forskjellig Vis og røgtede flere Tillidshverv. 12. Juli 1822 ægtede
han Sidsel Sørensdatter, Datter af en Gaardfæster i Sandby. Han
døde 8. April 1843.

Landhusholdningsselskabets Aarsberetninger 1840-43. 
Tidsskr. f. Land-økon. 1847. 
Rugaard, Fremrag. danske Bønder.

H. Hertel.



Milan, Gabriel, o.1631-1689, Gouvernør paa St. Thomas,
tilhørte en jødisk Slægt Milan eller Milano, hvoraf flere Medlemmer
have været bosatte i Hamborg. Efter hans egen Beretning havde
han først været militær og tjent under Mazarin. I Forbindelse med
Danmark kom han først 1667, da han var Kjøbmand i Amsterdam
og blev Bankier for Prins Jørgen paa dennes Udenlandsrejse
1667-70. Griffenfeld brugte ham meget ofte i de følgende Aar til at
besørge Indkjøb af Juveler til Dronningen og Kunstsager og Kuriosa
til Kongen. Det er vistnok ogsaa væsentlig ved Griffenfelds Hjælp,
at han 1668 blev udnævnt til dansk Faktor i Amsterdam og 1671
til Generalfaktor. Som saadan skulde han sende politiske Nyheder
hjem, men hans væsentligste Virksomhed var dog som hidtil af
finansiel Natur. Han forstrakte Gesandterne i Udlandet med Penge,
besørgede Indkjøb til Rigets høje Embedsmænd og kom herved til
at spille en ikke ringe Rolle. 1672 fik han tillige Forsendelsen af
de danske Breve ved det nederlandske Postvæsen overdraget. Hans
Held varede dog ikke længe. Han synes at have tillagt sig selv
lovlig stor Betydning og kom snart i et meget skjævt Forhold til
den danske Legation i Haag. Samtidig forværredes hans
Pengeforhold i høj Grad, da han stadig maatte staa i Forskud for
Kronen for betydelige Summer. Særlig galt blev det, da hans Svoger
Josva Abensur, med hvis Penge han havde opereret, døde. 1678
rejste han til Kjøbenhavn for ved sin personlige Nærværelse at faa
nogle af sine Fordringer inddrevne. Dermed gik det dog langsomt,
og M. led med sin Familie stor Nød i de følgende Aar, i hvilke
han opholdt sig dels i Glückstadt, dels i Kjøbenhavn. En
gunstigere Tid syntes at skulle oprinde for ham, da han 1684
udnævntes til Gouvernør paa St. Thomas, men hans Styrelse her blev
en fuldstændig Skandale. Forgængeren i Embedet, A. Esmit (IV,
599), som han havde faaet Ordre til at sende hjem, kastede han
i Steden for i Fængsel for at presse nogle Penge ud af ham, og
over for Befolkningen optraadte han i høj Grad tyrannisk. Til
sidst bleve Klagerne over ham saa stærke, at Kompagniet 1686
sendte en Kommissær over for at hente ham hjem. M., der nu
synes helt at have tabt Ligevægten, vilde først sætte sig til
Modværge, men da Planterne paa Øen gjorde fælles Sag med den
udsendte Kommissær, maatte han overgive sig. Efter sin Hjemkomst
blev M. med Familie anbragt i Citadellet, og der nedsattes en
Kommission til at paakjende Klagerne mod ham. Denne dømte
ham 1687 til Fortabelse af Ære, Liv og Gods, hvilken Dom 
stadfæstedes af Højesteret 1689. 26. Marts 1689 henrettedes M. paa
Nytorv i Kjøbenhavn. -- Han var først gift med en Datter af
Lægen Benjamin Mussaphia og efter hendes Død med en Enke,
Juliane Regina v. Breitenbach, der overlevede ham.

Personalhist. Tidsskr. 3. R. II, 102 ff.; III, 1 ff.

L. Laursen.



Milling, Rasmus Pedersen, 1811-73, Politiker, født 21. Sept,
1811 i Horne ved Faaborg, eneste Søn af Gaardfæster Peder
Pedersen (f. 1773 d. 1830), overtog 1838 Fødegaarden i Fæste og var
1842-44 samt paa ny 1848-53 Medlem af Sogneforstanderskabet og
1856-62 af Svendborg Amtsraad. Han stillede sig 1849 forgjæves
til Folketingsvalg i Faaborgkredsen (imod Andræ), men valgtes her
1852 og gjenvalgtes i Febr. 1853; han stemte imod Toldloven og
var derefter en af de 4 fynske Bønder, der under Valgkampen
fulgte B. Christensen paa hans Møder i Fyn og talte imod ham.
Derimod afholdt han sig fra Stemmegivning i Arvefølgesagen og
stillede sig ikke ved de nye Valg i Maj 1853. Han valgtes 1859
til Landstinget og sad her indtil 1866; hørte til Bondevennerne og
stemte imod den nye Grundlov. Allerede 1852 tog han Ordet for
tvungen Fæsteafløsning og udtalte den Mening, at Bønderne gjærne
vilde vende tilbage fra Rigsdagen til deres Plov, naar den Sag
blot var bleven ordnet. Ogsaa i Landstinget talte han varmt for
Fæsternes Rettigheder og tilraadede tillige Tiendens Afløsning.
Krænket over, at han 1866 ikke valgtes paa ny til Landstinget,
og misnøjet med Oktoberforeningens Færd skilte han sig senere fra
Venstre og optraadte kort før sin Død bestemt imod det. Han
var et klart Hoved og ualmindelig veltalende. Døde 21. Dec.
1873. -- M. ægtede 1834 Husfæster og Smed Lars Jørgensens Datter
Johanne (f. 1813 d. 1894).

Dansk Folketid. 1874, S. 7.

Emil Elberling.



Milo, Carl Christian, f. 1851, Boghandler og Bogtrykkeriejer.
M. er født 31. Okt. 1851 i Kornerup Præstegaard; Faderen var
Sognepræst Friderich Wilhelm M. og Moderen Charlotte Emilie
f. Bruun. Efter at have gjennemgaaet Roskilde Kathedralskole
blev han 1870 sat til Boghandelen i Kjøbenhavn og kom 1876 til
Farbroderens Bogetablissement i Odense (s. ndfr.). Som den 5. af
Slægten Milo overtog han det selvstændig 1882, og 1896 blev han
tillige Ejer af Slægtens Herresæde Hesbjærg. Fra «den danske
Provinsboghandlerforenings» Stiftelse i 1891 har han været dens 
virksomme Formand, og han beklæder desuden en Række
Tillidshverv i Institutioner og Selskaber, der ere knyttede til Odense og
Fyn. 3. Okt. 1882 ægtede han Ida Vilhelmine Petersen (f. 23. Maj
1857), Datter af Justitsraad, Herredsfoged Fr. Jul. Kønnemann P.
og Anna Marie f. Leth.

Dolleris, Danmarks Boghandlere.

C. Nyrop.



Milo, Friderich Wilhelm, 1759-1844, Boghandler, er født
11. Dec. 1759 i Odense, hvor hans Fader, Bogbinder Johan
Friderich M., der 1717 var født i Kønigsberg, havde bosat sig 1748 og
Aaret efter ægtede Ane Marie Hansdatter, Enke efter Bogbinder
Poul Fred. Junge. M. var først Skrædder, men fik efter Faderens
Død 1783 Bevilling til at fortsætte hans Bogbinderi, sammen med
hvilket han ogsaa drev Boghandel. Som anset næringsdrivende
blev han bl. a. eligeret Borger i Odense. 8. Maj 1787 ægtede
han Anne Marie Smidt, Datter af Snedkermester S. i Odense, og
døde 24. Jan. 1844 efter allerede i 1824 at have overdraget sin
Virksomhed til Sønnen Johan M. (f. 21. Juni 1788 d. 26. Sept. 1861),
der med Boghandelen og Bogbinderiet forenede baade en
Papirhandel (1834) og et Bogtrykkeri (1847). Og denne samlede
Virksomhed fortsattes af sidstnævntes Søn Hans Christian Andreas M.
(f. 19. Jan. 1819 d. 11. Dec. 1881), der 1865 tillige blev Godsejer ved
Kjøbet af Hovedgaarden Hesbjærg og 1873 holdt et stort 125 Aars
Jubilæum for den Miloske Boghandel, der hele Tiden havde været
drevet af Slægten og i det samme Sted i Odense.

Mindeblad til den Miloske Boglades 125. Aars Jubilæum 12. Sept. 1873.

C. Nyrop.



Miltzow, Gert Henriksen, 1629-88, Præst, historisk
Forfatter, var født paa Voss, hvor Faderen, Henrik M., var Sognepræst,
16. Febr. 1629, blev 1648 Student ved Kjøbenhavns Universitet,
tilbragte flere Aar ved udenlandske Universiteter og blev ved
Tilbagekomsten til Kjøbenhavn kreeret til Magister 1657. Det følgende
Aar fik han Udnævnelse som Kapellan hos Faderen, ved hvis Død
i 1666 han blev dennes Efterfølger i Sognepræsteembedet. Efter
at han fra 1669 tillige havde været Provst i Hardanger og Voss
Provsti, afgik han ved Døden i 1688. I sit Ægteskab med Susanne
Skjelderup, Datter af Biskop i Bergen Jens S. og Datterdatter af
Professor Ole Worm, havde han flere Børn. -- G. M. var en
velstuderet Mand af flersidige litterære Interesser. Han udgav
Oversættelser af engelske og tyske Andagtsbøger, han forsøgte sig som 
latinsk Poet og dansk Salmedigter, han optraadte som topografisk-
historisk Forfatter. I sidstnævnte Henseende har han indlagt sig
en ikke ringe Fortjeneste ved sin i 1679 udgivne «Presbyterologia
Norvegico-Vos-Hardangeriana», der for flere Partiers Vedkommende
hviler paa nu tabte Kilder, og som ikke blot indeholder Oplysninger 
om Præster i den katholske og protestantiske Tid, men tillige 
adskillige interessante kulturhistoriske Meddelelser. Flere endnu
opbevarede oldnorske Manuskripter og historiske Optegnelser fra
Reformationsaarhundredet have i sin Tid været i hans Eje. Om
det af Faderen grundlagte og af ham doterede Hospital for fattige
Enker fra Voss henvises til Nicolaysen, Norske Stiftelser III, 687 f.

(Norsk) Hist. Tidsskr. 2. R. V, 161 ff.

A. Chr. Bang.



Mitchel, Andrew, --1800--, Mekaniker, 
er født i Skotland og kom til Danmark i 1788, da Admiralitetet ønskede et ved Damp drevet Ankersmedderi indrettet paa Holmen. Dampmaskinen var
den Gang omgiven af stor Hemmelighedsfuldhed; det var derfor
vanskeligt at faa en kyndig Mand her til, og M.s Ja opnaaedes
først, efter at det ved en kongelig Resolution var tilsagt ham, at
han for Livstid skulde faa Eneret til at anlægge Dampmaskiner i
Danmark og Norge, at han, naar Holmens Dampmaskine var færdig, 
skulde faa en særlig Belønning, og at han stadig skulde være
Tilsynsmand ved den. Da Maskinen i 1790 kom i Gang, fastsattes 
hans Belønning til 10000 Rdl., og han fik som Tilsynsmand
ved den Ret til at beholde sin hidtidige, efter Datidens Forhold
store Gage, 130 Rdl. om Maaneden. Over for Eneretten til at anlægge 
Dampmaskiner gjorde imidlertid Kommercekollegiet i den
danske Industris Interesse Indsigelse, og den blev da til M.s store
Harme fortolket som kun gjældende Dampmaskiner til Ankersmedderi
af samme Konstruktion som Holmens. Men for øvrigt imødekom
man den, som det synes, foretagsomme Mand paa anden Maade.
Allerede 1789 søgte han Eneret paa her at anlægge 
Bomuldsspinderier, men da dette stred mod tidligere givne Privilegier, var
han betænkt paa at anlægge et Garveri, indtil det endte med, at
han i 1791 fik Privilegium paa Oprettelsen af en Knapfabrik. Den
blev anlagt paa Christianshavn; en anden Englænder, Philip Fruchard,
blev hans Kompagnon, og 1797 anlagde de sammen med Hofjuveler
Fr. Fabritius (V, 36) et Presse- og Valseværk. Det havde 
imidlertid efterhaanden vist sig, at M. langtfra var den dygtige Mand,
man havde troet. Holmens Dampmaskine var kun daarlig, 1802 
maatte den helt kasseres, og M. blev sorn «unyttig» akkorderet til
at opgive den ham for Livstid tilsagte Stilling mod at faa 4 Aars
Gage udbetalt. Han forsvinder derefter helt og er da formentlig
vendt tilbage til England. Han var gift og havde stor Familie.

Rawert, Danmarks industr. Forhold S. 208 f. 
Meddelelser fra Sølieutenant-Selskabets Arkiv 1884. 
A. Bauer, Dampmaskinens Indførelse i Danmark. 
C. Nyrop, Et Stykke dansk Haandværks- og Fabrikhist.

C. Nyrop.



Modeweg, Johan Carl, 1782-1849, Klædefabrikant, 
er født 25. Marts 1782 i Kjøbenhavn, hvor hans Fader, der var kommen her
til fra Magdeburg, var Urmager. I det 19. Aarhundredes Begyndelse
nedsatte M. sig i Kjøbenhavn som Urtekræmmer, men Tidsforholdene 
tvang ham til at ophøre, og et Tilfælde lod ham i 1810
anskaffe sig en Væv og 2 Skotrokke, hvad der efterhaanden 
udviklede sig til en saa betydelig Fabrikvirksomhed, at han 1832,
sammen med Etatsraad Suhr, kunde kjøbe Brede ved Lyngby og
flytte Fabrikken der til. M. var den første, der her i Landet 
anskaffede Maskin væve og Valse valkemøller, og hans Virksomhed,
som han stadig forsynede med nye Maskiner, blomstrede stærkt
op. Den naaede til at beskæftige c. 170 Arbejdere og i et Aar
at producere o. 50000 Alen Klæde. 1806 havde han ægtet 
Magdalene Bock (d. 1843), efter hvis Død han indgik andet Ægteskab,
med Petrine Nicoline Tangen, Datter af Skibskapitajn T. Han
døde 20. Avg. 1849, og Brede Klædefabrik gik nu over til hans
Søn Agent Julius Emil M. (f. 29. Juli 1813 d. 11. Febr. 1869), hvis
Enke, Anna Elisabeth f. Gudmann (f. 16. Okt. 1817 d. 10. Sept.
1880), Datter af islandsk Kjøbmand Johan G., fortsatte 
Virksomheden til 1872, da den under det tidligere Firma «J. C. Modeweg
& Søn» blev overtagen af Grosserer William Salomonsen.

Selmer, Nekrolog. Saml. II, 274 ff. 
Rawert, Danmarks industr. Forhold s. 574 f.                                                                                      

C. Nyrop.



Moe, Carl Julius, f. 1848, Præst, 
er Søn af Præsten Frederik Olaus M. og Emma Dianora f. Techt; han er født i Roskilde 22. Maj 1848 og blev Student 1866 (fra Ribe), theologisk Kandidat
1872. Efter at have været personel Kapellan blev han 1877 
Sognepræst i Harboøre og forflyttedes der fra til Skanderup 1885. M.,
der er en af de yngre Præster, som i videstgaaende Maal tilhører
«Indre Mission», samler om sin Forkyndelse en talrig Tilhørerkreds,
der 1891 foranstaltede en Aargang af hans Prædikener udgivet
(«Naaden og Sandheden, Prædikener til Kirkeaarets Søn- og 
Helligdage»). Ved Skarphed i sin Optræden har han nogle Gange i
særlig Grad henledet Opmærksomheden paa sig, saaledes ved den
Ligtale, han holdt over de i Nov. 1893 forulykkede Fiskere fra
Harboøre, ligesom ogsaa (Okt. 1894) ved en Udtalelse i Vamdrup
Kirke, der affødte en Indsigelse og en Retssag, som fik det Udfald,
at M. ved Højesterets Dom blev idømt en Bøde. Hans Hustru
er Thalia Frederikke f. Michelsen (f. 29. Marts 1845), Datter af
Lærer i Præstø, Cand. theol. G. C. M.

Elvius, Danmarks Præstehist. 1869-84 S.178. 
Indre Missions Tid. 31. Dec. 1893. 
Dagbladet 8., 13. og 19. Dec. 1893. 
L. Nyegaard, Evangeliet med Evangeliets Alvor, et Indlæg i Harboøresagen (1894). Berlingske Tid. 12. og 13. Okt. l896.                                                                                

F. Schousboe.



Mogens, s. Magnus.



Mogensen, Hans, 1525-95, Biskop. 
Født i Kjøbenhavn blev han Student i 1544, tog Bakkalavrgraden det følgende Aar,
tilbragte derefter en længere Tid paa en Studierejse i Tyskland
og Frankrig og blev efter Tilbagekomsten til Danmark i 1558
kreeret til Magister ved Kjøbenhavns Universitet og s. A. udnævnt
til Professor Pædagogicus. Dette Embede ombyttede han i 1559
med Professoratet i Græsk, fik i 1564 et Kanonikat i Roskilde og
valgtes i 1566 til Dekan i det filosofiske Fakultet. Om hans 
Dygtighed og Virksomhed i Egenskab af Universitetslærer haves ingen
nævneværdig Efterretning. I 1563 ses Niels Hemmingsen at have
optraadt mod ham og beskyldt ham for at have gjort sig skyldig
i Løgn og andre Synder og krænket det hele Universitet, en 
Beskyldning, der ikke synes at have hvilet paa stærke Grunde. Efter
at have taget Afsked som Professor i 1567 og derpaa virket som
Sognepræst i et Landskald i Skaane blev han i Avg. 1578 
udnævnt til Medhjælper hos og Efterfølger af den gamle og affældige
Biskop Hans Gaas i Throndhjem (V, 504), en Stilling, hvortil 
Professorerne ved Universitetet havde anbefalet ham som en lærd,
forstandig og dygtig gejstlig. Men før H. M. havde forladt 
Danmark, var Biskop Gaas afgaaet ved Døden, saa han da lige fra
først af kom til at overtage Bispeembedet med alle dets 
Rettigheder og Pligter.

H. M. var ved sin Udnævnelse til Biskop i det den Gang
saa store Throndhjems Stift en Mand af svagelig Helbred og liden
Energi; hans Virksomhed i hans nye Stilling blev derfor heller
ikke af nogen synderlig Betydning. Man faar i det hele taget 
det Indtryk af ham, at han var en stille, god og from Mand, der
befandt sig bedst blandt sine Bøger. I 1591 var han tilstede ved
Kongehyldingen i Oslo sammen med Norges øvrige Biskopper.
Og efterladende sig «et elendigt og gjældslagent Hus» døde han
i Throndhjem 30. Nov. 1595 i en Alder af 70 Aar. Hans Enke
hed Boel Eriksdatter. Hans efterladte (utrykte og trykte) litterære
Arbejder ere ikke betydelige.

Rørdam, Kbhvns Universitets Hist. 1537-1621 II, 502 ff.
Daae, Throndhjems Stifts geistl. Hist. S. 46 ff.
A. C. Bang, Den norske Kirkes Hist. i Reform.-Aarh. S. 193 ff.

A. Chr. Bang.



Mogensen, Morten (Martinus de Dacia), --1304, Theolog
og kongl. Kansler, havde faaet sin Uddannelse ved Studiet i Paris.
Selv blev han en anset skolastisk Filosof, der skrev flere
Afhandlinger, af hvilke navnlig en, «De modis significandb (d. e. i den
skolastiske Logiks Sprog, i Modsætning til «modi intelligendi», «modi, qvi
conveniunt dictioni ex impositione et illi sunt a significato
inseparabiles»), kom vide om under Navnet «Mester Martins System»
(Systema Martinianum). Efter Hjemkomsten fra Paris, hvor han vandt
den theologiske Doktorgrad, blev han Kannik i Roskilde, og 1288
træffe vi ham i hans Egenskab af Kansler hos Enkedronning Agnes
som Vitterlighedsvidne paa en Tilladelse til Franciskanerne til at
bygge et Kloster i Kolding. I den følgende Tid nævnes han i
samme Egenskab i forskjellige Gavebreve, og 1289, da Ærkestolen
i Lund var bleven ledig, var han i Rom, hvor han udtalte, at Jens
Grand baade var den værdigste og den dygtigste i Danmark til at
beklæde den ledige Plads. Da Striden brød ud mellem Erik
Menved og Jens Grand, stod M. M. paa Kongens Side, og 1296
gav Kong Erik paa sine egne og sin Broders, Junker Christoffers,
Vegne Mester M. og Ribekanniken Guido Fuldmagt til i Rom at
føre Sagen mod Jens Grand. 15. Marts 1299 skjænkede Pave
Bonifacius VIII Aflad til alle dem, der besøgte det Alter, som «vor
elskede Søn, Magister Martinus fra Dacien, Doktor i Theologien
og Provst for Kirken i Slesvig», i denne Kirke havde rejst til Ære
for Marie og St. Martin. 3 Dage senere udtalte Paven i et Brev
sin Harme over den ilde Medfart, M. M. og hans Ledsagere havde
lidt paa Vejen til Rom. I Slesvig oprettede M. M. i Sognet
Sywertmanrip et Vikariat, og 1303 grundede han i Roskilde et Alter til
Ære for St. Martin. 10. Avg. 1304 døde han i Paris og blev
begraven ved Notre-Dame-Kirken der. Hvorvidt han har været Medlem 
af Dominikanerordenen, som senere Efterretninger tyde paa, kan
ikke med Sikkerhed afgjøres.

Echardus, Script. ord. prædicat. (Paris 1719) I, 736. 
Dän. Bibl. VII, 494 f.
Suhm, Hist. af Danmark XI. 
Les registres de Boniface VIII, publ. p. Digard, (Paris 1891) S. 397 f.                                                                   

Fr. Nielsen.



Mogensen, Svend, -1547, Klosterprovst, 
var Skriver paa Skanderborg Slot under Mogens Gjøe og præsteviet; han blev tillige
Forstander for St. Karens Hospital i Aarhus og 1526 ogsaa
Sognepræst for Viby Kirke. Det er formodentlig ham, der i Aaret 1528 under
Betegnelsen som Mogens Gjøes Præst S. var denne behjælpelig med
Graabrødrenes Udjagelse af Flensborg. S. A. blev han af Priorissen
for Ørslev Kloster og Konventet sammesteds udnævnt til Forstander
for dette Kloster. Han fik ogsaa kongl. Bekræftelse paa denne
Stilling, men Biskoppen i Viborg, Jørgen Friis, gjorde ham
Berettigelsen hertil stridig, da Klosteret ellers bortforlenedes af Biskoppen.
1530 var han imidlertid ved Mogens Gjøes Hjælp bleven forlenet
med det rige Vestervig Kloster som Provst herfor mod at forpligte
sig til at underholde de derværende Korherrer af Augustins Orden.
1531 afstod han derpaa St. Karens Hospital til en anden og maatte
vel ogsaa samtidig opgive Ørslev Kloster. I Vestervig søgte han
at indføre Reformationen; til Lektor for Munkene udnævntes den
lutherske Mag. Frants Berg, senere Superintendent i Oslo, og 1532
fik han et kongl. Missive, at Guds Ord og Evangelium skulde
prædikes i de Klosteret tillagte Sognekirker. -- Kirkens
Trængselstider vare imidlertid begyndte; for at tilfredsstille Regeringens
Pengetrang  maatte Provsten sælge  eller pantsætte en Del af Klosterets
Gods og plagede Bønderne med forøgede Skattepaalæg. Under
Skipper Clements Fejde blev Klosteret ogsaa udplyndret af en af
dennes Underførere, Oluf Duus, som Provst S. derfor 1537 fik dømt
fra Livet. Med Strænghed var Provsten efter Rejsningens Ophør
optraadt mod Thylands Bønder, saa at Christian III maatte advare
ham, at han ikke ved sin Fremfærd skulde fremkalde en ny
Opstand; desuden var det paalagt ham i hele Thy at opkræve den
saakaldte Halsløsning af de oprørske Herreder. 1546 maatte han
forpligte sig til, at han eller hans Arvinger inden 4 Aar gjenindløste
det Gods, der i hans Tid var pantsat fra Klosteret. 1547 døde
han; han havde giftet sig og efterlod en Enke, Gese.

A. Heise.



Mohr, Nicolai, 1742-90, Natur- og Sprogkyndig, 
blev født i Thorshavn paa Færøerne 22. Nov. 1742, deponerede fra den 
derværende Skole 1765 og blev 1780 sendt til Island paa kongelig
Bekostning, nærmest for at søge efter Kaolin til Porcellænsfabrikken;
han vendte tilbage det følgende Aar, men blev 1786 beordret til
at deltage som naturkyndig i Løvenørns Expedition til Grønlands
Østerbygd. 1786 blev han Kontrollør ved Porcellænsfabrikken og
døde 4. Febr. 1790, efterladende Enken Anna Cathrine f. Pedersen.
Han udgav «Forsøg til en islandsk Naturhistorie» med 7 Tavler
(1786), hvori der navnlig gives gode Bidrag til de nordiske Fugles
Biologi, og «Om Maaden, hvorpaa Færøenserne, Skotterne og
Indbyggerne paa Hetland fange Yngelen af Sejen» («Isl. Lit. Selsk.
Skr.» III).

Nyerup, Lit. Lex.
Gosch, Danmarks zoolog. Lit.

Jonas Collin.

-- Forinden Rejsen til Island havde N. Mohr med kongelig
Understøttelse gjort en 3aarig Undersøgelsesrejse til Færøerne 
(1776-78) og indsamlet et betydeligt Materiale til en fysisk Beskrivelse
af Øerne, hvilket siden kom hans Ven og Studiefælle J. C. Svabo
til gode ved dennes Udarbejdelse af sin store Rejseberetning til
Rentekammeret. Samarbejdet mellem disse 2 flittige og
kundskabsrige Færinger var alt begyndt paa Regensen, hvor Kontubernalerne
i Forening lagde Grunden til det fortjenstlige store færøske
Ordbogsarbejde, som de senere fortsatte og udvidede hver for sig.
(Se Artiklen Jens Chr. Svabo.)

J. Bloch.



Molbech, Christian, 1783-1857, Historiker, Litterærhistoriker, Sprogmand. 
M. fødtes i Sorø 8. Okt. 1783; hans Forældre vare
Johan Christian M., Professor i Filosofi og Mathematik ved Sorø
Akademi (f. 1744 d. 1824), og Louise Philippine Friderike f. Tübel,
der var født i Brunsvig. Forholdene i Hjemmet vare næppe lyse,
og der var smaa Kaar. M. selv havde et svagt Helbred; en Broder
af ham blev senere sindssyg. M. var bleven indskreven som
Sø-kadet, men saa besluttede man sig til at sende ham til Indien
som Handelslærling; paa Grund af en Brystlidelse standsedes Rejsen
allerede i Helsingør (1796). Undervist af sin Fader tog han da fat
paa Studeringer og indskreves privat ved Universitetet 1802.

M. begyndte paa juridiske Studier, men maatte for at leve
paatage sig Arbejde ved Bibliothekerne, hvad der ogsaa
tilfredsstillede hans store Higen efter Læsning. Saaledes naaede han da
allerede 1805 at blive 1. Amanuensis ved det kongl. Bibliothek,
hvilken Institution han skulde vie sine Kræfter indtil sin Død; han
steg efterhaanden til 3. (1812), 2. (1814), 1. Sekretær (1823). 

M. var imidlertid begyndt sin Forfattervirksomhed. En
Samling melankolske Digte i Bogen «Vaarblomster og Hedeurter,
metriske og prosaiske Blandinger» (1810) vidnede om den Hang til
klynkende Klage, hvortil M. næsten hele sit Liv var tilbøjelig til
at falde tilbage, i hvert Fald naar han talte om sin Ungdom, sit
Helbred eller sine svigtende Kræfter. Virkeligheden saa dog ikke
saa jammerlig ud. Helbredets Skrøbelighed holdtes i Skak af hans
stærke Sjæl og store Virketrang, Melankolien var aldeles ikke at
den sløvende, selvfortærende Art, den var kun en vis Synsvinkel,
hvortil han havde vænnet sig. Hans Udholdenhed i Arbejde, hans
Evne til uophørlig at finde nye Opgaver, jævnlig af mægtigt
Omfang, maatte sætte alle i Forbavselse, og Frejdighed og Friskhed
afløste meget ofte hans gnavne Jamren. Saaledes var der meget
sundt og frisk ved det Skrift, som først gjorde M.s Navn bekjendt
for den store Almenhed, «Ungdomsvandringer i mit Fødeland»
(1811). Det var lykkedes ham i denne Række Breve at aabne
Øjnene for Skjønheden og Særpræget ved mangen sjællandsk Egn
og at levendegjøre Fortidens Tildragelser ved at fortælle om de
stedbundne Minder. Læserne fik en Følelse af, at Danmarks
Historie ikke ensidig burde knyttes til Hovedstaden, og
Fædrelandskjærligheden fik ny Næring. Mangen Udtalelse var svulmende og
højstemt, meget lød tamt og mat, men i sin Helhed tiltalte Bogen
og gjorde Nytte.

Faa denne Vej fortsatte M. senere, dog med aftagende Held.
Saaledes udgav han «Breve fra Sverige 1812» (3 Dele, 1814-17),
der oversattes paa flere Sprog, «Fragmenter af en Dagbog paa en
Rejse i Danmark 1813» (1815), «Rejse gjennem en Del af Tyskland,
Frankrig, England og Italien 1819 og 1820» (3 Dele, 1821-22),
«Lund, Upsala og Stockholm i Sommeren 1842» (1844). I de senere
Bøger er ganske vist Ungdommens Følsomhed forladt og Erfaringen
voxet, men man mærkede alt for meget, at Kundskaberne vare
vundne gjennem Læsning af Bøger og Meddelelser paa anden
Haand, ikke Ansigt til Ansigt. Mange danske Videnskabsmænd
og Kunstnere, som traf M. i Udlandet, gave da ogsaa morsomme
Beretninger om hans Rejseliv inden for Hotellernes Døre.

Ved Siden af disse Rejsebøger havde M., som vi skulle se,
tidlig udfoldet en stor Forfattervirksomhed paa det litteraturhistoriske,
sproglige og historiske Omraade, og denne ustandselige, hastige
Produktion havde ikke virket heldig paa Udviklingen af M.s
Sjæleliv, ligesom den havde bragt ham adskillige personlige Skuffelser.
Grundtvig havde saaledes hørt til M.s Venner, med ham havde
han foretaget nogle af sine Ungdomsvandringer; i Begejstringens
Øjeblik var hverken M. eller Vennen bleven den dybe Forskjel
mellem dem var, indtil Skællet faldt fra Øjet, Bruddet indtraadte,
og begge erklærede, at den ene havde været mere for den andens
Aand end for hans Hjærte. Opgjøret skete i omhyggelig udarbejdede
Breve, der afvexlende sendtes med Posten eller offentliggjordes i
«Kjøbenhavns Skilderi». Endnu skarpere blev Skilsmissen, da M.
(1813) traadte op mod Grundtvigs Opfattelse af Historien i hans
Verdenskrønnike.

En anden Skuffelse led M. over for Fru Rahbek. Han var
bleven indført af Werlauff paa Bakkehuset 1812, og Kamma Rahbek
fik efterhaanden Interesse for M. Der udspandt sig en Brevvexling
mellem dem (udg. 1883 af M.s Søn), og denne Udvexling af Tanker
og Følelser berusede dem et Øjeblik. Fru Rahbek var M. langt
overlegen i Brevkunsten, hendes Stil er lige saa personlig, klar og
mandig, som hans er bred og boglig og i Tonen ofte henfalder til
en pigeagtig Klynken. Der er ogsaa en ejendommelig Modsætning
mellem hendes karakterfulde Sikkerhed i Syn og Tro og M.s varme,
men hensvømmende og uafklarede Gemyt. Det er derfor forstaaeligt,
at Brevvexlingen maatte ende i en Dissonans. Hun havde haabet
at paavirke hans Udvikling, at lære ham at spøge i Alvoren, at
give ham Mod, «hvorved jeg ogsaa mener Højmodighed og
Taalmodighed», «Mod til at være lykkelig eller ulykkelig», men hun
mærkede det stillestaaende hos M. og dernæst, hvorledes han nød
denne Korrespondance som en litterær Produktion. Endelig
saaredes Fru Rahbek ved, at M. ikke aabent tilstod, at hans Besøg
i Bakkehuset tillige havde det Maal at træffe en ung Pige, Johanne
Christine Langberg, Datter af Dispachør K. E. L. Med hende
blev han forlovet, og Brylluppet stod 23. Okt. 1820. -- M.
bevarede dog altid Mindet om K. M. Rahbek og hendes Indvirkning
paa ham i Taknemmelighed. Men heller ikke senere kom M. bort
fra sin Forblanding af Breve, der rumme de personlige Udtalelsers
og skjulte Bekjendelsers stille Værdi, og saa litterær Produktion.
Efter at være traadt i Venskabsforhold til Johanne Luise Heiberg
bad han ofte om at maatte knytte en Brevvexling med hende,
men hun afslog det stedse i venlige Ord. Fru Heiberg fandt det
affektert, at Mand og Kvinde i samme By skulde vexle Breve om
lærde og kuriøse Materier, naar Samtale dog gav fornøden Lejlighed
til at udtale sig og faa Svar.
Kamma Rahbeks Betegnelse for M. var «Udgiveren», hvad
der især var foranlediget ved, at M. fra 1814-17 udgav
Maanedsskriftet «Athene», som Nyerup Aaret før havde begyndt. Med
afgjort Talent vidste M. at samle en stor Del Medarbejdere og
at finde gode Æmner for sit Tidsskrift. Oehlenschlägers Venner
fandt især Tilhold i «Athene»; det var her, at P. Hjort
offentliggjorde sine «Tolv Paragraffer», fra hvis Ensidighed M. dog strax
tog nogen Afstand. Baggesen lod naturligvis sin Vrede og sit Vid
gaa ud over de «gule» Hæfter, hvori Vandet løb fra «Molbækkene»,
og andre stillede sig ved hans Side; det var i det hele bevægede
Tider for «Sekretær M. i Athenes Baggaard» (M. boede den
Gang hos Kancelliraad Deichmann, Ejer af den Gyldendalske
Boghandel og «Athenes» Forlægger, i Baghuset af den bekjendte Gaard
i Klareboderne). M.s udskjældende Svar til Baggesen var dog lidet
heldigt. Til sidst trættedes M. ved den evindelige Polemik og
standsede sit Tidsskrift, dog med den Plan senere at begynde et
nyt af en noget forandret Karakter. Et saadant udkom 1827-36:
«Nordisk Tidsskrift for Historie, Litteratur og Kunst» (4 Bind); det
indeholdt flere værdifulde Afhandlinger af blivende videnskabelig
Værd, foruden at det gav Samtiden mange nyttige Oplysninger om
Udlandets Forhold. Endelig var M. Medredaktør af «Maanedsskrift
for Litteratur» fra 3. Bind af (1830). Til M.s Udgivernavn knytter
sig saaledes megen Ære, men den Gang Rask som grammatisk
Exempel dannede Sætningen: «C. M. udgiver mange Bøger», laa der
heri rigtignok en bidende Kritik. Den rammede hans
Overproduktion og den Mangel paa indtrængende Fordybelse, som kom frem
i hans litterære Virken.

Litterærhistorien var dog stadig det Fag, som M. med
Forkjærlighed dyrkede. 1822 offentliggjorde han «Indledning til
Forelæsninger over det danske Sprog og den danske Nationallitteraturs
Historie». I Tidsskriftsartikler og i sine Rejsebeskrivelser havde han
ligeledes jævnlig behandlet æsthetiske og litteraturhistoriske Æmner,
og han udgav vigtige Litteraturminder fra Middelalderen (om disse
sidste og om hans Studier over det danske Sprog s. ndfr.). 1829
udnævntes M. til Professor ved Universitetet i Litterærhistorie (1819
var han bleven titulær Professor), og allerede 1831 udgav han «Tolv
Forelæsninger over den videnskabelige Kulturs og Litteraturens
Historie i den gamle Verden, særdeles i Orienten», 1831-32
«Forelæsninger over den danske Poesi» (2 Bind). I øvrigt var han ikke
særlig heldig paa Kathedret, i det han med pibende Stemme læste
sine Udarbejdelser op. En flittig Universitetslærer blev M. heller
ikke; 1846 tilstodes der ham Tilladelse til kun at holde de
Forelæsninger, han selv ønskede at holde. Ved en lang Række af
Skrifter havde han imidlertid virket for Udbredelse af
litteraturhistorisk Kundskab og god æsthetisk Læsning. Her kan saaledes
nævnes: «Dansk poetisk Anthologi» (I-II og IV, i, 1830-40), «Johs.
Ewalds Levned» (1831), «Dansk Læsebog i Prosa» (1832; 9. Opl.
1869), «Julegave for Børn» (5 Bd., 1835-39), «Udvalgte Æventyr
og Fortællinger» (1843; 4. Udg. 1882), «Studier over Oehlenschlägers 
Poesi» (1850), «Digteren Schack Staffeldt» (1851), «Yduns
Aarsgave 1854».

M. blev efter Rahbeks Død Medlem af Theaterdirektionen
1830, til hvilken Stilling han maatte synes at have saare ringe
Adkomst. Dramatisk Digtning kjendte han kun gjennem Bøger,
ikke gjennem Besøg i Theatret, hvor han sjælden havde sat sin
Fod. Paa Administration af et Theater havde han ikke mindste
Forstand, hans ofte lidt smaalige Syn og hans Heftighed maatte
føre ham i Sammenstød baade med Skuespillere og Forfattere, hos
hvilke sidste ogsaa et uheldigt Regulativ om Beregning af
Forfatterhonoraret vakte Uvilje. M. mærkede, at han havde vovet sig
for langt frem og valgte Censuren over de indleverede Stykker
som sin nærmeste Opgave. End videre oversatte han Skuespil for
Theatret, saaledes nogle Stykker af Scribe og Schillers «Don Carlos»
(1831). Det kan her ogsaa nævnes, at han udgav Peder
Rosenstand-Goiskes «Kritiske Efterretninger om den kongl. danske Skueplads» 
(1839). 1842 søgte han og fik Afsked med Pension fra denne
Stilling.

Saaledes havde M. i Tyverne og Trediverne en fremskudt
Plads i det litterære Liv som æsthetisk Dommer og Kritiker. Han
besad hverken Peder Hjorts skarpe Blik eller Heibergs fine poetiske
Sans, han manglede over for de litteraturhistoriske Æmner N. M.
Petersens lysende Skildreevne, hans Fart og Farve. Det skortede
ham paa den Friskhed, der lader det skjønne umiddelbart paavirke
Sindet; han havde vrantne Naturers Tilbøjelighed til over enkelte
Fejl og Smaating at glemme Helhedens Skjønhed og Sandhed eller
Udtrykkets Højhed, han maalte det nye for meget med det gamles
Alen. M. maatte desuden ofte have Paavirkning udefra, inden hans
Dom blev klar; saaledes lærte han først af andre at fatte Interesse
for Schack Staffeldt, han skrev hans Levned (1851), men uden at
hans Syn aabnedes for denne Digters Dybde og Ejendommelighed.
Ligeledes var M. alt for meget hildet i Forestillingen om, at
Poesiens Love vare fundne og Vejene afstukne som i en Have;
saaledes naar han hævdede, at til det tragiske Stof hørte, for at
udfylde Kunstværkets Idé, nødvendig den højere versificerede Diktion
(dog gjorde senere Tanken om Lessings «Emilie Galotti» ham
betænkelig), og naar han bestred, at Folkevisernes naive Poesi kunde
yde nogen Frugt for Nutidens egen Digtning, uagtet Hertz og senere
Christian Winther og Ploug praktisk godtgjorde Sætningens
Uholdbarhed. Især savnede M. Evne til at følge Geniets dristige Flugt.
Endnu 1840 kunde han udtale, at Welhaven er «det nye Norges
eneste originale Digter», og for hans Opfattelse stod Thorvaldsens
Musæum alene som et Foster af Lune og barok Fantasi. Mest
Uret havde han i sin ensidige og uforstandige Dom over
Ingemanns og Hauchs historiske Romaner, som paadrog ham hvasse
Svar i den førstes «Huldregaverne» og i Bladartikler af den sidste.
Uagtet alle disse Mangler i M.s æsthetiske Syn -- og han var
uheldigere, naar han dadlede, end naar han roste -- fremsatte han
dog ofte en sund og skarpsindig Kritik; han kunde vise god
Iagttagelsesevne over for Digteres Ejendommelighed, han bedømte med
Forstaaelse og Varme flere af vore Lyrikere, han kunde fremsætte
berettigede Indvendinger mod Stil og Sprog. Og over for M.s
Forsyndelser maa det ikke glemmes, hvilke store og uvisnelige
Fortjenester han har haft ved at gjøre det danske Folk bekjendt
med dets litterære Mindesmærker fra Middelalderen, ved at have
lettet Forstaaelsen af Digterne fra de sidste Aarhundreder og ved
paa mange Maader at have vækket Sansen for litteraturhistoriske
Studier.

M. havde end videre alt som ung Mand taget Sigte paa
Historieskrivningen. Det var ikke nogen dybere Indtrængen i de
gamle Krønnikeskrivere, ikke Trangen til at fremdrage nye Kilder,
som kaldte ham til Historien, det var især Læsningen af Udlandets
store Forfattere. Han vilde give Skildringer af Danmarks Historie,
der i lige Grad kunde tiltale ved en smagfuld Fremstilling og et
omhyggeligt Studium. Hans «Historie om Ditmarskerkrigen» (1813)
gav da ogsaa en værdig og simpel Beretning med god Benyttelse
af Kilderne. Ikke saa betydelig var «Kong Erik Plovpennings
Historie» (1821); til at behandle et Materiale bestaaende af magre
Krønniker og tørre Aktstykker manglede M. fornøden Taalmod og
Skarpsind. Han vendte derfor tilbage til sit Yndlingsfag
Litterærhistorien, og først paa et langt senere Tidspunkt kom han til at
yde den danske Historieskrivning en uforglemmelig Tjeneste,
nemlig da han stiftede «den danske historiske Forening» (1839) og
ledede dens Virksomhed i en lang Aarrække. Foreningens
Formaal var i Følge Vedtægterne at vække historisk Aand og
Interesse, at fremme historisk Kunst og historiske Arbejder. Alle danske
Historikere sluttede sig i Enighed om dette Foretagende, og
Selskabet vandt hurtig et betydeligt Antal Medlemmer. M., som var
Foreningens Sekretær og Redaktør indtil 1854, da han efter sit
Ønske fratraadte, skrev omtrent Halvdelen af Artiklerne i
Tidsskriftets i. Række. I sin indledende Afhandling som i senere
Artikler udpegede M. træffende Ejendommelighederne ved den danske
Historie og den tidligere Behandling af den; han satte
Historieforskningen nye Opgaver og advarede imod, at man for ensidig
kastede sig over den nordiske Oldtids Historie, han hævdede med
Føje, at et nøjere Kjendskab til den senere Tids Historie vilde
bidrage til Forstaaelse af Samtiden, han ønskede, at der maatte tages
større Hensyn til de evropæiske Strømningers Indvirkning paa
Landets Udvikling, og at den indre Historie maatte blive flittigere
gransket. Da det biografiske Studium hidtil var blevet forsømt,
lod han Foreningen udgive «Historisk-biografiske Samlinger» (1847-51). 
M.s Artikler i «Historisk Tidsskrift» vare gode; saaledes
skrev han heri «Bemærkninger angaaende Hoveriets, Vornedskabets
og Herregaardenes Oprindelse», om Corfits Ulfeldt, om Saxo
Grammaticus. I nogle andre af Historieskrivningens forskjellige Retninger
havde M. mindre Held. Paa det begyndte arkæologiske Studium
saa M. med Sympathi og skrev ogsaa derom, men her skortede
det ham paa real Sans; at han heller ikke udmærkede sig ved en
klar filosofisk Tænkning, viste hans «Forelæsninger over Historiens
Filosofi» (2 Dele, 1840-41), og som historisk Fortæller -- han
udgav for Selskabet for Trykkefrihedens rette Brug «Fortællinger og
Skildringer af den danske Historie» (2 Dele, 1837-40) -- manglede
han Folkets Øre. Af hans andre historiske Arbejder kan nævnes:
«Det kongl. danske Videnskabernes Selskabs Historie 1742-1842»
(1843). Han udgav «Uddrag af Biskop Bircherods Dagbøger» (1846);
af «Kong Christian IV's egenhændige Breve» udkom kun 1. Bind
(1848), og af M.s og N. M. Petersens «Udvalg af hidtil utrykte
danske Diplomer og Breve» kun 3 Hæfter (1842-58).

I det foregaaende er det forsøgt at samle M.s umaadelige,
mangeartede Produktion inden for nogle enkelte Rammer, men dog
er der ikke nævnt en Tiendepart af, hvad han har skrevet. I 
Erslews Forfatterlexikon fylder Artiklen Molbech 23 Sider, og der var
Tidsrum, saaledes omkring 1830, da hans Forfatterskab aarlig beløb
sig til over 1000 Sider. Det kunde derfor ogsaa hænde, at M. selv
glemte, at han havde behandlet et Emne. Stundum søgte han at
bringe sine spredte Afhandlinger under fælles Tag, saaledes i
»Blandede Smaaskrifter» (2 Bd., 1834-36) og «Blandede Skrifter,
2. Saml.» (4 Bd., 1853-56). Hvad der bidrog til at forøge hans
Arbejders Rumfang, var hans Stils Bredde; han gav sig hverken Tid
til at finde den korteste Form eller det fyndigste Udtryk. Samtiden
roste M. ret ofte som Stilist, og hans Skrivemaade kunde man med
en vis Ret kalde smagfuld og pletfri, men der savnedes da til
Gjengjæld de værdifuldere Egenskaber, at Talen var omskiftelig
efter Æmnets Art og ikke mattende ved sin Ensformighed, at den
fulgte Tankens og Følelsens Bevægelser, som det skjønne
Klædebon følger Legemets; M. arbejdede næsten altid i den lange, noget
højtidelige Talar.

M. besad ikke personlig Skjønhed. Hans Udseende og hans
Stemme gave Kamma Rahbek Anledning til at betegne ham som
«Ulven»; der var dog paa de Tider foruden Tænksomhed i Udtrykket
og Sjæl i Blikket en vis Erotik over hans Person. Senere bleve
hans Træk mere markerede, og da Gnavenhed ogsaa satte sit Præg
paa dem, virkede hans Ydre skræmmende paa mange. M. kunde
desuden i Hidsighed forløbe sig, endog grovelig forse sig, saaledes
over for Svend Grundtvig, da denne fremsatte sin Plan om en ny
Udgave af Folkeviserne, hvad der førte til en heftig Fejde (1847).
Ved andre Lejligheder kom hans Selvraadighed frem, som da han
1842 -- efter engelsk Forbillede -- fik «det Holbergske Samfund»
stiftet, men tiltog sig Bestyrelsen uden at indkalde en
Generalforsamling; allerede Aaret efter udgav han for Samfundet 1. Bind af
Holbergs Komedier med Indledning og Oplysninger, men Bogen
tilfredsstillede i ringe Grad Kravet om en god Udgave, og M. blev
styrtet. Med Pressen laa M. i den seneste Tid af sit Liv idelig i
Polemik. Imidlertid vare alle enige om, at M.s Natur i Bunden
var elskværdig. Grundtvig kalder ham, uagtet al Strid og trods
M.s kjedsommelige Gnavenhed, «en ærlig Sjæl og godmodig
Natur», med J. L. Heiberg stod han efter nogle Skjærmydsler paa
venlig Fod, og han kom i det Heibergske Hus. Fru Heiberg
nærede megen Godhed for M.; hun siger i sine Erindringer: «Kun
faa vare i Besiddelse af den Ridderlighed og det fine Galanteri
mod Damer som M.» Og hun tilføjer: «Hans skjønneste 
Egenskab var Trofasthed i Venskab i Liv og Død», hvilket Vidnesbyrd
mange samtidige bekræfte, ligesom de vidne om, at den ellers saa
sære lærde, naar han efter endt Arbejde deltog i Selskabslivet,
kunde være en livlig og underholdende Vært eller Gjæst.

I politisk Henseende holdt M. fast ved Enevoldstidens
Anskuelser; han var en ivrig Helstatsmand og Modstander af det
national-liberale Røre. I Piecer og Bladartikler med og uden Navn
tog han Del i den politiske Debat -- saaledes skrev han i Fyr
og Flamme over H. N. Clausens Skrift «Ved Tronskiftet 1848» sin
Bog «Kong Christian VIII domfældt af Prof. Clausen» --, derfor
saa man ham jævnlig hudflettet i de liberale Blade. Et
besynderligt Standpunkt indtog M. over for den skandinaviske Bevægelse.
M. havde, som alt fortalt, tidlig været paa Rejser i Sverige og
her knyttet Bekjendtskaber. Morsomt nok havde han 1812 paa sin
første Rejse til Lund været Spion; han havde Regeringens Ordre
om «at iagttage ved bestandige Exkursioner alle Bevægelser i Skaane
og Bleking ligesom ved Universitetet og af Skaanes Herremænd at
oplyses om Rigsdagen». I Sept. s. A. drog han paa en Rejse til
Stockholm med lignende Hverv. Hans senere svenske Rejser havde
dog ikke politiske Øjemed, de gjaldt især Lund, hvor han havde
mange Venner, særlig Brunius; i øvrigt brevvexlede han med mange
svenske Videnskabsmænd og Forfattere, saaledes med Atterbom.
Han har megen Fortjeneste af i sine Bøger og Tidsskrifter at have
gjort Sveriges litterære, sociale og økonomiske Forhold bekjendte
her hjemme (han skrev 1835 «Om Sveriges Statistik»). Ikke desto
mindre blev M. aldrig Skandinav. Rigtignok betegnede han sig
som den ældste Skandinav, men med stor Uret. For Norge havde
han, uagtet hans fædrene Slægt var norsk -- Farfaderen var
Sadelmager i Christiania --, ikke synderlig Sympathi; Svenskerne 
interesserede ham varmt, men han var en afgjort Modstander af baade
den litterære og den politiske Skandinavisme. Han synes ikke at
have kunnet glemme, hvorledes Sverige igjennem Tiderne var steget
i Magt og Ære ved Erobringer fra Danmark; han saa i
Skandinavismen en Tilintetgjørelse af selvstændig Danskhed i Sproget, en
Krænkelse af Folkeindividualiteten og af den politiske Statsorganisme,
det var en stodderagtig Tiggen hos et Nabofolk. Da det
skandinaviske Selskab stiftedes 1843, angreb M. strax dets Virken, og
Monrad maatte tage ham skarpt i Skole. Kampen fortsattes i en
lang Aarrække med andre Modstandere; endnu i sit Dødsaar skrev 
M. en Piece: «Den skandinaviske Enhedstanke» (1857), for hvilken
han blodig revsedes af den liberale Presse.

M.s Arbejdskraft tog ikke af med Aarene. Han havde
frigjort sig for Byrderne ved sine Stillinger ved Theatret og
Universitetet; kun ved det kongl. Bibliothek vedblev han sin Virksomhed.
Her var jo ogsaa det store Kildespring for hans litterære Virken,
her modtog han Udlandets friske Litteratur med aabne Arme. Men
M. ydede ogsaa Bibliotheket store og varige Tjenester. Han
arbejdede med Omhu og Flid, havde god Indsigt i et Bibliotheks
Administration, hvorom hans Afhandling «Om offentlige Bibliotheker»
(1829, oversat paa Tysk 1832) og hans Skrivelse til Professor
Esch-richt om det kongl. Bibliothek (i «Hist.-biogr. Samlinger» 1851) vidne;
dog hævdede han for stærkt Bibliothekets Opgave at sørge for
Litteraturens Bevaring for Efterverdenen, og han vurderede ikke højt
nok Udlaanets Betydning. M. kunde synes forsømmelig, eftersom
man kun sjælden traf ham paa Bibliotheket før henimod
Lukningstiden; han ansaa sig som fritaget for at deltage i det daglige Laan,
men arbejdede i flere Timer, efter at Kontortiden var endt, og alt
var blevet stille. Særlig maa det fremhæves, at han var en
fortrinlig Vejleder ved Bogindkjøbet.

M. var 1845 bleven Etatsraad, 1853 Kommandør af Danebrog.
Danske Selskab optog ham til Medlem 1813, Videnskabernes
Selskab 1829, han var tillige Medlem af en stor Del udenlandske
Selskaber. M. døde efter et kortere Sygeleje 23. Juni 1857 og
begravedes i Sorø. Hans Enke boede i sine sidste Leveaar i Sorø,
og døde her 24. Juli 1879.

Erslew, Forf. Lex. 
Nord. Univers. Tidsskr. 1858, I. 
Chr. Molbech og Karen Margr. Rahbek, udg. af C. K. F. Molbech (1883). 
Chr. Molbech og N. F. S. Grundtvig, udg. af L. Schrøder (1888). 
Steenstrup, Historieskrivningen i Danm. id. 19. Aarh.

Johannes C. H. R. Steenstrup.

-- Ogsaa som dansk Sprogmand har C. Molbech ved sin store
Flid og Foretagsomhed udrettet meget. I en lang Aarrække var
han nøje knyttet til Udgivelsen af Videnskabernes Selskabs danske
Ordbog, først som Medarbejder (fra 1806) og Medredaktør af 3.-5.
Bind og senere som Medlem af Ordbogskommissionen (fra 1834),
hvilket paa forskjellig Maade blev af Betydning for hans øvrige
sproglige Virksomhed, i det han derved tidlig fik Kjendskab til
denne Ordbogs Plan, Kilder og Forarbejder og tillige kom i Ry
for Kyndighed i dansk Sprog. 1807 sendte Videnskabernes Selskab
Præsterne skriftlig Anmodning om at indsamle Ord af Almuemaalene
til Brug for Ordbogen. Dette ledte M. paa den Tanke at skaffe
sig Materiale til et Dialektlexikon ad en noget lignende Vej, og
han udgav derfor 1811 et lille Skrift: «Om Dialekter eller
Mundarter og Samling af danske Landskabsord». 1808 opfordrede
Universitetsboghandler F. Brummer M. til at besørge en ny Udgave
af Jac. Badens «Dansk orthografisk Ordbog» (1799), hvilket
foranledigede, at han 1813 udgav «Dansk Haandordbog», og s. A., som
denne udkom, foreslog Boghandler J. Deichmann ham at udarbejde
en større dansk Ordbog, hvad han ogsaa var villig til. I de
følgende 10 Aar tilvejebragte M. betydelige Samlinger til Ordbøger
og gjorde endnu flere Forarbejder til Oplysning om Sprogets og
Litteraturens Beskaffenhed i ældre og nyere Tid. Der udkom fra
hans Haand: «Dansk Ordbog» (1828-33; ny Udg. 1854-59);
«Dansk Dialektlexikon» (1833-41); «Dansk Glossarium eller
Ordbog over forældede danske Ord fra 13. til 16. Aarhundrede» (1853-66). 
Foruden en Mængde mindre Texter, aftrykte i Tidsskrifter
og Samlinger, udgav han af gammeldanske Sprogmindesmærker:
«Den danske Rimkrønnike 1495» (1825), «Henrik Harpestrengs
danske Lægebog fra det 13. Aarhundrede» (1826), «Den ældste
danske Bibeloversættelse fra 15. Aarhundrede» (1828), «Præsten i
Odense, Hr. Michaels danske Rimværker» (1836).

M. høstede megen Ros, ogsaa fra anset og kompetent Side.
Bredsdorff gav Ordbogen (1833) det Vidnesbyrd, at den
tilfredsstillede billige Fordringer, i det han tillige fremhævede, at dette
maatte siges at være en stor Ros, da den var den første i sit Slags.
Men M. var ogsaa ofte udsat for heftige, undertiden ganske
meningsløse, Angreb. Det var til Skade, at han altid havde for mange Jærn
i Ilden, og at det paa flere Punkter skortede ham paa grundig
Indsigt. I en Avisfejde med Rask 1808 røbede han saa forvirrede
Begreber om Etymologi, at Rask tabte baade Taalmodighed og
Sindsligevægt, hvorfor det hele endte i gjensidig Misstemning
(Lærde Efterretn. 1808, Nr. 4. 15. Kbhvns Skilderi 1808, Nr. 60 ff.
Rasks Saml. Afhandl. I, 12). Kort Tid efter søgte han Undervisning
i Islandsk hos Rask. Udbyttet blev dog kun ringe, og heller ikke
i sit senere Liv erhvervede han sig synderlig Kundskab i dette
Sprog eller i de nordiske Sprogs Historie, saa lidt som han i det
hele naaede til klar Forstaaelse af det nye i Sprogvidenskaben, der
førtes frem ved Rask, Bredsdorff og N. M. Petersen. Han
vedblev til det sidste at lære, at der i de jyske Almuemaal findes
Ejendommeligheder, der vise, at Jyderne oprindelig ikke have været
en skandinavisk, men en tysk, frisisk eller angelsaxisk Folkestamme,
som i ældgammel Tid er bleven daniseret ved at blandes med nord
og øst fra fremtrængende Skandinaver (Fortæll. og Skildringer af
den danske Hist. I, n. 79. 167. Oversigt ov. Vidensk. Selsk.
Forhandl. 1852, S. 144 ff.; 1853, S. 270 ff.; 1856, S. 287 ff.). Om
Sønderjyllands Nationalitetsforhold i hans egen Levetid gav han
ogsaa sit Ord med i Laget, og det var ikke altid godt egnet til
at bibringe Læserne rigtige Forestillinger om de virkelige Forhold
(Hist. Tidsskr. V, 646. Nyt hist. Tidsskr. V, 612). M. var dog
langtfra altid blind for Manglerne. Han indsaa saaledes allerede
1811, at et Dialektlexikon ikke blot burde optage Almuemaalenes
særegne Ord, men ogsaa «Almuens Udtale af Skriftsprogets Ord».
Men han troede sig ikke i Besiddelse af de Evner og Kundskaber,
som dertil udfordredes. Han har sandt og træffende karakteriseret
sig selv «som den, der i lang Tid har dyrket vort Modersmaal
uden at være kaldet til at følge denne Dyrkelse paa hin
overordentlige Flids og Lærdoms Vej, som Hr. Professor Rask er gaaet,
og uden at mene, min egen Vej derfor skulde være en rent unyttig
Afvej».

En vigtig Side af M.s sproglige Virksomhed er hans Stilling
til Retskrivningsspørgsmaalet. I sin Ungdom var han let smittet
af Lysten til Forandringer. Han skrev ks, kv for x, qv. Men i
Haandordbogen 1813 vendte han helt tilbage til det gamle, og
siden var han i smaat som i stort en ivrig og trofast Forsvarer af
den traditionelle Retskrivning. Dette bragte ham i Strid med Rask
og med den af Rask dannede Skole, og 1825 kom det til den
anden Avisfejde mellem Rask og M. (Rask, Hermod 1825, Nr. 2.
Kbhvns Skilderi 1825, Nr. 54 ff. Nyt Aftenblad 1825, Nr. 24 ff.
Dagen 1825, Nr. 211). Rask fremkom offentlig med den Paastand,
at Bogstavet å findes anvendt i et dansk Haandskrift fra
Middelalderen, hvorfor dets Optagelse i dansk Skrift kun vilde være
Gjenindførelse af en oprindelig dansk Skrivebrug. Imod denne Lære
tog M. skarpt til Orde: «Naar Vildfarelser som ovenanførte paa
den mest positive Maade bringes ud ved en Mand, hvis Lærdom
og Navnkundighed kunde give dem en, i det mindste for historisk
Sandhed skadelig Vægt, er det ikke overflødigt at gjendrive dem.»
Han viser, at det Tegn, som Rask antog for å, i Virkeligheden
intet har med dette Bogstav at gjøre, og at Brugen af aa lader
sig forfølge tilbage til Middelalderen saa langt, som der er danske
Haandskrifter. Der var mange, som blandede sig i Striden, og
den førtes med stor Hidsighed. Resultatet blev, at hver
haardnakket fastholdt sin Mening. M.s Indlæg, der ogsaa bekæmpe
andre af Rasks Forslag, ere gjennemgaaende gode og fornuftige,
og det er for længe siden -- dog først efter M.s Død -- 
indrømmet af alle nordiske sproglærde, at M. her havde Retten paa
sin Side. M. har i det hele nøje overvejet og med Klarhed gjort
Rede for sin Stilling til Retskrivningsspørgsmaalet. Efter hans
Opfattelse ere Retskrivning og Sprogrigtighed uadskillelig forbundne
Begreber, der bestemmes af Sprogbrugen. «Paa denne alene beror
al Sprogrigtighed eller Nøjagtighed i det skriftlige og mundtlige
Udtryk.» «Orthografen eller den, som vil fremsætte Reglerne for
rigtig dansk Skrift, er lige saa lidt Lovgiver i Skriftriget, som
Forfatteren af en Lærebog i den danske Lovkyndighed er Lovgiver i
Danmark. Hvad vilde dog være urimeligere, end om en saadan
Forfatter, der troede at indse det urigtige eller mindre gode og
gavnende i et gjældende Lovbud, vilde i sin Lærebog blande et
nyt Lovforslag imellem Lovgivningens positive Forskrifter.» M.
skjelner altid bestemt mellem Rask som Videnskabsmand og Rask
som Retskrivningsreformator. Rasks videnskabelige Fortjenester
fremhæver han i meget stærke Udtryk ved enhver Lejlighed. Han nævner
ham «vor lærdeste nordiske Sproggransker», «vor Tids ypperste
Sproggransker i Norden» m. m.

M.s Formaal var ikke blot det rent filologiske, men fuldt saa
meget Modersmaalets Forherligelse, og han glædede sig over her
at have Rask paa sin Side. Han saa i det danske Sprog Bæreren
af dansk Nationalitet og dansk Kultur og var paa sin Post overalt,
hvor han troede at øjne Farer, der truede dets Existens, dets
Fremtid. I Retskrivningsforandringen og den dermed følgende
Splittelse og Usikkerhed saa han en Fare for selve det danske
Sprog. Men ogsaa for Videnskabens Domstol staar hans sproglige
Virksomhed, set i Historiens Lys, sin Prøve. Skrev han end
adskilligt, der allerede ved dets Fremkomst var af ringe Værd, saa
maa Dommen lyde anderledes, naar Talen er om de Værker, paa
hvilke han har anvendt noget af sit Livs bedste Kraft.
Textudgaverne have fremmet Historiens og Sprogets Studium, og M.s
Ordbog og Dialektlexikon hævde endnu deres Plads som
Hovedværker i dansk Litteratur.

P. K. Thorsen.



Molbech, Christian Knud Frederik, 1821-88, Digter, 
er Søn af Ovenstaaende Chr. M. og blev født 20. Juli 1821 i 
Kjøbenhavn. Han optoges 1830 i den kjøbenhavnske Borgerdydskole, der
den Gang var i Tilbagegang; med Taknemmelighed mindedes han
dog C. Mynster, som paa en vækkende Maade underviste ham i
Religion og Dansk. Frihedslysten i ham var stor og artede sig
undertiden som Uvornhed. Hans Mangel paa Respekt for Skolens
Fordringer fik i 1837 hans Fader til at anbringe ham i Huset hos
den aandfulde og dygtige Pastor Spang i Udby ved Vordingborg,
hvor de fik Lov til «at gjøre med ham, hvad de vilde». Han
var doven, selvisk, drilagtig og undertiden ligefrem diabolsk, men
røbede meget gode Evner, der bevirkede, at Spang fik gamle
Molbechs Tilladelse til at sætte ham i Vordingborg Skoles øverste
Klasse. Nu kom han i Huset hos den kundskabsrige, klart
tænkende og fint dannede Overlærer Fr. Lange (X, 20) og var under
den humane og forstandige Rektor Suhrs Paavirkning. Stor
Indflydelse paa ham havde den aandfulde og praktisk dygtige Fru
Lange; men størst Betydning for ham fik hans Bekjendtskab med
Aagaards paa Iselinge, af hvis ædle, kjærlige Familieliv han blev
velsignelsesrigt paavirket i alle Retninger. Efter kyndiges Sigende
foregik der her en stor Forandring med ham, og noget af sin
Taknemmelighedsfølelse herfor udsang han ved Fru Aagaards Død
1858 i sit Digt «Ved en Grav». Da han i 1839 blev Student, havde
han, om end ikke nogen fast Plan for sin Fremtidsvirksomhed, saa
dog en klar Bevidsthed om, at den maatte blive af aandelig Natur.
Efter at have taget den filosofiske Examen studerede han Theologi
med P. C. Kierkegaard som Manuduktør; men da denne i 1842
blev Præst og derfor maatte opgive sin Manuduktionsvirksomhed,
svandt lidt efter lidt M.s Lyst til at fortsætte det paabegyndte
Studium. Hertil bidrog en allerede i Udby vakt, men senere mere
og mere udviklet poetisk og æsthetisk Produktionsdrift. Allerede i
sit Rusaar udgav han, 19 Aar gammel, «Billeder af Jesu Liv» (1840),
som f. Ex. «Fædrelandet» roste stærkt; det beundrede, at en saa ung
Mand kunde vise et saadant Kjendskab til det danske Sprogs
Rigdom og en saadan Færdighed i at behandle det smagfuldt og
elegant. Ogsaa «Tidsskrift for Litteratur og Kritik» roser ham og
siger, at han behersker og benytter hele Sprogets Fylde, har en
rig, levende Fantasi i Forening med en grandios Lyrik og dybe,
gribende, fra Hjærtets inderste Rod udstrømmende Toner, men at
han ødsler med Billedpragt og derved trætter. S. A. vandt han
Universitetets Guldmedaille for en Afhandling «Om
Billedhuggerkunsten og dens Poesi». Det var ikke underligt, at denne unge
Mand betragtede sig selv som en af Poesiens kaldede, skjønt han
hverken den Gang eller senere regnede sig til de udvalgte.

I 1843 blev han Volontær (senere Amanuensis) ved det store
kongl. Bibliothek, og -- i Haabet om en Gang at kunne blive
Universitetsprofessor -- begyndte han nu at studere Æsthetik og
Litteraturhistorie. Livlig deltog han i Studenterlivet, navnlig i
«Akademisk Forening», og i «Fædrelandet» optraadte han som
Kritiker. Sammen med C. Ploug og H. Brøchner forfattede han
«Johan Ludvig Heiberg, en apokalyptisk Komedie i 4 Akter af
Adam Howitz» (1842), et Indlæg mod det Heibergske Hegemoni
og hans Kamp mod de politisk liberale. En Artikel med et Kors
over, hvori «Korsaren» havde meddelt, at «Danmark har mistet sin
Heiberg», gav de 3 unge Mænd Ideen til deres Komedie, der
tager sit Udgangspunkt fra Heibergs et Aar tidligere udkomne «En
Sjæl efter Døden». 1845 fik han opført paa det kongl. Theater
de 2 lyrisk-romantiske Skuespil «Klintekongens Brud» og
«Venusbjærget». Trods disse Arbejders lyriske Skjønheder, der dog vare
noget trivielle, det gode Sprog og den klare Disposition gjorde de
-- paa Grund af udramatisk Handling og svag Karaktertegning -- 
ringe Lykke. 1846 udgav han «Digtninger», der indeholdt
«Venusbjærget» og en Del mindre, til Dels ubetydelige Digte.

Af egen Drift foranledigede Christian VIII, at M. s. A. fik
offentlig Understøttelse til en Udenlandsrejse. Med et Sejlskib tog
han til Sydspanien, og Resultatet af Opholdet der blev hans Bog
«En Maaned i Spanien» (1848). Fra Gibraltar tog han over Malta,
Sicilien og Neapel til Rom, hvor han opholdt sig i 8 Maaneder.
Over Norditalien og Paris naaede han atter Danmark, hvor snart
den slesvigske Treaarskrig greb hans patriotiske Sind stærkt. Han
paabegyndte sin Oversættelse af Dante, hvilket Mesterværk han selv
betragtede som sit Livs egentlige og væsentligste Gjerning. Her
udfolder han en stor filologisk Nøjagtighed i Forbindelse med
betydelig digterisk Frihed. 1851 udkom 1. Del heraf («Helvede» og
Indledningen). For dette Arbejdes Skyld var han atter i 1852-53
i Rom, ligesom forrige Gang i Følge med H. Brøchner. Under
hans Fraværelse udkom hans Tragedie «Dante» (1852), som Heiberg
mærkværdig nok forkastede til Opførelse paa det kongl. Theater,
og M. holdt sig nu i 23 Aar borte fra denne Kunstanstalt. I 1851
havde han tillige udgivet sin Digtsamling «Dæmring», der fik et
stort Publikum; den indeholder ogsaa saa ypperlige Digte som
«Oehlenschläger», «Naturaanderne ved Ørsteds Grav», «General 
Rye» og Kantaten ved Indvielsen af Konferensraad C. F. Holms
nye Hus. 1855 udkom «Skærsilden» og 1863 «Paradiset». Det
samlede Værk foreligger nu i 3 Oplag.

Under hans andet Ophold i Rom tilbød uden Foranledning
fra hans Side den slesvigske Minister Grev Carl Moltke ham
Pladsen som extraordinær Professor i dansk og nordisk Litteratur ved
Kiels Universitet, og efter en smertelig Kamp tiltraadte han i
Foraaret 1853 denne Stilling; noget senere blev han tillige Lektor i
dansk Sprog og i 1858 Professor i det filosofiske Fakultet der; det
blev tillige overdraget ham at afholde Prøve i dansk Sprog ved
den theologiske Embedsexamen i Holsten og senere (1855) at
prøve embedssøgende Holstenere i det danske Sprog. Sine
Forelæsninger maatte han holde paa Tysk. Han følte sig meget ensom
der nede. Hans triste Tilværelse afsluttedes, i det han 19. Febr. 1859
ægtede Mathilde Krabbe (f. 24. Marts 1841), Datter af
Generallieutenant Ole K. (IX, 397). I politisk Heenseende var hans Stilling i
Kiel naturligvis vanskelig; men han vandt dog Studenternes Gunst.
Under Forholdene efter Frederik VII's Død blev den imidlertid
pinlig. Han holdt sig den danske Regerings Instruktion efterrettelig
og var nu Gjenstand for megen Forfølgelse; han blev endog af
Wrangel arresteret i sin Bolig, hans Papirer beslaglagdes, og han
selv førtes som Fange til Flensborg, hvor han dog snart igjen
løslodes, men med Ordre til hurtigst muligt at forlade Slesvigs Grund.
Tappert protesterede han atter i Kiel -- ogsaa paa Tryk -- mod
al den Lovløshed, han var omgiven af; men efter mange Haande
Brydninger endte det med, at han i Juli 1864 blev afskediget af
Forbundskommissærerne. Hans patriotiske Vrede gav sig bl. a.
Udtryk i det store Digt, han anonymt udgav: «Til Fjenden i vor
egen Lejr».

Efter sin Tilbagekomst til Kjøbenhavn tog han Ansættelse som
fast Medarbejder ved «Dagbladet», hvor hans fine kritiske Sans og
udsøgte litterære Dannelse gave ham stor Avtoritet. En mindre,
men væsentlig Del af sine der offentliggjorte politiske, æsthetiske
og kritiske Artikler udgav han i 1873 under Titelen «Fra
Danaidernes Kar», en særdeles god Bog, der i mange Maader kan stilles
op som Mønster for, hvorledes god Kritik bør skrives. -- Med
Undtagelse af en Udflugt paa 3 Maaneder i Sommeren 1856 i
Sverige havde M. siden sin Ansættelse i Kiel ikke været ude paa
nogen større Rejse, da han i 1865 ved Hjælp af det Anckerske
Stipendium drog til Schweits og Rom, hvor han en Vinter igjennem 
fortsatte sine Studier af italiensk Sprog og Litteratur. Senere
foretog han flere Gange Sommerrejser syd paa. -- 1871 udnævntes han
efter C. Hauch til Censor ved det kongl. Theater og fik nu atter
Lyst til at skrive for denne Skueplads. Flere Stykker oversatte
han og forfattede selv i Anledning af Holbergstatuens Afsløring
«Renteskriveren» (1875) og i 1878 «Ambrosius», hvilke 2 Arbejder -- 
navnlig det sidste, der nu foreligger i 10 Oplag og i 4 Aar blev
spillet 73 Gange -- gjorde stor Lykke. 1888 udkom det paa Fransk.
1879 opførtes hans «Faraos Ring», Folkeskuespil i 5 Akter. Den
radikale Retnings Forkæmpere i vor Litteratur havde længe haft et
godt Øje til M., hvis Kritik havde modarbejdet dens Tendens, og
som efter Evne havde benyttet sin Censorstilling til at holde deres
Arbejder borte fra den nationale Scene; efter Opførelsen af «Faraos
Ring» toge de Hævn over ham og haanede dette Arbejde lige saa
vel som hans i 1881 opførte «Opad!». Intet af disse 2 Skuespil
havde virkelig Livskraft i sig. Medens han laa for Døden, opførtes
«Dante», som heller ikke gjorde stor Virkning. I Disharmoni med
Theaterchefen Fallesen, der i Offentliggjøreisen af hans Censur over
Bjørnsons «Leonarda» havde gjort et utaaleligt Brud paa Tro og
Love, søgte M. i Sommeren 1881 sin Afsked som Censor.

Ved Kjøbenhavns Universitets Firehundredaarsfest i 1879
udnævntes han til dets Æresdoktor. Tidligere var han bleven
Medlem af Accademia de'gli Arcadi i Rom og senere af Academia
Tiberina sammesteds. 1884 tog M. Ophold i Bagsvær, hvor han
levede meget tilbagetrukkent; han sagde selv, at hans Digt «Stille»
indeholdt Forklaringen af hans daværende Liv. Han fandt nu mest
Behag i at beskæftige sig med svundne Tider og disses Mennesker.
I Slutningen af sit Ophold i Kjøbenhavn havde han udgivet «Chr.
Molbech og Karen Margrethe Rahbek», en Brevvexling (1883). I
Bagsvær samlede han «Chr. Molbech og N. F. S. Grundtvig», en
Brevvexling, som efter hans Død blev udgivet af L. Schrøder (1888).
-- M. havde i mange Aar lidt af Halskatarrh, der medførte en heftig
Hoste; i de sidste Aar var ogsaa hans Hoved svagt, og til sidst
viste det sig, at han var angreben af Mavekræft. Efter et
forholdsvis kort Sygeleje paa Kommunehospitalet i Kjøbenhavn døde han
20. Maj 1888 og blev begraven paa Sorø Kirkegaard, hvor en Kreds
af Venner har rejst et af L. Frølich og Saabye komponeret
Dobbeltmindesmærke over ham og Faderen. -- Hans samlede poetiske
Arbejder udkom 1863 og 1879. Hans «Efterladte Digte» udgav
E. v. d. Recke (1888). Det sidste Afsnit af disse viser, hvilken
mærkelig rig Produktivitet den aldrende Digter udfoldede i sit Livs
Aften.

Som Digter udmærkede M. sig ved sin Renhed i Stilen, sin
store Beherskethed, sin udprægede Fremstillingsevne og sin
faststøbte, fuldendte Form, der var Udtryk for en klar, koncis Tanke,
en varm Skjønhedsfølelse og et oprigtigt Sind. Først og fremmest
var han Stemningsdigter og naaede derfor ikke Højdepunktet i
dramatisk Frembringelse. Hans fine Intelligens, hans i god
Forstand frie Sind, kritiske Blik og smagfulde, sikre Dom gjorde ham
til en kyndig Vejleder for mange. Af Ydre var han en høj, slank
og anselig Skikkelse, som Menneske var han aaben og grundærlig,
men ogsaa heftig -- somme Tider indtil Hensynsløshed, dog altid
i ædel Sandhedsbegejstring. Retfærdighed var hans Kjendemærke,
og denne solide, noble og mandige Karakter bøjede sig ikke for
Luner og Vilkaarlighed. Bag hans tilsyneladende haarde Form
bankede der et meget varmt, let henrevet og dog saa trofast
Hjærte, som ikke sjælden kunde faa hans Stemme til at briste
og hans Øje til at blive vaadt. Han var en af vor Litteraturs
Adelsmænd.

Erslew, Forf. Lex. 
P. Hansen, Illustr, dansk Lit. Hist. 
Samme, Den danske Skueplads. 
Borchsenius, Fra Fyrrerne. 
Samme, Hjemlige Interiører.
Danskeren III (1890). 
Illustr. Tid. XX, Nr. 1010; XXIX, Nr. 35.
Levnedsbeskrivelser af de ved Kbhvns Universitets Firehundredaarsfest promov. Doktorer.

Nic. Bøgh.



Molberg, Christian Gran, o.1730-99, Avditør, Forfatter.
Da han ønskede at gjælde for en Søstersøn af Ludvig Holberg,
har han i Worms «Lex. over lærde Mænd» (III, 524 f.) leveret en
Avtobiografi, der vrimler af urigtige Meddelelser. Hans virkelige
Forældre vare Joachim M., Capitaine des armes og senere
Politibetjent i Bergen (begravet 11. Jan. 1765), og Else Kirstine
Andersdatter (begravet 29. Juni 1772). Privat dimitteret blev han 1752
Student og tog ikke andre Examina, men var 1756 Huslærer paa
Romerige i Norge, hvorefter han skal have opholdt sig nogen Tid
i Sverige. Skjønt han ved flere Lejligheder havde benyttet falske
Attester og i 1760 var arresteret i Kjøbenhavn for Bedrageri, lykkedes
det ham s. A. at blive Garnisonsavditør og 1764 Stabssekretær i
Throndhjem, hvor han dog allerede i Sept. 1765 blev kasseret paa
Grund af Udfærdigelse af falsk Attest. 1781 lykkedes det ham
at faa Krigsretsdommen formildet, saa han fik «Afsked», og han
skal derefter have oppebaaret en Pension af 200 Rdl. Medens 
han gik ledig, forsøgte han sig i Throndhjem som Forfatter af
Lejlighedsdigte, men forlagde senere sin Virksomhed til
Kjøbenhavn og vandt 1781 det kongl. Landhusholdningsselskabs 2.
Guldmedaille for en Afhandling om Saltvandsfiskerierne, der er trykt
i Selskabets Skrifter III. 1780 havde han baade i Kjøbenhavn og
Throndhjem ladet trykke «Zoroaster og Selines Levnedshistorie»,
der er et Kapitel af hans 1784-85 i Kjøbenhavn udgivne Skrift
«Persiens berømmelige Monark Cyrus i hans Ungdom og paa hans
Rejser» (en paatænkt 3. Del udkom aldrig). Han døde paa
Frederiks Hospital i Kjøbenhavn 17. Dec. 1799 «af Alderdom». Hans
Hustru, Christine Marie f. Fuchs (døbt paa Kongsberg 20. Maj
1729, d. i Throndhjem i Marts 1788), var en Datter af Bernhard
Nicolai F., senest Tolder i Christianssand.

Personalhist. Tidsskr. 3. R. VI.

H. J. Huitfeldt-Kaas.



Moldenhauer, Peter Wilhelm, 1800-64, Legatstifter, var
Søn af Juveler Maximilian Wilhelm Ivan M. og Elisabeth f. Larsen
og blev født i Kjøbenhavn 24. Marts 1800. Han uddannede sig i
sin Faders Profession og havde i mange Aar en lille
Guldsmeddebutik i St. Kongensgade, men drev i øvrigt mest Forretninger med
Perler og Diamanter samt Pengeforretninger. Da han var ugift og
levede meget ensomt og sparsommelig, blev han efterhaanden en
velhavende Mand. Musik var hans eneste Lidenskab. Han var
selv en ret dygtig Dilettant og omgikkes næsten udelukkende
Musikere, og da han døde 27. Sept. 1864, havde han i et efterladt
Testament skjænket 5000 Rdl. til det kongl. Kapels Enkekasse og
sin Øjesten, Grev Yoldis bekjendte Stradivarius, til Kapellets
Instrumentsamling, medens hele Resten, o. 72000 Rdl., var bestemt
til Oprettelse af et Musikkonservatorium, en Tanke, som i mange
Aar havde været fremme, men hidtil af Brist paa Midler ikke
havde kunnet realiseres. Ved denne store Gave blev den
gjennemført, og 2. Jan. 1867 begyndte «Kjøbenhavns Musikkonservatorium»
sin Virksomhed under Ledelse af den af Testator udpegede
Bestyrelse: Gade, J. P. E. Hartmann og Paulli.

Hammerich, Kjøbenhavns Musikkonservatorium 1867-92.
Schytte, Musiklex.

G. St. Bricka.



Moldenhawer, Daniel Gotthilf, Bibliothekar, Theolog, 1753(?)-1823. 
Om hans Fødselsaar var 1753 eller 1754, kan ikke siges
med Sikkerhed; Fødselsdagen var 11. Dec. og Fødestedet 
Kønigsberg, hvor hans Fader, Johann Heinrich Daniel M., da var
theologisk Professor ved det derværende Universitet (siden blev han
Dompræst i Hamborg og døde der 1790). I sin Fødeby havde
han en Tid Herder til Lærer. M. studerede fra 1773 i Gøttingen,
især under den berømte Filolog Heyne, og delte sig i de Aar
mellem Filologi og Theologi. Hans første Ansættelse var, ligeledes
i Gøttingen, som Repetent ved det theologiske Fakultet (1776);
men allerede 1777 kom han i dansk Tjeneste, i det han udnævntes
til extraordinær filosofisk Professor ved Universitetet i Kiel,
navnlig for at læse over orientalske Sprog, samt til Adjunkt i det
theologiske Fakultet. Næste Aar blev han extraordinær theologisk
Professor, 1779 ordinær, 1782 Dr. theol. Under en lang
videnskabelig Rejse, som M. foretog med Statsunderstøttelse 1782-84 i
Frankrig, England, Holland, Italien og Spanien, fik han Udnævnelse
(1783) som Professor i Theologi ved Kjøbenhavns Universitet. Efter
at han endnu en Gang havde gjort en Rejse i Spanien (1786-87),
til Dels med et politisk Hverv, ansattes han 1788 som Overbibliothekar
ved det store kongl. Bibliothek, i det han tillige beholdt sin
Professorpost indtil 1805. Desuden blev han 1790 Medlem af Kommissionen
for Universitetet og de lærde Skoler, 1805 Medlem af den nyoprettede
Direktion for disse Institutioner (til 1817), 1800 Direktør for det nye
pædagogiske Seminarium (der snart gik ind) og 1811 Medlem af
Kommissionen for det norske Universitets Anlæg. Af
Videnskabernes Selskab var han bleven Medlem 1789; 1804 fik han
Etatsraads Rang, 1805 udnævntes han til virkelig Etatsraad og
1811 til Konferensraad. Overbibliothekar vedblev han at være til
sin Død, 21. Nov. 1823. M. ægtede 1787 Margrethe Christine
Eitzen (f. 1766 d. 1823). Ved sine mange Embeder samlede han
sig en anselig Formue, førte et selskabeligt Hus og havde et smukt
Landsted paa Strandvejen. Han omtales for øvrigt som en ikke
videre sympathetisk Personlighed, bl. a. temmelig opblæst og
fornemladende. At tale dansk fik han aldrig ordentlig lært. Men som
Bibliothekar var M. en ganske ualmindelig Kapacitet, og de 35
Aar, i hvilke han styrede Landets første Bogsamling, ere vel nok
det betydningsfuldeste Tidsrum i dens Historie.

M. var i Besiddelse af betydelig og mangesidig Lærdom,
navnlig en fortræffelig Latiner, havde Verdenskundskab, hurtig
Opfattelsesevne og klart Overblik, en udmærket Hukommelse og en
stor Arbejdsdygtighed. Bibliofil var han egentlig ikke, hvor stor
en Bogkjender han end var, og Palæotyper, Pragtudgaver o. lign.
interesserede ham ikke synderlig, ligesom han ikke holdt af at
ofre meget paa Indbinding. Hans Hovedinteresse var den
praktiske at forsyne Bibliotheket i alle Retninger med nyere
videnskabelig Litteratur, saa at det ret kunde komme Studierne til
Gavn; han traf fordelagtige Arrangementer med Boghandlere i
Danmark og Udlandet, søgte Bistand hos rejsende Videnskabsmænd, 
naar det lod sig gjøre, og næsten til sin sidste Dag sørgede
han personlig med overordentlig Omhu for Anskaffelsen af tysk
Litteratur. Desuden forsømte han ingenlunde de indenlandske
Avktioner, af hvilke der ved et lykkeligt Træf indfaldt en Mængde
under hans Bestyrelsestid. Paa Avktionen over de trykte Bøger i
det Thottske Bibliothek kjøbtes over 50000 Bind for 10000 Rdl.
Det andet store Kjøb under M.'s Bestyrelse var af P. F. Suhms
Bogsamling (1796); M. fik det ordnet saaledes, at Betalingen blev
i Form af en Livrente til Suhm og Hustru, og Heldet føjede det
saaledes, at begge døde kort efter Kjøbets Afslutning. Af de
mange andre store Avktionsindkjøb og Gaver, hvormed
Bibliotheket berigedes i denne mærkelige Periode, skulle her nævnes
de vigtigste: Kjøbene paa B. W. Luxdorphs og Kofod Anchers
Avktioner, det af det Müllerske Pinakothek 1797 (mod en aarlig
Livrente til Samlerens Datter), det af det grevelig Bernstorffske
Bibliothek 1803 og af den Kallske Manuskriptsamling 1822; 1803
skjænkedes den Uldallske Manuskriptsamling til Bibliotheket, og
en endnu kosteligere Skat kom det til at eje ved Foræringen af
den Hielmstierne-Rosencroneske Samling af ældre dansk Litteratur,
der i Følge en kongl. Resolution af 1807 opstilledes som en særskilt
Afdeling. Ved alle disse Forøgelser voxede det kongl. Bibliothek
under M. til 300000 Bind, det tredobbelte af den Størrelse, som det
havde ved hans Embedstiltrædelse. Til at bestride Udgifterne ved
de storartede Indkjøb behøvedes et større aarligt Fond end, hvad
Bibliotheket hidtil havde kunnet raade over, og trods de i finansiel
Henseende vanskelige Tider for Landet fik M. sat igjennem, at
det forøgedes betydelig. M. havde en god Støtte i de
Bibliothekschefer, under hvem han virkede, nemlig Cai Reventlow, A. P.
Bernstorff og især Hertug Frederik Christian af Augustenborg, med hvem
han ogsaa virkede sammen i Universitetsdirektionen, og hos hvem
han havde megen Indflydelse.

En Foranstaltning af vidtrækkende Betydning, der skete i M.'s
Bibliothekartid, var det kongl. Bibliotheks Aabning til offentlig
Benyttelse. Reskriptet desangaaende er dateret 15. Nov. 1793; de 
reglementariske Bestemmelser fra samme Aar maa siges at
imødekomme Tidens Krav og det dalevende Publikums Tarv, og M.
viste altid en priselig Liberalitet saa vel over for danske som over
for fremmede lærde, saa at Bibliotheket snart benyttedes i høj
Grad, baade dets Udlaan og dets Læsesal.

En anden vigtig Sag, der allerede bragtes paa Bane i den
Instrux, som udstedtes for M. ved hans Ansættelse, var
Tilvejebringelsen af fuldstændige Kataloger, saa vel en systematisk som
en alfabetisk. Her indlagde M. sig atter megen Fortjeneste. Til
Dels paa Grundlag af det i Gøttingen anvendte bibliografiske
System udkastede han en ypperlig Plan til Bibliothekets Opstilling
og Katalogisering. Da M. døde, var omtrent Halvdelen af
Bibliothekets udenlandske Afdeling færdig katalogiseret, medens man
1788 ikke havde haft nogen anden systematisk Katalog, der duede,
end Erichsens over den gamle kongl. Manuskriptsamling.

Foruden sit Administrationstalent besad M. et ikke ringe
Forfattertalent. Dette fik han imidlertid kun liden Lejlighed til at
udøve. Han havde fra sine Rejser hjembragt talrige Excerpter
og Samlinger, omfattende politisk Historie, Kirke- og
Litteraturhistorie, Theologi og østerlandsk Filologi, men han kom ikke til
at bearbejde meget deraf. Dels var han næsten bestandig stærkt
optagen af sin Embedsvirksomhed, især Biblioteksarbejdet, der
var hans kjæreste Syssel, dels var han i sine sidste Leveaar
temmelig affældig, dels anvendte han megen Tid og Omhu paa
Udarbejdelsen af sine faa Skrifter. Hans latinske Tale over A. P.
Bernstorff (1798) udmærkede sig ved Saadanne formelle Fortrin, at den
betegnedes som «næsten klassisk». I det skandinaviskeLitteraturselskabs 
Skrifter 1806 og 1808 meddelte han 2 Afhandlinger om
Hannibal Sehesteds første Ambassade i Frankrig, sammesteds
offentliggjorde han en mindre Afhandling om Bogcensurens
Oprindelse. M. som Theolog vil blive omtalt nedenfor. I 1809
forelagde han Planen til et stort Udgiverarbejde, der stod i Forbindelse
med det kongl. Bibliotheks Haandskriftsamlinger, et «Musæum» i
Lighed med de parisiske «Notices et extraits des manuscrits de la
bibliothèque du roi». Der nedsattes en Redaktionskomité, hvori
bl. a. M. fik Sæde, med Hertugen af Augustenborg som Præses.
Blandt de paatænkte Kildestudier og Uddrag vare ogsaa adskillige
vedrørende Spaniens Historie, som altid var Gjenstand for M.s
specielle Interesse. Men der blev ikke noget af det hele, hvorfor
navnlig Landets haarde Vilkaar i Krigsaarene bare Skylden. Nogle 
af de videnskabelige Arbejder, hvis Ønskelighed M. den Gang
paapegede, ere senere udførte ved andre, saaledes Udgivelsen af
Christian IV's Breve og Benyttelsen af Bibliothekets Kilder til
Frederik III's Historie.

Molbech, D. G. M. som Bibliothekar (1824).
Werlauff, Efterretn. om det st. kgl. Bibliothek, 2. Udg., S. 245 ff.
Erslew, Forf. Lex.
Thiele, Af mit Livs Aarbøger S. 189 ff.

E. Gigas.


-- 1780, 3 Aar efter sin Ansættelse i Kiel, begyndte D. G.
Moldenhawer sin theologiske Forfattervirksomhed med Udgivelsen af
en tysk, metrisk Oversættelse af Jobs Bog, der viser, at han ikke
alene i sin Barndom havde gaaet i Skole hos Herder. Paa
Udenlandsrejsen 1782-84 fandt han i Abbediet St. Germain des Prés
i Paris Akterne i den store Proces mod Tempelherrerne, som førte
til Ordenens Opløsning. Ved at udgive disse i tysk Oversættelse
(«Process gegen den Orden der Tempelherren», Hamb. 1792)
indledede M. et Omslag i den ældre Betragtning, som havde fæstet
næsten ubetinget Lid til Anklagerne mod den mægtige Orden.
Andre Frugter af denne og en senere Rejse til Spanien (1786-87)
vare et Par Afhandlinger om Inkvisitionens Oprindelse («Det danske
Videnskab. Selsk. Skrifter», Ny Saml. III) og om de spanske Jøder
(«Det skandinav. Lit.-Selsk. Skrifter» 1806, II) samt forskjellige
Kollationer af Evangelie- og Septuaginta-Haandskrifter, der kom
Videnskaben til gode, de første gjennem A. Birch (II, 280), de
sidste gjennem Englænderen Holmes.

Strax efter sin Hjemkomst 1784 tiltraadte M. Embedet som
theologisk Professor i Kjøbenhavn. I Begyndelsen kunde han ikke
tale dansk, og han lærte aldrig til fulde dette Sprog, hvorfor han
stadig holdt sine Forelæsninger paa Latin. Men Ciceros
Modersmaal blev paa hans Læber et levende Sprog, og de samtidige vare
fulde af Beundring over hans henrivende Veltalenhed paa det
fremmede Maal; «næppe har nogen hørt dens Lige», skrev P. E.
Muller ved hans Død (Lærde Tidender 1823, Nr. 48). Hans
Forelæsninger drejede sig om Dogmatik, Moral, Fortolkning af det
gamle og det nye Testamente. De sidste vare især højt skattede
paa Grund af Foredragets Friskhed og Klarhed, men dybere Aander
som Mynster (Meddelelser om mit Levned S. 66) satte ikke stor
Pris paa M. som Docent. «Han meddelte intet», skriver han,
«uden hvad man lige saa godt kunde finde i de bekjendteste
Haandbøger og Kommentarer.» Heller ikke H. N. Clausen havde
meget tilovers for M. Det stod for ham som en slaaende
Modsætning til den danske Jævnhed hos Fr. Münter, «naar Tyskeren
M. fór prustende frem med det oppustede Ansigt og det kolossale
Kalvekrøs; den kalkunske Hane paatrængte sig tidlig som træffende
Billede. Ved Universitetet, i Forelæsninger og ved Examina kom
Latinen ham til Hjælp; det danske Maal har han kun i yderste
Nød og i vanskabt Form ført over sine Læber» (Optegnelser om
mit Levneds og min Tids Hist. S. 35). M. var i det hele mere
Filolog end Theolog, og i Theologien repræsenterede han en rationel
Supranaturalisme og en stærkt afbleget Kristendom, der hverken
tiltalte den gamle eller den nye Skole.

Fr. Nielsen.



Moldenhawer, Johannes, f. 1829, Abnormskolemand. 
M. er Søn af Justitsraad, Inspektør paa det kongl. Bibliotheks Læsesal
Carl Edvard M. (ovennævnte Overbibliothekar D. G. M.s Søn) og
Maria Elisabeth f. Brockhausen og født i Kjøbenhavn 14. Juli 1829.
Han gik i Efterslægtselskabets Skole, blev Student 1847, tog Aaret
efter anden Examen og studerede derpaa Filologi, medens han
samtidig var Lærer, især i Sprog. Efter en pædagogisk
Udenlandsrejse udgav han «Besøg i nogle Idiotanstalter paa en Rejse
i Tyskland og Schweits i Sommeren 1854» og «Om Blindeinstituttet
i Lausanne» (i «Dansk Maanedsskrift» 1855). Med offentlig
Understøttelse berejste han 1855 og 1857 England, Holland, Belgien,
Frankrig, Tyskland og Østerrig-Ungarn, først for at besøge baade
Blinde- og Idiotanstalter, senere udelukkende for Blindesagen, da
han i Mellemtiden var bleven Lærer ved det ældre Blindeinstitut
og forberedte Overgangen til det nye Institut, der oprettedes ved
Lov af 21. Jan. 1857 og aabnedes 5. Nov. s. A., efter at M. fra
1. Avg. var bleven ansat der som Forstander og Førstelærer. Han
har siden indtaget en fremragende Plads paa sin specielle Skoles
Omraade, 1862 deltaget i Oprettelsen af «Foreningen til at fremme
blindes Selvvirksomhed», offentliggjort en Mængde Artikler om
Blindesagen i forskjellige Tidsskrifter og som selvstændige Arbejder
udgivet «Fremstilling af Blindeforholdene i Danmark, støttet paa
statistiske Data, samt Meddelelser om Blindeforholdene i andre
Lande» (1879) og «Det kongl. Blindeinstituts Historie tillige med en
Oversigt over Blindesagens Udvikling i Danmark 1811-83 (1883).
I Forening med Joh. Keller (IX, 120) udgav han «Nord. Tidsskrift
for Blinde-, Døvstumme- og Idiotskolen» 1867-84. Ogsaa uden
for Danmarks Grænser har M.s Virksomhed strakt sig, i det han 
har deltaget i de fleste internationale Blindelærerkongresser og
skrevet Artikler om Blindesagen i udenlandske Tidsskrifter. 31. Juli
1858 giftede han sig med Ovine Hauch, Datter af Departementschef
C. J. H. (VII, 141).

F. Thomassen, Fortegn, ov. dansk pædagog. Lit.

Joakim Larsen.



Moldenit, Johannes, 1593-1653, Præst, 
var født i Tønning. Efter at have besøgt Gymnasiet i Bordesholm studerede han i Jena,
hvor han 1621 tog Magistergraden. 1622 blev han Præst i
Kotzenbøl i Ejdersted, senere (1630) i sin Fødeby Tønning og tillige (1633)
Provst i Ejdersted, i hvilken Stilling han døde 3. April 1653. Han
har gjort sig bemærket ved den Iver, hvormed han bekæmpede
David-Joriterne, et religiøst Parti, der havde Navn efter en
Glasmager David Joris fra Delft (d. 1556 i Basel), der i
Reformationstiden havde vakt en stærk Bevægelse ved foregivne Aabenbaringer
og gjendøberiske Lærdomme. Da M. 1635 blev opmærksom paa,
at den nævnte Sværmers Bøger vare i Omløb i hans Menighed,
tog han, understøttet af Statsmagten, stærkt fat paa Undertrykkelsen
af den truende Vranglære og fortsatte dermed i en Aarrække, støttet
af sin Svigersøn M. Fried. Jessen, der var Diaconus i Tønning og
senere blev Præst i Kiel (VIII, 474). M.s Nidkjærhed, f. Ex. hans
Ivren imod de da brugelige Fastelavnsløj er og Udklædninger, skaffede
ham mange andre Stridigheder. Hans Skrifter dreje sig mest om
David Joris' Vildfarelser.

Moller, Cimbria lit. I. 
Jensen u. Michelsen, Schlesw.-Holst. Kirchengesch. III, 310 f.

H. F. Rørdam.



Moller, Johannes, 1661-1725, Skolemand, Litteraturhistoriker.
Denne af Hertugdømmernes Litteraturhistorie overordentlig fortjente
Mand var født i Flensborg 27. Febr. 1661. Hans Fader, Ole ell.
Olaus Møller (Søn af Møller Claus Jensen i Frørup ved Flensborg),
en from og lærd Mand, var i mange Aar Præst ved St. Nicolai
Kirke i Flensborg (d. 1685); Moderen, Christine Brekling, var en
Søster til den bekjendte Mystiker Fr. B. (III, 50). Familienavnet,
der hidrørte fra Stamfaderens Haandtering, blev i Sønnesønnens
latinske Skrifter til Mollerus.

Allerede som Skolediscipel i Flensborg samlede M. med den
utrættelige Iver, der fulgte ham Livet igjennem, paa Oplysninger
om gamle og nye Skribenter og deres Værker. Hans fast utrolige
Hukommelse tillod ham at beholde saa godt som alt, hvad han 
læste, og tidlig vandt han et stort Herredømme over de gamle
Sprog. 15 Aar gammel afgik han 1676 til Universitetet i Kiel.
Blandt sine Lærere her fremhæver han foruden Theologerne Chr.
Kortholt og Christoffer Francke særlig Polyhistoren D. G. Morhof,
hvis vidtrækkende Lærdom passede saa godt til M.s Smag, og med
hvem han siden bevarede Forbindelsen. 1678 drog M. til Leipzig,
hvor han i et Aars Tid arbejdede med stor Flid. Efter at have
været hjemme et Par Aar begav han sig 1681 til Hamborg, hvor
der var gode Betingelser for hans litterærhistoriske Studier, og siden
(1684) til Kjøbenhavn, hvor han havde en Støtte i Medlemmer af
den indflydelsesrige flensborgske Familie Moth. I de rige Bog- og
Manuskriptsamlinger, han her fik Adgang til, erhvervede han saa
mange Oplysninger om dansk og svensk Litteratur, at han senere
kunde yde væsentlige Bidrag til disse Landes Litterærhistorie. Selv
ytrer han, at «man finder ikke let andre Byer, der ere saa rige
paa store Bibliotheker og lærde Mænd som Hamborg og
Kjøbenhavns Efter at M. var rejst hjem, vedbleve hans Ven og Bysbarn
Andreas Kellinghusen (senere luthersk Præst i Dublin) og andre at
forsyne ham med litterære Bidrag fra kjøbenhavnske Bogsamlinger.

Det var Forældrenes Ønske, at M. skulde blive Præst, men
dertil følte den samvittighedsfulde unge Mand sig ikke dygtig,
derimod mente han, at han bedre kunde forene sine lærde Studier
med en Skolevirksomhed, og skjønt hans «Venner ved Hoffet i
Kjøbenhavn» gjærne vilde have skaffet ham noget bedre, bevægede
dog hans stærke Hjemkjærlighed ham til 1685 at modtage den
beskedne Plads som nederste Lærer («Qvintus») ved Flensborg
Skole. Det er ret betegnende, at han ved sin Tiltrædelse af
Embedet holdt en latinsk Tale om de berømte Mænd, Flensborg
havde frembragt. Ved Skolen her forblev han hele sit følgende
Liv, fra 1687 som «Qvartus», fra 1690 som Konrektor og endelig
fra Juni 1701 til sin Død, 20. Okt. 1725, som Rektor. Den
Beskedenhed og Nøjsomhed, der havde vist sig i Valget af hans første
Livsstilling, bevægede ham ogsaa siden til at afvise litterære
Udmærkelser og fordelagtige Embeder, der bleve ham tilbudte. Han, der
var lærdere end tusend af dem, der kaldtes Magistre og Doktorer,
erhvervede aldrig nogen akademisk Grad; han attraaede intet
højere end at blive og være «Rector scholæ patriæ Flensburgensis».
Han skaffede Skolen et Bibliothek, som den hidtil havde savnet,
og han var flittig og tro i Opfyldelsen af sine Embedspligter; han
forstod at foredrage alt med Tydelighed for Disciplene, men 
forlangte strængt, at de skulde kunne deres Ting. Hvor han opdagede
Spor af videnskabelig Interesse hos de unge, viste han dem venlig
Deltagelse. Rektorens vidt bekjendte Lærdom kastede Glans over
Skolen, og hans utrolige Flid maatte give Ungdommen et godt
Exempel. For øvrigt var han en stille Mand; men naar Samtalen
kom paa litterærhistoriske Æmner, da kom der Liv i ham, saa var
han i sit Element. Hans dybe Religiøsitet, en Arv fra Fædrehuset,
gjorde ham til en Ven af den Spenerske Pietisme; men skjønt han
vogtede sig for enhver offentlig Ytring, der kunde give Retningens
talrige og haarde Modstandere Anledning til Angreb, undgik han
dog ikke Saadanne, da Præsten H. Braker (II, 623) søgte at
fremstille ham for den kirkelige Øvrighed som en farlig Lærer for
Ungdommen.

Allerede 1687 havde M. i et til den lærde Bogsamler Marqvard
Gude (VI, 275) rettet Skrift givet en «Prodromus Cimbriæ litteratæ».
At udføre den her udkastede Plan blev nu hans Livs Hovedopgave;
men den Udførlighed, hvori han havde anlagt Værket, gjorde, at
han ikke lettelig kunde naa til en Afslutning, især da han 1708
pludselig mistede Synet paa det ene Øje, og 2 Fingre paa hans
højre Haand bleve stive af den megen Skriven. Imidlertid fik han
udgivet adskillige andre Skrifter, der til en vis Grad kunne betragtes
som Forarbejder til det større Værk, saasom «Isagoge ad historiam
chersonesi Cimbricæ» (1691) og «Bibliotheca septentrionis eruditi»
(1699). Det sidstnævnte Skrift indeholder bl. a. en ny Udgave af
Alb. Bartholins «Liber de scriptis Danorum, Norvagorum et
Islan-dorum» (I, 549) med mange Tillæg samt af Joh. Scheffers «Svecia
litterata», suppleret og forøget. «Homonymoscopia
historico-philologico-critica» (1697) roses af Gram som et udmærket Vidnesbyrd
om M.s vidtstrakte Lærdom, medens Tyskeren J. F. Reimann har
en Del at udsætte derpaa. 1707 udgav M. sin Velynder D. G.
Morhdfs store efterladte Værk «Polyhistor». En Del mindre Skrifter
og Afhandlinger skulle her ikke nævnes; thi alt dette er kun lidet
at regne mod Hovedværket: «Cimbria litterata». Ved «Cimbria»
forstaar M. den Del af Halvøen, der ligger sønden for Kongeaaen.
Forfatterne fra Hamborg og Lybek ere medtagne og have
selvfølgelig afgivet et stort Kontingent til Værket; Ribe og Kolding
ere ogsaa medregnede. I 3 Rækker har M. behandlet alle ham
bekjendte Forfattere, der ere fødte eller have virket inden for de
nævnte Grænser. Alle deres Skrifter -- ogsaa deres efterladte
Haandskrifter -- opregnes i stor Fuldstændighed, dertil kommer
kortere eller længere -- undertiden meget udførlige -- Oplysninger
om Forfatternes Levnedsomstændigheder og saa et sandt Hav af
litterære Henvisninger, -- alt vidnende om en forbavsende Læsning.

Efter M.s Død henlaa Værket utrykt hos Arvingerne; Midlerne
til Udgivelse manglede, og hverken i «Cimbrien» eller det rige
Hamborg var der nogen Forlægger, som ønskede at indlade sig
dermed, skjønt Forfatterens Broder Provst Frants Møller i
Flensborg og M.s 2 dygtige Sønner, Bernhard M. og Olaus Henrik M.
(s. ndfr.), gjorde, hvad de kunde, for at henlede Opmærksomheden
derpaa, bl. a. ved 1734 at udgive et Skrift: «Commentatio de vita
et scriptis Johannis Molleri». Endelig tog Gehejmeraad J. L.
Holstein (VIII, 37) sig af Sagen. Han lod Haandskriftet komme til
Kjøbenhavn, og da han havde gjort sig bekjendt dermed,
erhvervede han kongl. Bevilling til at lade det trykke paa Waisenhusets
Forlag og i det med denne Stiftelse forbundne Trykkeri under
Videnskabernes Selskabs Tilsyn. Ovennævnte Bernhard M. (f. 1708
d. 1751), der havde arbejdet paa at gjøre Værket færdigt til
Trykning, vilde gjærne have ledet Udgivelsen; men da han nys (1741)
var bleven udnævnt til Diaconus i Trelstorp i Vestslesvig, kunde
han ikke saa længe være borte fra sit Embede. Arbejdet blev da
overladt til den yngre Broder, O. H. M., som med stor Flid og
Dygtighed fremmede det saaledes, at Værket 1745 forelaa trykt
i 3 anselige Foliobind. Hans Gram har forsynet Værket med en
fortrinlig Fortale, der anviser det den Hædersplads i Litteraturen,
som det fortjener.

M. havde 2. Dec. 1700 ægtet Anna Stricker, Datter af
Raadmand Bernhard S. i Flensborg; hun overlevede ham i 45 Aar (d. 10.
Maj 1770 i sit 90. Aar).

Moller, Cimbria lit. I. 
Staatsbürg. Mag. V, 745 ff. 
Brasch, Flensborg Latinskoles Hist. 
Allg. Deutsche Biographie XXII. 
Jensen u. Michelsen, Schlesw.-Holst. Kirchengesch. IV, 182. 

H. F. Rørdam.



Moller, Olaus Henrik, 1715-96, Skolemand og Personalhistoriker, 
var en Søn af ovennævnte Johs. M. (d. 1725) og blev
født 9. Maj 1715 i Flensborg. Efter at have nydt Undervisning i
sin Fødebys Latinskole samt privat Vejledning af Byens Præster,
Abrah. Kall, F. W. Cleffel og Mich. Geerkens, afgik han 1734 til
Universitetet i Jena, hvor han hørte Forelæsninger, mest theologiske;
han boede i Huset hos den bekjendte Kirkeraad og Professor J. G.
Walch, hvis Sønner han underviste i Græsk. Fra sin Fader havde 
han arvet Sansen for Litteraturhistorie, som han flittig dyrkede.
Efter Hjemkomsten 1737 blev han Aaret efter Huslærer hos
Konsistorialraad A. C. Rohne, Præst ved Petri Kirke i Kjøbenhavn.
Den Tid, som Opfyldelsen af hans Lærerpligter levnede ham,
tilbragte han mest i det kongl. Bibliothek og i Professor H. Grams
Bogsamling, der ligesom dennes Hus stedse stod ham aaben. M.
var en ung Mand ret efter Grams Sind -- «juvenis plane egregius»
kalder han ham. 1742 opgav han Lærerstillingen, da det blev ham
allerhøjst overdraget at udgive «Cimbria litterata», som hans Fader
havde efterladt, men som endnu trængte til Eftersyn, inden Værket
overgaves til Trykken. Tillige fik han det Hverv at fortsætte
Udgivelsen af «Danische Bibliothek», hvoraf L. Harboe og J.
Langebek tidligere havde udgivet 3 Dele, og hvortil M. nu 1743-47
føjede 6 Bind, især indeholdende Bidrag til Hertugdømmernes
Kirkehistorie. 1744 anmeldte han, at han vilde udgive Slesvigs og
Holstens Præste- og Skolehistorie, der dog aldrig udkom, skjønt han
siden leverede mange Bidrag dertil i mindre Skrifter. S. A. udnævntes
han til Professor ordinarius i Litterærhistorie ved Kjøbenhavns
Universitet og tog Magister graden. Paa «Cimbria litterata» arbejdede
han med saa udholdende Iver, at det store Værk allerede 1745 var
færdigt fra Pressen; men gjennem hele sit følgende Liv vedblev M.
at samle Notitser til Supplering og Fortsættelse af Faderens Værk,
uden at disse dog ere komne til Anvendelse. 18. Juni 1745 ægtede
han Anna Catharina Esmarch, Datter af Justitsraad Joh. Marqvard
E, i Kjøbenhavn og Anna Cathr. f. Meybusch.

I Følge en fra Flensborgs Magistrat 1749 udgaaet Kaldelse
tiltraadte M. 29. Maj 1750 Pladsen som Rektor ved Latinskolen i
sin Fødeby, hvor hans Faders Minde blev holdt højt i Ære, og
Slægtskabsbaand knyttede ham til de mest formaaende Familier.
Skolen var gaaet betydelig tilbage siden Faderens Tid, saa
Discipelantallet var sunket ned til 29; men det lykkedes M. atter at bringe
den paa Fode, og saa længe Kræfterne stode ham bi, gik det godt,
skjønt han hyldede gammeldags Undervisningsgrundsætninger, der
ikke ret svarede til den fremskredne Tids Krav. Hans elskværdige
Karakter skaffede ham mange Venner. Da han blev ældre -- og
han blev en meget gammel Mand --, støttedes han af sine Sønner
Henrik Christian M. (d. 1784) og Georg Frederik M., der vare
Lærere ved Skolen; men da den sidstnævnte 1790 blev Præst i
Treja (d. 1816), kom den gamle Rektor til at staa mere ene, og
Forholdene vare nær ved at voxe ham over Hovedet. Da nu hans 
ovennævnte Hustru var død (27. Juli 1794), og Øjensvaghed kom
til, tog han sin Afsked 1795. Snart efter døde han, 5. April 1796,
81 Aar gammel.

Hele sit Liv var M. en saare flittig Litterater og en stor
Bogven -- hans Bibliothek beløb sig til 10000 Bind, hvoriblandt ikke
faa Sjældenheder. Der haves en stor Mængde mindre Skrifter og
Afhandlinger fra hans Haand (de sidstnævnte trykte i 
«Schlesw.-Holst. Provinzial-Berichte» og i «Nachrichten vom Baltischen Meere»),
næsten alle vedrørende Slesvigs og særlig Flensborgs Lokal- og
Personalhistorie, Genealogier over adelige og borgerlige Slægter,
Udgaver af ældre historisk-topografiske Haandskrifter o. lign. Blandt
Skrifterne kan især mærkes: «Histor., genealog. u. diplomat.
Nachricht von dem uralten adlichen Geschlecht derer v. Ahlefeldt» (1771)
og «Vermischte Nachrichten u. Urkunden, welche Ludolph Naamani,
wie auch den Franciscanerorden u. dessen Schicksale in Dannemark,
besonders zur Zeit der Reformation, betreffen» (1775).

Alle mere fremtrædende slesvigske Slægter kjendte M. nøje i alle
deres Forgreninger, og da han besad en udmærket Hukommelse,
var han som et levende Lexikon paa dette Omraade. Af hans
mange haandskrevne Samlinger og Optegnelser er en stor Del
kommen til det kongl. Bibliothek i Kjøbenhavn, en Mængde
haandskrevne Stamtavler findes i den Feddersenske Samling i Mariekirken
i Flensborg (s. Brasch, Flensborg Latinskoles Hist. S. 190 ff.). Da
M. siden 1776 var et virksomt Medlem af det kongl.
genealogiskheraldiske Selskab i Kjøbenhavn, findes der ogsaa en Del af hans
Optegnelser blandt dette Selskabs Papirer i Rigsarkivet. -- Af M.s
12 Børn kan foruden de 2 ovfr. omtalte Sønner nævnes Johan
Marqvard M., der 1788 blev luthersk Præst i Dublin.

Worm, Lex. ov. lærde Mænd II-III. 
Kordes, Schlesw.-Holst. Schriftsteller-Lex. 
Allgem. Deutsche Biographie XXII.

H. F. Rørdam.



Mollerup, Arthur William Julius, f. 1846, Historiker. 
W. M. er Søn af Cand. jur. Thom. Joachim Andr. M. (d. 1852) og A. M. f.
Kieler (d. 1892) og født i Kjøbenhavn 19. Sept. 1846. Han blev
Student 1866 og tog Magisterkonferens i Historie 1872. Efter et
kort Ophold for videnskabelige Studier ved Arkivet i Stockholm
rejste han 1874 til Italien, hvor han et Aar var Sekretær ved det
danske Konsulat. Efter at være vendt tilbage til Kjøbenhavn
levede han af at undervise samt ved litterært Arbejde. M. har fra
1883-97 været Medlem af Kommissionen til Afholdelse af almindelig 
Forberedelsesexamen, fra 1892-97 Lærer i Historie og Geografi ved
Officersskolen, tillige er han Censor ved Skoleembedsexamen i
Historie. Fra 1876 medvirkede M. ved Udarbejdelsen af
Supplementet til «Regesta Danica»; Udgivelsen af dets 2. Bind har
paahvilet ham alene. Sammen med Professor Kr. Erslev udgav han
1879 «Frederik I's danske Registranten) og 1881-82 «Danske
Kancelliregistranter 1535-5o»- han var Medredaktør af 3. Udg. af «Nord.
Konversationslexikon» fra 4. Bd. (1887) af. Selvstændigt videnskabeligt
Arbejde nedlagde han i sin omhyggelige Studie over «Danmarks
Forhold til Lifland 1346-1561», hvilken Bog han 1880 forsvarede for
den filosofiske Doktorgrad (den oversattes paa Tysk 1884); andre
Afhandlinger, især over Nordens Historie i det 15. og 16. Aarhundrede,
har han offentliggjort i «Hist. Tidsskrift». Hans store,
fortjenstfulde Bog «Bille-Ættens Historie» I (1893), der omfatter Familiens
Historie indtil 1596 (2. Del er forfattet af Fr. Meidell), udmærker
sig ved under stadig Belysning af Landets almindelige Historie at
give frisk opfattede og veltegnede Skildringer af Personlighederne.
M.s Virksomhed har end videre været knyttet til Fortidsminderne,
dels ved litterært Arbejde - 1892 udgav han Folioværket
«Helligaandskirken i Kjøbenhavn» (Tegningerne af Professor H. Storck) --,
dels ved Embedsgjerning. Efter at han i Aarene 1882-84 havde
været Assistent ved Rosenborgsamlingerne, knyttedes han 1893 som
Assistent til Nationalmusæets 2. Afdeling, til hvis Direktør han
udnævntes 1896 efter Dr. Henry Petersens Død. M. er ligeledes
Formand i det særlige Kirkesyn og Ministeriets Repræsentant ved
Dansk Folkemusæum. 1896 blev han Medlem af det kongl. danske
Selskab. - M. ægtede 1879 Caroline Susanne Ewald Rothe, Datter
af Sognepræst i Vemmelev, Dr. theol. Wilh. R.

Universitetsprogr. ved Reformationsfesten 1880.

Johannes C. H. R. Steenstrup.



Mollerup, Herman Andreas, 1798-1886, Højesteretsassessor,
var en Søn af Brygger Søren M. (f. 1758 d. 1832) og Dorthea f.
de Place (f. 1777 d. 1852). Han fødtes i Kjøbenhavn 19. Nov. 1798,
blev 1815 privat dimitteret til Universitetet, 1819 juridisk Kandidat,
s. A. Volontær i det danske Kancelli, 1825 Kancellist, 1827
Protokolsekretær i Højesteret, 1831 surnumerær og 1833 virkelig Assessor
i Landsover- samt Hof- og Stadsretten, 1846 Borgmester i
Kjøbenhavn, 1854 Justitiarius i sidstnævnte Ret, s. A. tillige extraordinær
Assessor i Højesteret, i hvilken Ret han 1856-80 havde Sæde som  
ordinær Assessor, og var desuden 1862-75 konstitueret som
Generalavditør i Søetaten. End videre havde han 1841-46 Tilsynet med
Hovedstadens privilegerede Blade og var 1849-59 Medlem af
Missionskollegiet, 1849-80 Medlem af Direktionen for Waisenhuset
samt 1857-75 Medlem af Kjøbenhavns Borgerrepræsentation og
beklædte i en længere Aarrække Stillingen som dens Viceformand.
1842 blev han Justitsraad, 1849 Etatsraad, 1862 Konferensraad, 1867
Kommandør af Danebrog, 1875 Storkors af samme Orden og ved
sin Afsked 1880 Gehejmekonferensraad. Han døde i. Marts 1886
i Kjøbenhavn. Al sin offentlige Gjerning røgtede han med levende
Interesse, stor Dygtighed, ufortrøden Iver og Samvittighedsfuldhed,
og i Højesteret indtog han en fremragende Plads blandt Rettens
tilforordnede ved sin betydelige Indsigt og rige Erfaring, ligesom
han ogsaa her som andensteds var i høj Grad skattet for sin store
personlige Elskværdighed og Beskedenhed. -- 22. Maj 1840 blev
han gift med Caroline Elisabeth Buchwald (f. 25. Maj 1810 d. 3. Sept.
1890), en Datter af Justitsraad, Generalkasserer ved det kongl.
Tallotteri Frederik B. og Elisabeth f. Berg.

G. Kringelbach.



Mols, Niels Pedersen, f. 1859, Dyr- og Landskabsmaler.
N. P. M. er født i Landsbyen Grimstrup ved Skanderborg 27. Marts
1859. Forældrene, Peder Nielsen M. og Ane Karlsdatter, vare
fattige Husmandsfolk, og Drengen maatte allerede i en Alder af
8 Aar ernære sig selv som Røgterdreng; Lyst og Evne til at tegne
viste han dog tidlig, og 15 Aar gammel lykkedes det ham at
komme i Malerlære hos en Mester i Aarhus, hvor han tillige var
Elev af den tekniske Skole. Efter at have gjennemgaaet denne
kom han i 1880 til Kunstakademiet i Kjøbenhavn og tegnede der
i 4 Aar; sit Brød tjente han som Malersvend og kunde endda
sammenspare saa meget, at han i 1883 var i Stand til at gaa ud
paa sin første Studierejse i Indlandet; Udbyttet deraf var 2 mindre
Billeder, «En Kurvemager» og «En Kostald», der kom paa
Juleudstillingen s. A. Siden udstillede han hvert Foraar paa
Charlottenborg, og det varede ikke længe, før hans Arbejder vakte
Opmærksomhed; dette gjaldt saa vel om hans smaa Landskaber -- 
Graavejrsbilleder, udmærkede ved overordentlig Finhed i
Farvestemningen -- som især om hans Dyrestykker; i 1888 kjøbte
Nationalgalleriet hans store «Roeoptagning», hvori 2 prægtig
malede Stude dominerede; senere erhvervedes hans «Gæslinger» til
Samlingen; som Hovedværker kunne desuden nævnes «Frysende 
Kalve ved et Led», «En Hoppe og et Føl» (Kunstforeningen 1888),
«Køer i Regn», «Heste i Blæst ved en Stranding» og «Redningsbaaden 
kjøres ud», hvilket sidste i 1893 indbragte ham Akademiets
Aarsmedaille, der atter tilkjendtes ham det følgende Aar for
«Regnvejr». Den Neuhausenske Præmie fik han i 1895 for «En
Billedhugger i sit Værksted»., flere Gange har han kunnet rejse med
offentlig Understøttelse, i 1890 saaledes til Italien, og paa
udenlandske Udstillinger er der tildelt ham Medailler, saaledes i Paris,
Chicago og Antwerpen. M. hører til vor Tids betydeligste
Dyrmalere saa vel i Kraft af sin sunde og ejendommelige Naturopfattelse
og udprægede Evne til dyb og sympathetisk Karakteristik som ved
fremragende Formdygtighed og betydelig Udvikling som Tekniker.

Weilbach, Nyt Kunstnerlex.

Sigurd Müller.



Moltesen, Laust Jevsen, f. 1865, Kirkehistoriker. M., Søn
af Gaardejer Peter M. (d. 1886) og Bodil f. Lauritzen (d. 1873), fødtes
i Rodhede i Nordslesvig 18. Nov. 1865, blev Student 1883, Cand.
theol. 1888, var dernæst i 5 Aar Alumnus paa Borchs Kollegium
og redigerede 1890-95 sammen med Pastor J. H. Monrad «Dansk
Kirketidende», men optoges samtidig stærkt af kirkehistoriske Studier
og syslede særlig med den religiøse Følelses Udviklingshistorie.
Frugt af disse Studier, for hvis Skyld M. i 1890 gjorde en Rejse
til Hamborg og Holland, var en med megen Friskhed skreven Bog:
«Frederik Brekling, et Bidrag til Pietismens Udviklings Historie»
(1893). 1894-95 opholdt M. sig med offentlig Understøttelse i Rom
og studerede i det vatikanske Arkiv, hvorfra han har medbragt en
Mængde Afskrifter af Pavebreve vedrørende Danmark. Paa
Grundlag af disse Arkivstudier udarbejdede M. det fortjenstfulde Skrift
«De avignonske Pavers Forhold til Danmark» (1896), hvorved han
vandt den filosofiske Doktorgrad. M., der før sin store
Udenlandsrejse havde været theologisk Manuduktør og Lærer ved forskjellige
kjøbenhavnske Skoler, er siden 1896 knyttet til Askov udvidede
Højskole.

Universitetsprogr. ved Reformationsfesten  1896.

Hans Olrik.



Moltke, Adam Ferdinand Gottlob Greve, 1748-1820,
Søofficer, 8. Barn af nedennævnte Adam Gottlob Greve M., er født
1. Jan. 1748, blev Sekondlieutenant i Marinen 1757, sprang
Premierlieutenantsklassen over og forfremmedes 1760 til Kapitajn, blev
1767 Kommandørkapitajn, 1775 Kommandør og 1781 Kontreadmiral. 
Blandt hans Togter som ung Officer kan anføres, at han 1757-58
fulgte Kommandør Lützow paa dennes Rejse til Konstantinopel.
1768 ansattes M. som Avskultant i Admiralitetet; Aaret efter rejste
han udenlands og udnævntes til Generaladjudant. 1770 gik han
med Schoutbynacht Kaas paa Togt mod Algier; fra dette
hjemsendtes han med Efterretninger om Expeditionens uheldige Udfald,
fik 2 Skibe under sin Kommando og sejlede med dem for at
forstærke Eskadren i Middelhavet, hvor Kaas afløstes af Hooglandt.
Under denne og som Chef for Linjeskibet «Grønland» foretog han
derefter flere Krydsture, opbragte Skibe og viste sig i det hele
meget virksom. Han kom tilbage 1773, foretog det paafølgende
Aar de indledende Havneopmaalinger til Anlægget af Ejderkanalen
og blev 1775 Assessor i Admiralitets- og Kommissariatskollegiet.
1778 og 80 fulgte han den engelske Flaade under en Del af dennes
Krigsoperationer mod Franskmændene. 1781 viste han sig ligeledes
som Chef for Linjeskibet «Prinsesse Sophie Frederikke» ualmindelig
driftig ved Opbringelse af Kapere. Ved Kollegiernes Adskillelse
s. A. overtog han Stillingen som 3. Deputeret i Admiralitetskollegiet.
1782-84 førte han Linjeskibet «Oldenborg» paa Togt i Middelhavet,
hvor han var Gjenstand for megen Opmærksomhed ved den
sicilianske Konges Hof. Ved Oversekretæren Rosenkrantz' Afgang
1788 erholdt han Referatet af Søetatens Sager for Kongen. M. var
i 1784-89 Medlem af mange vigtige Kommissioner til Ordning af
Marinens Forhold o. a. 1791 ægtede han Bertha Komtesse Raben
(f. 5. Okt. 1774 d. 13. Avg. 1820), Datter af Otto Ludvig Greve R.
og Henningia f. Buchwald. 1797 erholdt han Afsked med
Viceadmirals Karakter og døde som Kammerherre og Storkors af
Danebrog 16. Avg. 1820. M., der 1784 blev Æresmedlem af
Videnskabernes Selskab, omtales af Baden (Chr. VII's Reg. Aarb. S. 161)
som «den brave M.», der i Jylland henlevede sine sidste Aar i
en beklagelig Sindssvaghed.

Molbech, Vidensk. Selsk. Hist.

C. With.



Moltke, Adam Frederik, 1821-86, Amtmand, en Søn af
Byskriver i Svendborg og Herredsskriver i Sunds og Gudme Herreder
Christian Julius Frederik August M. (f. 18. Dec. 1787 d. 9. Nov. 1845)
og Catharine Margrethe Dorothea f. Colding (d. 13. Avg. 1873), fødtes
i Svendborg i. Febr. 1821, blev 1839 Student fra Sorø, 1846 juridisk
Kandidat, s. A. Volontær i Rentekammeret, overgik 1848 der fra
til Finansministeriet, tog 1853 slesvigsk juridisk Examen, ansattes 
s. A. som Kancellist i Ministeriet for Hertugdømmet Slesvig, blev
1855 Fuldmægtig sammesteds, udnævntes 1856 til 1. Expeditionssekretær 
i Ministeriet for Monarkiets fælles indre Anliggender, men
stilledes 1858, da dette Ministerium ophævedes, til Raadighed for
Finansministeriet. 1859 beskikkedes han, der i flere Aar ved Siden
af sin egentlige Embedsgjerning havde fungeret som Fuldmægtig
paa Kjøbenhavns Amts Kontor, til Herredsfoged i Vis og Ugle
Herreder i Flensborg Amt, hvorfra han 1864 fjærnedes af den
preussisk-østerrigske Civiløvrighed. Det følgende Aar konstitueredes
han, og 1866 fik han fast Ansættelse som Byfoged og Byskriver i
Sæby samt Herredsfoged og Skriver i Dronninglund Herred; 1868
blev han tillige Borgmester i Sæby, og fra 1880 til sin Død, 21. Nov.
1886, var han Amtmand over Hjørring Amt. 1856 blev han
Kammerjunker og 1882 Kammerherre. Paa Grund af sin tiltalende
Personlighed, sin noble Karakter, sin humane og besindige Optræden var
han almindelig afholdt af Befolkningen i de Egne af Landet, hvor
han virkede som Embedsmand. -- Han blev 31. Maj 1861 gift med
Louise Augusta Gertrude Rosen (f. 31. Juli 1837), en Datter af
Kammerherre, Amtmand Carl Vilhelm Ludvig R. i Segeberg.

G. Kringelbach.



Moltke, Adam Friedrich Adamson Greve, 1816-85, Regeringspræsident, 
Søn af nedennævnte Adam Gottlob Ditlev Greve
M. af dennes 3. Ægteskab, fødtes 17. April 1816 i Ottensen,
studerede i Heidelberg og Kiel og tog 1842 juridisk Examen i Kiel.
Derefter var han først 2 Aar Amtssekretær paa Gottorp Amthus,
4 Aar Avskultant ved Regeringen i Lauenborg, konstitueredes 1848
og udnævntes 1852 til 2. Embedsmand over Lauenborg Amt (fra 1854
med Titel af Amtmand), Gerichtsschulze i Lauenborg By og
Politikommissær for begge Jurisdiktionerne i Lauenborg, 1860 til
Amtmand over Segeberg Amt og 1862 til Amtmand over Reinbek Amt.
Fra 1848-60 var han tillige Kommissær for den Del af Jærnbanen
mellem Hamborg og Berlin, som gik gjennem Lauenborg. Under
den lange Strid med det tyske Forbund om Holstens Forfatning
stod M. afgjort paa Ministeriet Halls Side og blev da ogsaa 1862
Præsident i den særlige holstenske Regering i Pløen, 1863
Kommandør af Danebrog. Med Krigen 1864 afsluttedes hans
Embedsvirksomhed, og han levede afvexlende i Lybek, Wandsbek og Kiel
til sin Død, 10. Dec. 1885 i Kiel. Han var gift: 1. (16. Marts 1849)
med Fanny Charlotte Anna Louise f. Komtesse Rantzau (f. 12. Juni 
1824 d. 19. Marts 1866), Datter af Gehejmekonferensraad, Gouvernør
og Landdrost i Lauenborg Christian Greve R. til Rastorf; 2. (27. Okt.
1868) med Agathe Friedrike Charlotte f. Olshausen (f. 14. Sept.
1834).

H. R. Hiort-Lorenzen.



Moltke, Adam Gottlob Greve, 1710-92, Hofmand og Statsmand, 
var født 10. Nov. 1710 paa Godset Riesenow i Meklenborg
og var tysk af Fødsel. Hans Fader, Oberstlieutenant Joachim M.
(d. 1730), gift med Magdalene Sophie f. v. Cothmann, havde dog
været dansk Officer, en af hans Farbrødre var Staldmester hos
Frederik IV's Broder Prins Carl, en anden var Amtmand paa
Møen. Denne sidste, Caspar Gottlob M. (s. ndfr.), fik ham i Aaret
1722 ansat som Page hos den daværende Kronprins Christian, og
da han i Aaret 1730 blev udnævnt til Kammerpage hos den 7aarige
Prins Frederik (den senere Frederik V), grundedes det nøje
Forhold imellem ham og denne, der trofast varede indtil den
sidstnævntes Død. Saadan som M.s Løbebane blev, var det umuligt
for ham at opnaa nogen rig aandelig Uddannelse ved Studier eller
Rejser; derimod var han tidlig religiøst vakt og synes i nogen Tid
at have staaet i Berøring med Herrnhuterne; religiøse Stemninger
træde da ogsaa stærkt frem i hans efterladte Optegnelser. Skjønt
Prinsen holdt overordentlig meget af ham, følte M. sig dog trykket,
medens han som Kammerjunker (fra 1735) virkede ved hans Hof.
Han havde nemlig, fattig som han var, 1735 ægtet en Datter af
Oberstlieutenant G. H. Brüggemann, Christiane Frederikke (f. 1712
f 1760), som han havde været forlovet med i 7 Aar, og hun fødte
ham det ene Barn efter det andet. Han attraaede derfor blot at
faa en nogenlunde god Stilling som Amtmand paa Møen, og han
fik ogsaa Tilsagn om at blive det; men da overraskede Christian VI
ham ved (1743) at gjøre ham til Hofmarskal hos Prinsen, det følgende
Aar stillede han ham som Overkæmmerér i Spidsen for Sønnens
Hofstat, og snart efter gjorde han ham til hvid Ridder (1745). Et
betydningsfuldt Vidnesbyrd om, hvilken Tillid han havde til M.,
gav han, da han frygtede for, at Sønnen var ved at skeje ud i
sædelig Henseende, og da han saa i Fortrolighed søgte M.s Hjælp
for at faa Klarhed herpaa og for at faa daarlige Elementer fjærnede
fra Sønnens Omgivelser.

Næppe var Frederik V bleven Konge 1746, førend han overvældede 
M. med Naadesbevisninger; han gjorde ham til Overhofmarskal 
(13. Sept. 1746), forærede ham Godset Bregentved og 

udnævnte ham til Gehejmeraad (1747). Faa Aar efter (31. Marts 1750)
ophøjede han Bregentved tillige med flere Godser, som M.
imidlertid havde kjøbt, til et Lensgrevskab.

Overhofmarskalembedet havde tidligere været en blot
Hofcharge; men nu under Frederik V blev det den ydre Stilling, der
gav M. Lejlighed til som Kongens fortrolige Ven at være om ham
tidlig og silde. Da Frederik V talte med ham om alt, hvad der laa
ham paa Sinde, var det muligt for ham ved Samtaler og Referater
at gjøre sin Indflydelse gjældende paa alle Omraader, hvor det
lystede ham. Han attraaede derfor aldeles ikke at staa i Spidsen
for noget Regeringskollegium eller engang at være Medlem af
Konseillet. Da Kongen i Aaret 1763 udtrykkelig gav ham Sæde i
dette Kollegium, opnaaede han at faa Fritagelse for at møde der.
Ganske sikkert var det ogsaa overflødigt for ham at tage Del i
Konseillets Forhandlinger, da Ministrene maatte holde det for
nødvendigt at tale med ham om mangfoldige Sager og at sikre sig
hans Medvirkning, naar det gjaldt noget af Vigtighed. De fremmede
Diplomater havde saa vidtgaaende Tanker om hans Indflydelse,
at en af dem lejlighedsvis udtalte, at han efter Behag kunde af- 
og indsætte Ministre. Derfor holdt de det tit for lige saa vigtigt
at forhandle med ham som med selve Udenrigsministeren, ja
undertiden for endnu vigtigere.

Den Opfattelse, de fremmede Diplomater havde, faldt ganske
sammen med, hvad der var den almindelige Mening i selve Landet,
baade hos høje og lave*, ingen var i Tvivl om, at den bedste Vej
til at opnaa noget hos Kongen var at vinde M. for sin Sag. Men
hvad sagde Ministrene hertil? De kunde, skulde man tro, ikke
finde andet, end at det var et ganske utaaleligt Forhold; det
maatte efter al Sandsynlighed enten føre til højst pinagtige
Rivninger eller til, at Ministrene sank ned til at blive Nikkedukker i
M.s Haand. Men dog er det et helt andet Syn, Frederik V's
Regeringshistorie frembyder, og det maa siges først og fremmest
at være M.s Fortjeneste, at det ikke kom til at gaa, som man
kunde frygte for. M. var nemlig lykkeligvis ikke en almindelig
«Favorit», men sin Konges trofaste Ven og en god dansk
Fædrelandsven, der, om han end til sine Tider ikke glemte sin egen
Fordel, dog paa flere Maader med Alvor arbejdede for Landets
Vel. Han, der havde en god Forstand og i det mindste i flere
Retninger et sundt Blik, men ingenlunde var en Mand med
overlegen Begavelse, kjendte godt sin egen Begrænsning, og han var 
lykkeligvis uden den Ærgjerrighed at ville være alt. Derfor
tilraadede han ogsaa Kongen strax i Begyndelsen af hans Regering,
at han, om han end saa vidt muligt burde se med egne Øjne,
dog tillige skulde støtte sig til Konseillets Overvejelser, og han
opfordrede ham tillige til at bevare dette i dets daværende
Sammensætning. Da han desuden selv aabenbart var hensynsfuld og
behagelig i sit Væsen, forstod han personlig at stille sig i det rette
Forhold til Konseillet og de andre Regeringskollegier. Vistnok
mangler det ingenlunde paa Kabinetsordrer fra Kongen eller paa
Forandringer fra dennes Side i Kollegiernes Indstillinger, ligesom
det ogsaa temmelig jævnlig skete, at Kongen ved Embedsudnævnelser
gik sine egne Veje, og i alt sligt har han ganske sikkert raadført
sig med M; men Regeringens fremherskende Træk, i det mindste
hvad hele Sider af de indre Forhold angaar, var dog en
Kollegiestyrelse, hvori M. ikke blandede sig.

Særlig Interesse har M.s personlige Forhold til de 2 betydelige 
Statsmænd, der spillede den største Rolle under Frederik V's
Regering, nemlig Schulin og J. H. E. Bernstorff. For den første
af disse nærede han stor Ærbødighed, og han synes at have
opfattet ham som den, der havde været et Slags Velynder for ham.
Med god Grund mente derfor de fremmede Diplomater, at M.
ganske rettede sig efter den Politik, som Schulin ansaa for den
rigtige, at han støttede den hos Kongen og aldrig modarbejdede
den. Anderledes blev Forholdet, da Schulin døde i 1750, og efter
en kort Mellemtid Bernstorff i 1751 baade blev Udenrigsminister
og Medlem af Konseillet. Det var vistnok med rette, det den
Gang blev sagt, at M. hellere saa denne Plads besat med
Bernstorff end med den anden fremragende Diplomat, hvorom der
kunde være Tale, nemlig Grev Lynar. Men den Ærbødighed,
M. havde haft for Schulin, der var saa meget ældre end han, følte
han ikke over for den med ham samtidige Bernstorff. Det synes
ogsaa, som om denne, ved Siden af al den fine Form, der
udmærkede ham, har haft en vis docerende Bredde, der kunde virke
irriterende, og at han nok holdt af at lade sin aandelige
Overlegenhed træde frem. Nok er det, at M. følte sig stødt ved hans
Væsen, og det var der dem, som forstode at benytte sig af. Oven
i Kjøbet var det en ikke ualmindelig, om end sikkert i det
væsentlige uberettiget, Opfattelse, at Bernstorffs politiske System var
forskjelligt fra M.s, at han nemlig var engelsksindet, medens M. var
fransksindet. Særlig Frederik II af Preussen hadede Bernstorff, 
og den ene Gang efter den anden pønsede han derfor paa, om
det ikke skulde være muligt at faa M. til at styrte Bernstorff. Men
til Lykke for Staten gav M. ikke sin vrantne Stemning lige over
for Bernstorff Spillerum; han saa, at det var Pligt at lade denne
blive siddende paa sin Plads, og saaledes skete det da. Efter at
han her havde taget sit Parti, fulgte han Bernstorffs Fane lige saa
trofast, som han havde fulgt Schulins, og han var stadig en
værdifuld Støtte for Bernstorff, medens Staten slap for et Rænkespil,
der paa det daværende farlige Tidspunkt kunde have været
ødelæggende. Den Gavn, han gjorde ved Siden af Bernstorff, traadte
klarest frem i 1762 under den Fare, som den Gang truede fra
Rusland. Man maa kalde det en Lykke for Landet, at han paa
dette Tidspunkt, da adskillige tabte Modet, var enig med
Bernstorff i at staa fast og byde den russiske Kejser Peter III Spidsen.
Det var saa at sige bag Kulisserne, at vi have set M. virke
som Kongens Raadgiver, baade hvad den ydre Politik angaar og
med Hensyn til den egentlige Statsstyrelse. Det gjorde, som
tidligere omtalt, ikke stor Forandring heri, at han 18. Marts 1763
blev Medlem af Konseillet, da han holdt sig borte fra Møderne.
Faa Maaneder i Forvejen (2. Dec. 1762) var han bleven Medlem
af Overskattedirektionen, og skjønt Schimmelmann afgjort var
Hovedmanden her, kom han dog ved denne Stilling officielt i Forbindelse
med en vigtig Gren af Statsforvaltningen. Ved Siden deraf havde
han dels det Hverv at bestyre Kongens Partikulærkasse, dels traadte
han tydelig frem for Offentligheden ved den overordnede Ledelse,
Kongen lod ham faa paa visse aandelige Omraader. Da nemlig
Kunstakademiet blev stiftet 31. Marts 1754, gjorde Frederik V ham
til Præsident for dette, og tillige lagde han en ny videnskabelig
Institution under ham, nemlig det i 1759 oprettede Natural- og
Husholdningsselskab, for øvrigt en besynderlig Ordning, da man
skulde tro, at en saadan Institution naturlig hørte sammen med
Universitetet. Ikke mindre maatte der blive lagt Mærke til, at
M. fik den ypperste Plads ved Styrelsen af Frederiks Hospital, der
netop stiftedes paa denne Tid (1756). Skjønt Forfængelighed hos
M. kan have haft Del med i, at han kom til at træde frem paa
denne Maade, vil man ikke kunne frakjende ham virkelig Interesse
for de Sager, han saaledes fik at gjøre med. At han havde Sans
for Kunst, derom synes den udmærkede Samling af Malerier, som
han har efterladt sig, klart at vidne, han anskaffede en betydelig
Naturaliesamling, og at de økonomiske Spørgsmaal, som paa den 
Tid kom op, satte ham i stærk Bevægelse, viste han, da han
udvirkede en kongl. Kundgjørelse af 31. Marts 1755, hvorved Folk
bleve opfordrede til at udarbejde Afhandlinger over herhen hørende
Æmner; hvad de skreve, vilde da blive trykt paa offentlig
Bekostning. Virkningen heraf blev den livlige Forhandling i
Litteraturen, som vi særlig kjende fra «Økonomisk Magasin» og fra
Frederik Lütkens «Økonomiske Tanker til højere Eftertanke». Iblandt
de Æmner, som paa den Maade bleve behandlede, var Landbopørgsmaalet 
afgjort det vigtigste, og man maa rose M. for at have
ladet der være fuldstændigt Frisprog paa dette Omraade, thi han
sympathiserede ikke med den Opfattelse, som begyndte at komme
stærkt frem i Litteraturen, at der burde indføres betydelige
Reformer for at hæve Bondestanden. M. var selv stor Godsejer.
Ikke blot ejede han de betydelige Godser, der nu danne
Grevskabet Bregentved (han havde af dem 1747 kjøbt Thurebyholm af
Staten, 1750 Juellinge af Grev Frederik Danneskjold og 1751 Alslev
og Tryggevælde af Grev Oertzen); men han ejede tillige til
forskjellig Tid Glorup og Rygaard i Fyn, Baronierne Lindenborg og
Høgholm samt Dronninglund og Dronninggaard i Jylland,
Gammelgaard paa Laaland, Nygaard paa Møen, som han siden solgte til
Schimmelmann, Noer i Sydslesvig og Testorf i Holsten. Det er
ikke usandsynligt, at de store Herremandsinteresser, han saaledes
havde, have bragt ham til, uagtet han som Godsejer var god imod
sine Bønder, ikke at søge Forbedringen af de slette Landboforhold
i en Forandring af Bøndernes sociale Stilling, men derimod i et
mere tidssvarende Agerbrug og i Ophævelsen af det for
Herremænd saa vel som for Bønder fordærvelige Fællesskab. Han var
som Godsejer iblandt de forreste med at faa indført den holstenske
Kobbeldrift i Steden for det forældede Trevangsbrug; han indførte
Dyrkning af Hvede paa Sjælland og forøgede ved sine forskjellige
Forandringer Kornproduktionen paa sine Godser meget betydelig.
Efter en Opgivelse af ham i Aaret 1776 gave hans sjællandske
Hovedgaarde alene en forøget Afgrøde paa 4000 Tdr., hvoriblandt
2000 Tdr. Hvede; Forøgelsen af Bøndernes Høst paa de samme
Godser regnede han til 8000 Tdr. Ved Siden af, hvad han udrettede
som Godsejer, havde han stor Del i de første Skridt, der skete
for at indskrænke Fællesskabet (Forordningerne af 29. Dec. 1758,
28. Dec. 1759 og 8. Marts 1760).

Men M. var ikke blot Godsejer, han tog ogsaa Del i
Handelsforetagender, hvad fornemme Folk i det hele taget ikke sjælden 
indlode sig paa i den Tid. De Handelskompagnier, der opstode,
ansaa det for at være fordelagtigt at have Stormænd i Spidsen for
sig. Fremfor alle maatte da en Mand, der i den Grad som M.
havde Kongens Øre, og som havde hans Indflydelse i Regeringskredsene, 
være et ypperligt Præsidentæmne. Han beklædte denne
Stilling baade i det vestindisk-guineiske og det asiatiske Kompagni;
han var endogsaa det sidstnævnte Kompagnis Præsident i 21 Aar
(1750-71). Men uheldigvis kom han netop i sit Forhold til det
asiatiske Kompagni til at vise, at det kunde være misligt for et
Handelsselskab at have en Hofmand til Præsident. Da nemlig det
ny Frederiks Kvarter i Kjøbenhavn blev anlagt (1749), kom den
Tanke frem, at det skulde smykkes med Kongens Statue.
Frederik V var forfængelig nok til at forelske sig i denne Plan, og
ikke blot støttede M. ham heri, men han forstod ogsaa at finde
Penge dertil ved som Præsident i det asiatiske Kompagni at
formaa dette til at paatage sig Bekostningen som en Erkjendtlighed
for de Tjenester, Kongen ved flere Lejligheder havde vist det.
Aktionærerne gik villig ind paa Forslaget; men da Udgifterne,
takket være Snyderier og slet Kontrol, efterhaanden svulmede op
til det monstrøse, blev deres Stemning alt andet end tilfreds. Den
Kulde, de viste M., da han 1771 fratraadte Præsidentstillingen,
hang maaske i ikke ringe Grad sammen hermed.

Medens M. i denne Sag vel meget havde vist sig som
Hofmanden, tilkommer der ham i det hele den Ros, at han i sit
Forhold til Frederik V ærlig og trofast har søgt at gavne denne.
Han har blandt andet aabenbart gjort, hvad han kunde, for at
støtte Kongen imod de Fristelser, som hans sanselige Temperament
og hans svage Karakter udsatte ham for. De Breve fra Kongen
til ham, som vi kjende, ere paa en Maade lidet indholdsrige, de
indeholde kun Udbrud af Frederik V's Stemninger; men de have
Betydning ved det stærke Indtryk, de give af, at M. mange Gange
hellere har udsat sig for Kongens Heftighed end villet undlade at
holde igjen imod hans Udskejelser. Han har paa dette Omraade
været sin Konges gode Aand. En stor Løn høstede M. unægtelig
ved det trofaste Venskab, som Frederik V nærede for ham, lige
indtil han, saa at sige, udaandede i hans Arme. Han gav denne
Følelse Udtryk, ikke blot ved Æresbevisninger som dem, der
ovenfor ere nævnte, hvortil kan føjes, at M. 1747 fik Ordenen de la
fidelité og 1752 blev Ridder af Elefanten, men særlig derved, at
han efter Dronning Louises Død vilde ægte en Datter af M. 
Denne, der mindst af alt i Verden manglede Forsigtighed, var
imidlertid besindig nok til at afværge denne farlige Ære.

Til Uheld for M. svarede ikke en almindelig Yndest til det
Venskab, Kongen nærede for ham. I og for sig var det naturligt,
at der opstod Misundelse imod ham, ikke mindre end at de bleve
vrede, der havde søgt den højtstaaende Mands Hjælp og ikke
opnaaet, hvad de ønskede. Hertil kom, at der var en ret
almindelig Misstemning i Slutningen af Kongens Regeringstid imod dem,
der vare dennes nærmeste Raadgivere. Vistnok kunde man sige,
at Lykken havde begunstiget den Bernstorffske, af M. stærkt støttede
Politik. Den Fare, der 1762 havde truet ved den russiske Kejser
Peter III's Fjendskab, var drevet over ved hans Afsættelse og Død,
og der var Udsigt til paa fredelig Maade at faa det plagende
gottorpske Spørgsmaal bragt ud af Verden. Men dels havde Folk
ingen Kundskab om, hvorledes det stod til, dels havde de ingen
Forstand derpaa; de saa blot paa de Ulemper, som Forholdet
udad til havde bragt over Folket ved at fremkalde nye Skatter og
bringe Pengevæsenet i Forvirring. Herfor gav man Ministrene
Skylden; men Uviljen vendte sig særlig imod M., fordi han
vitterlig efterhaanden var ble ven en rig Mand; hans Palais paa
Amalienborg gjaldt med Grund for at være den pragtfuldest udstyrede
Privatbolig i Byen.

Naar Folk dømte strængt om M., var det for en stor Del,
fordi de sigtede ham for at bruge sin Indflydelse hos Kongen til
sin egen Fordel. Dette var dog en uretfærdig Beskyldning. Naar
man undtager et enkelt, i Virkeligheden temmelig ubetydeligt Træk,
vil man ikke kunne paavise, at han har gjort sig Fordele paa en
uforsvarlig Maade. Sin Formue har han i Hovedsagen forstaaet
at skaffe sig ved at være en god Økonom og ved at kjøbe sine
Godser paa en Tid, da Prisen paa Landejendomme var overordentlig 
lav i Sammenligning med, hvad den blev allerede i Slutningen
af Frederik V's Regering. Ogsaa havde han flere Gange i en
mærkelig Grad Lykken med sig, saaledes vandt hans Hustru en
Gang ikke mindre end 60000 Rdl. i Lotteriet. Den fremragende
Stilling, han indtog, har naturligvis haft til Følge, at de fremmede
Diplomater oftere have udtalt sig om hans Karakter. Deres Domme
lyde meget forskjellig. Man kan se ham blive omtalt som «en
forstandig Hofmand, en brav Karakter, fast og paalidelig i, hvad
han lover, omhyggelig i at sætte sig ind i alle Sager, meget øm
om sin Herres Ære»; men han er ogsaa bleven skildret som en 
højst uelskværdig Personlighed, der bare tænkte paa at berige sig
selv og tilfredsstille sin Herskesyge, og som holdt en Skare Spejdere
omkring i Kjøbenhavn, saaledes at han blev i Stand til at plage
alle dem i deres Privat forhold, som han ikke offentlig kunde
undertrykke. Diplomaterne ere imidlertid kun alt for tit overfladiske
og lidenskabelige Iagttagere, hvis Domme bestemmes af, hvorvidt
de finde Behag i den Mands Politik, som de dømme om. Sikkert
er det, at om der end ikke kan siges at være noget storslaaet hos
M. i nogen Retning, som vækker levende Sympathi, vidner ikke
blot det, vi paa anden Maade høre om hans Forhold til Kongen
og til Statsmændene paa Frederik V's Tid, fordelagtig for hans
Karakter; men Udtalelser fra flere forskjellige Personligheder, der
kom i Berøring med ham, tyde ogsaa paa, at han i sin Grund
har været en brav og hæderlig Mand, der netop har holdt af at
gavne, men ikke af at skade andre. Man har et Brev fra
Bernstorff til ham, skrevet i Dec. 1770, hvori det bl. a. hedder: «I 26
Aar har Deres Excellence aldrig kjendt hverken Hævn eller
Hovmod eller nogen Sinde misbrugt Deres Magt, De har gjort vel imod
alle, ondt imod ingen, De har gjort det Tidsrum, i hvilket De
havde Indflydelse, til Ærens og Velgjerningernes Epoke.»

Da Frederik V døde 14. Jan. 1766, var M.s Magtperiode forbi.
Christian VII kunde ikke lide ham, og det fortælles, at han, med
Hentydning til M.s høje Væxt, sagde om ham: «Storch vom unten,
Fuchs vom oben»; han havde en Fjende i Enkedronning Sophie
Magdalene, der i nogen Tid var vel lidt af Christian VII og havde
været skinsyg paa M. for hans Indflydelse paa Frederik V.
Danneskjold havde lige siden sin Afsked i 1746 et Horn i Siden paa
ham, og han lagde sig ud med den af Kongen meget yndede
unge Prins Carl af Hessen, da han bekæmpede dennes Giftermaal
med Kongens Søster, Prinsesse Louise. Det var under disse
Forhold dobbelt uheldigt, at det vidstes, at han var alt andet end
populær. Allerede strax efter Christian VII's Tronbestigelse blev
der af Uvenner, deriblandt af hans egen Svoger Statsministeren
Ditlev Reventlow, rettet Angreb paa ham for hans Bestyrelse af
Partikulærkassen, og selv om han, efter hvad han fortæller, ganske
afviste disse Angreb, er det ikke usandsynligt, at der er blevet
nogen Mistanke tilbage hos Kongen. En Kjendsgjerning er det
under alle Omstændigheder, at han allerede i Juli 1766 pludselig
fik sin Afsked fra sine vigtigste Embeder, og det uden Pension,
et tydeligt Bevis paa, at han var faldet i Unaade. Han trak sig 
herefter tilbage til Bregentved. Men snart kom han atter til at
føle et Pust af Lykken. Ikke alene blev han indbudt til at
overvære Kongens Salving (1. Maj 1767), men han havde ogsaa den
Glæde, at Kunstakademiet s. A. hædrede ham med en Guldmedaille 
som Anerkjendelse af hans Fortjenester af det, og under
den Svingning, der i Vinteren 1767-68 fandt Sted ved Hoffet, til
Dels som en Følge af russisk Indflydelse, kom han, der var en
ivrig Talsmand for Tilslutningen til Rusland, atter ind i Konseillet
(8. Febr. 1768). Samme Dag blev han paa ny Præses for
Overskattedirektionen og fik Sæde i den i 1767 oprettede
Landvæsenskommission, der 15. April 1768 blev omdannet til
General-Landvæsenskollegiet. Han havde her Lejlighed til at virke for den
Side af Landboforholdene, som vi ovenfor have set interesserede
ham, nemlig den økonomiske, bl. a. for en videre Udvikling af
Fællesskabets Ophævelse (Forordning af 28. Juni 1769). Imidlertid
varede hans Virksomhed baade her og i Konseillet ikke længe.
Da han afslog at ville have noget at gjøre med
Rantzau-Ascheberg og Struensee, afskedigedes han 10. Dec. 1770, og det atter
uden Pension. Fra nu af var hans Rolle udspillet for stedse.
Det var forgjæves, at Beringskjold i Slutningen af 1771 søgte at
faa ham til at være med i Sammensværgelsen imod Struensee; ikke
blot M.s Forsigtighed, men ogsaa det nøje Kjendskab, han fra
tidligere Tid havde til Beringskjolds Upaalidelighed, maatte afholde
ham fra at være med i sligt. Struensees Fald 17. Jan. 1772
fremkaldte ingen Forandring i hans Stilling; men efter Mageskiftet 1773
tildeltes der ham en Pension paa 4000 Rdl., hvad der mere maatte
opfattes som et Bevis paa Anerkjendelse end som en nødvendig
Hjælp. Han fortæller selv, at han faa Aar i Forvejen i Anledning
af Rygter om, at han havde samlet en kolossal Formue (10-12
Mill. Rdl.), havde ladet denne opgjøre, og at det da havde vist
sig, at han ikke ejede i Mill. Men selv om han maatte have Ret
heri, var han dog en efter den Tids Forhold ualmindelig rig Mand.
Den sidste Aarrække af sit Liv indtil sin Død, 25. Sept. 1792,
tilbragte han i Stilhed, om Vinteren i Kjøbenhavn, om Sommeren
paa Bregentved.

Han afsluttede i denne Tid Optegnelser, som han tidligere
havde gjort vedrørende Frederik V's Historie og sine egne
Oplevelser. Allerede strax efter hans Død blev der talt om, at han
havde efterladt sig Saadanne; men det var dog ikke førend i 1870,
at de offentliggjordes i «Hist. Tidsskrift» (4. R. II). Som de her 
kom til at foreligge, omfattede de en Paavisning af, hvorvidt
Frederik V havde fulgt en af M. ved hans Tronbestigelse
udarbejdet Plan for hans Styrelse, endvidere en Fremstilling af de
vigtigste Begivenheder under Frederik V's Regering, nogle Træk
af Underhandlingerne med Rusland om den gottorpske Sag og M.s
egen Selvbiografi. Et Par Aar senere offenliggjordes i det samme
Tidsskrift (4. R. IV) selve M.s ovennævnte Plan for Frederik V's
Regering. Uagtet M. fuldstændig beherskede det danske Sprog i
Skrift som i Tale, vedblev hans Modersmaal, Tysk, dog at ligge
ham nærmest, og det er ogsaa i dette Sprog, at hans Optegnelser
ere affattede. De have betydelig Værd ved de Oplysninger, de
give om M.s Opfattelse af en Række vigtige Forhold og
Regeringsskridt i Frederik V's Tid ligesom ogsaa om hans Stilling til denne
Konge. De have den Fortjeneste at være jævnt og naturlig
affattede uden Tilsætning af haarde Domme om andre, endsige af
Bagvaskelser eller af Lyst til at fortælle Skandaler. De vidne
derved til Fordel for deres Forfatters Karakter. Ikke faa Steder
indeholde de ogsaa historisk vigtige Enkeltheder, og de vise, hvor nøje
indviet M. har været i, hvad der skete af Betydning i politisk
Henseende; men uangribelige for Kritikken ere de ingenlunde.
M. har rimeligvis stolet paa sin Hukommelse, da han nedskrev
dem, og den har ikke helt sjælden ganske svigtet ham. Der er
paafaldende Fejl i dem, og det endog paa Punkter, hvor man
mindst skulde have ventet det.

Efter sin første Hustrus Død 1760 ægtede han s. A. Sophie
Hedevig Raben (f. 1732 d. 1802), Datter af Gehejmeraad Fred. R.
Aaret efter sin Mands Død stiftede hun Stamhuset Moltkenborg
for sine Sønner med Greven.

Hist. Tidsskr. 4. R. II og IV. 
Langhorn, De danske Moltker S. 27 ff.
Museum 1890, S. 505 ff.                                                                  

E. Holm.



Moltke, Adam Gottlob Ditlev Greve, 1765-1843, Godsejer,
Forfatter, var en Søn af nedennævnte Generalmajor Chr. Magn.
Fred. Greve M. og født i Odense 15. Jan. 1765. Han studerede
ved flere tyske Universiteter, men især i Kiel, hvor han sluttede
Venskab med B. G. Niebuhr; derefter gjorde han en større Rejse
i Tyskland, til Dels i Selskab med Baggesen. Efter sin Hjemkomst
bosatte han sig paa Godset Noer i Slesvig, som han havde arvet,
men kjøbte senere Niitschau ved Oldeslo. Dette afstod han i 1826
til sin ældste Søn Carl og flyttede med sin øvrige Familie til Lybek, 
hvor han døde 17. Juni 1843. Baade paa sine Godser og i Lybek
levede han et behageligt, uafhængigt Liv, for en stor Del helliget
historiske og poetiske Sysler, agtet og afholdt af sine Omgivelser.
Foruden til de ovennævnte, Niebuhr og Baggesen, kom han til at
staa i venskabeligt Forhold til G. Zoega, Wilh. v. Humboldt og
Boghandler Fr. Perthes i Gotha, hvorom flere Brevsamlinger vidne.
Han var en Mand med en livlig Fantasi og et aabent Øje og
Hjærte for de lavere Klassers Vel; han blev stærkt greben og reven
med af den franske Revolution, ligeledes af de revolutionære
Bevægelser i Hertugdømmerne, og tog Del i det holstenske
Ridderskabs Forfatningsforhandlinger 1815-23 under Dahlmanns Ledelse.
Som Forfatter optraadte han først med «Reise nach Mainz» (2 Bind,
1794-95), senere som Digter af den Klopstockske Skole med
«Oden» (Zürich 1806) og «Gedichte» (s. A.). Enkelte Digte
ofifentliggjordes senere i «Vaterländ. Museum». I politisk Retning udgav
han «Ansichten bei den Ansichten» (Kiel 1816), «Die Erinnerung»
(s. A.), «Was schwere Auflagen schwerer macht, Neckers Wort mit
einem Vorwort» (1818); i Anledning af det af J. U. Lornsen
fremkaldte politiske Røre skrev han «Einiges über die Verfassung
Schleswig-Holsteins u. die Ritterschaft» (1833) samt endelig «Radirte
Blätter in Anleitung der Schrift: Rechtliches Bedenken eines
Zollpflichtigen üb. das zu Kiel publizirte Votum eines Zollfreien» (1838).
Hans betydelige historiske Studier, navnlig over de italienske
Republikker i Middelalderen, have ikke sat nogen litterær Frugt. Han
var gift: 1. med Auguste f. v. Wiebel, 2. med hendes Søster Marie
Christiane, 3. med Caroline f. Klüwer.

Thaarup, Fædrenelandsk Nekrolog 1843. 
Falck, Archiv f. Gesch. der Herzogth. II, 575 f.; III, 438 ff. 
Allg. Deutsche Biographie XXII. 
Alberti, Schlesw.-Holst.-Lauenb. Schriftsteller-Lex.                                     

C. A. Nissen.



Moltke, Adam Ludvig, 1743-1810, Officer. Den
indflydelsesrige Stilling, som ovfr. omtalte A. G. Greve M. (d. 1792) indtog
hos Frederik V, bevægede Broderen Johan Georg M. (f. 12. Febr.
1703 d. 20. Jan. 1764), der var gift med Elisabeth Jeanette f.
Baronesse Wolzogen (f. 24. Juni 1715 d. 30. Jan. 1788), til 1753 at
forlade den hessiske og indtræde i den danske Krigstjeneste, hvor
han strax blev Generalmajor og Chef for fynske Rytterregiment.
Dette ombyttede han 1755 med Livregimentet Dragoner; 1759 blev
han Generallieutenant og Kommandant paa Kronborg og Aaret efter
hvid Ridder. Af Hensyn til Successionsretten til Grevskabet 
Bregentved søgte J. G. M.s ældste, i Danmark værende Søn, nemlig
Adam Ludvig M., født 6. Dec. 1743 i Hessen-Kassel, om
Naturalisation, og ved den Lejlighed blev han optaget i den danske Adel.
J. G. M.s yngre Søn, ndfr. nævnte Geheimeraad Fred. M., derimod
behøvede ikke at naturaliseres, da han var født i Odense, men
desuagtet hører hans Slægt ikke til den danske Adel.

Den strænge Opdragelse, A. L. M. nød i sit Fædrenehjem,
gav hans Ydre en Stivhed og Alvor, der harmonerede lidet med
hans varme Følelse for alt smukt og godt. Hans Lyst stod
oprindelig til Bogen, men efter at være bleven Student traadte han
ind i Livregimentet Dragoner, hvor han allerede som n Aars Dreng
var bleven Fændrik, og hvor han nu hurtig fik de lavere
Officersgrader (Kapitajn af Dragonerne 1762 og Major 1765, desuden
Kammerjunker 1762), saa at han var Major, da han 1769 var blandt
de udvalgte Officerer, som efter Cathrine II's Onske gik i russisk
Tjeneste. Som Generalkvartermester deltog han i Tyrkekrigen,
men blev for Bender saaret i venstre Arm, som derefter forblev
stiv. Efter at være helbredet, til Dels i Hjemmet, vendte han
tilbage til den russiske Hær, hvor hans Ry allerede var i den Grad
fæstnet, at han blev Brigadechef, og som saadan deltog han under
Romanzow i Krigen i Moldau. Efter Opfordring kom han hjem i
Slutningen af 1772, men kunde ikke strax opnaa den i Rusland
erhvervede Oberstcharge; han maatte nøjes med gjentagne Tillæg til
Ventepenge og med Kammerherrenøglen (1773). Først 1774 blev han
Oberst og efter Forslag af Køller-Banner Kommandør for falsterske
Infanteriregiment (senere 3. jyske Regiment, nu 11. Bataillon), som han
beholdt i 32 Aar, fra 35 Aars Alderen som Generalmajor og Chef.

M. var et Mønster som Regimentschef. Uden at løsne Subordinationens 
Baand knyttede han det uensartede, hvervede Mandskab
til sig, i det han ved Oprettelse af Spindehus, Fattigkasse o. l.
forbedrede dets usle Kaar. Som Tegn paa, at han tog sig af sine
Officerers Uddannelse, staar den af ham indførte og derefter i mange
Aar i den danske Hær gjældende Bestemmelse om Føring af
Ordrebøger. Regimentets Tarv fremmedes ved Bygning af det endnu i
Aalborg existerende Exercerhus, det første uden for Hovedstaden.
Sin mangeaarige Garnisonsby Aalborg omfattede han med stor
Interesse; han anlagde «Frederikskilde», i hvilket Anlæg senere er
rejst en Støtte til Minde om ham. Hans almennyttige Foretagender
medførte, at han levede under pekuniært Tryk, der dog mildnedes
ved Laan og Pengegaver fra Kronprins Frederik. 
M., der 1782 blev hvid Ridder, blev snart bekjendt ud over
sit Regiment og sin Garnison. Ved 1788 at kommandere et ved
Aalborg samlet Korps, der skulde have været overført til Sverige
for ved Gøteborg at forenes med den fra Norge fremrykkende
Troppestyrke, og ved fra 1791 som Infanteriinspektør at færdes i
de jyske Garnisoner kom han i Berøring med Embedsmænd og
Borgere, hos hvem han vandt stor Popularitet. Dette kom ham
til Nytte, da han efter Englændernes Overfald paa Danmark 1801
fik Befaling til at træffe Forsvarsanstalter langs de jyske Kyster,
i hvilken Anledning han rapporterede direkte til Kronprinsen. Han
optraadte med stor Energi og Daadskraft og erstattede Landeværnet,
hvis Oprettelse havde staaet i Stampe i Jylland, med en hurtig
dannet, frivillig Kystbevæbning paa 19000 Mand, i det han undgik
den af Kronprinsen begaaede Fejl, at de, som ikke havde været
Soldater, vare fri for Tjeneste. M. gav saaledes Anledning til den
Forordning, at alle paa Landet boende skulde forsvare deres
Provins til deres 50. Aar. Foruden Kystbevæbninger oprettede M.
Borgerkorpser i alle Byer, og for at sikre Provinsens Forsyning
med Krigsmateriel anlagde han ved Beboernes Hjælp i Randers
et Tøjhus, hvor der findes en Mindestøtte over ham. Som
Belønning for den af ham viste «udmærkede Flid og Nidkjærhed»
udvirkede Kronprinsen, at den nordre Skanse ved Fladstrand
(Frederikshavn) blev opkaldt efter M. Han var nemlig «den første
Drivfjeder og den heldige Udfører» af Havnen ved Fladstrand, hvis
Overbestyrelse han først fratraadte 1809, og som til hans Glæde
betydelig lettede Korntilførselen til Norge under Krigen med
England.

M. var 1802 bleven General, var under Hærsamlingen 1803 i
Holsten Kronprinsen behjælpelig med Forarbejdet til Indførelsen af
den nationale Hærordning, blev 1804 kommanderende General i
Nørrejylland, fratraadte 1806 efter Ansøgning sit Regiment med
Tilladelse til stedse at bære dettes Uniform og beordredes 1807 til
at organisere Landeværnet og lede Forsvaret af sit
Generalkommandodistrikt. Med sædvanlig Energi tog han fat, men hans svækkede
Helbred tvang ham gjentagne Gange til at søge sin Afsked, som
Frederik VI endelig gav ham 1808 som General med Bibehold af
alle Indtægter og som Elefantridder. M. døde 20. Jan. 1810 i
Kjøbenhavn. Gift 24. April 1778 med Margrethe Sophie Hauch
(f. 16. Okt. 1757 d. 9. Febr. l829), Datter af General A. H. (VII,
139) i 1. Ægteskab. Hun blev 22. Marts 1811 gift med sin Svoger,
ndfr. nævnte Gehejmeraad Fr. M. (d. 1836).

Medd. fra Krigsark. I-IV. 
Manthey, Ridderes Levnetsløb 1809-17 S. 7 ff. 
Skand. Folkekal. 1844, S. 248 ff.

Lesser.



Moltke, Adam Ludvig Joachim, 1805-72, Oversættr. 
Født i Aalborg 10. Dec. 1805 som Søn af nedennævnte Kammerherre
Andreas Georg Adam M. (d. 1846) blev L. M. 1822 Student fra Aalborg, 
1829 juridisk Kandidat. 1838 fik han Ansættelse som Kopist
i Justitskontoret under Landsover- samt Hof- og Stadsretten, senere
i Kjøbenhavns Skifteret, og 1849 valgtes han til Sekretær («Notarius») 
ved Kjøbenhavns Borgerrepræsentation. Han døde i Kjøbenhavn 
29. Avg. 1872. Siden 1835 oversatte M. en stor Mængde
Bøger fra Engelsk, især Romaner af Dickens, Bulwer, Cooper,
Marryat, James, Ch. Lever, ogsaa historiske Skrifter og Rejsebeskrivelser 
af Prescott, Layard, Washington Irving og W. Russell;
fra Tysk og Fransk har han ligeledes oversat et og andet. Skjønt
især hans Oversættelser af Dickens ere blevne meget læste, og han
har indlagt sig virkelig Fortjeneste ved at indføre denne udmærkede
Forfatter i den danske Litteratur, kan det ikke skjules, at hans
Fordanskninger undertiden ere temmelig fejlfulde og bære Præg af
Hastværk. M. blev i den Anledning Gjenstand for et heftigt Angreb 
af Translatør Ferd. C. Sørensen («Litteratur og Makulatur»,
1872). 1840-47 var han Medredaktør af «Juridisk Ugeskrift». Han
ægtede 1840 Louise Ernestine Bramsen (f. 1806 d. 1878), Søster til
Direktør L. E. B. (II, 630).

Erslew, Forf. Lex.

E. Gigas.



Moltke, Adam Wilhelm Greve, 1785-1864, Statsmand, 
var Søn af nedennævnte Statsminister Joachim Godske Greve M. Han
blev født paa Einsiedelsborg i Fyn 25. Avg. 1785, dimitteredes 
privat 1801 af den senere Biskop J. P. Mynster, tog juridisk Examen
1805 og blev kort efter Avskultant i Højesteret, hvis Justitiarius
den Gang var den af Landboreformerne saa højt fortjente Chr.
Colbjørnsen. En lille Udflugt gjorde han i Diplomatiet, i det han
1809 var «Gesandtskabskavaller» under Fredsunderhandlingerne i
Jønkøping, men ved sin Hjemkomst der fra vendte han tilbage til
den højeste Domstol, hvor han s. A., endnu ikke fuldmyndig, blev
Assessor. Vistnok efter Paavirkning af Colbjørnsen gik han der
fra over i den administrative Statstjeneste, hvilken han ofrede Resten 
af sit Liv, og hvor han efterhaanden kom til at beklæde de højeste
Stillinger. Han begyndte 1812 som Deputeret i Rentekammeret og
blev 1816 tillige Medlem af Finansdeputationen samt Medlem af
Direktionen for Statsgjælden og den synkende Fond. 2 Aar efter,
i Okt. 1818, arvede han ved Faderens Død Grevskabet Bregentved,
som han siden forøgede ved Kjøbet af Jomfruens Egede og andet
Jordegods. Da han s. A. blev Kurator for Vallø og Vemmetofte
og overtog Bestyrelsen af Grevskabet Knuthenborg for den endnu
umyndige F. M. Knuth, hans Hustrus Brodersøn (IX, 300), havde
han under sin Ledelse et større Komplex af Hartkorn end nogen
anden Godsejer i Landet. Han udnævntes 1831 til Finansminister
(efter Møsting) og blev s. A. Gehejmestatsminister med Rang som
Excellence, hvortil 1836 kom Elefantordenen; Storkorset af Danebrog
havde han baaret siden 1828. Med hans høje Embedsstilling forenedes 
Forsædet i flere vigtige Direktioner og Kommissioner, og
1845 udnævntes han til Præsident i Rentekammeret.

I det Statsraad, som bestod under Christian VIII's Regering,
var Grev M. saaledes et af de mest fremtrædende og indflydelsesrige 
Medlemmer, men med Kolleger som Stemann og A. S. Ørsted
har han dog sikkert snarest fulgt end angivet hin Styrelses politiske
Retning. Den Opposition, som rettedes imod denne baade af
liberale og nationale Grunde, havde derfor heller ikke nogen personlig 
Adresse til ham; hans store Velvilje og fordomsfrie Elskværdighed 
vare kjendte og skattede af alle, og hans Navn var populært
i alle Samfundsklasser. Da den afgjørende Krisis kom i Marts 1848,
maatte Tanken derfor naturlig henledes paa ham som den Mand,
der fremfor nogen kunde, hvis han vilde, bygge Broen mellem den
gamle og den nye Tid. Det var ikke at vente, at Grev M. efter
sin hele Fortid og sine Forbindelser skulde fuldt ud billige de stærke
folkelige Rørelser eller med uforbeholden Tillid stille sig i Spidsen
for dem. Han har sikkert ogsaa haft sine store Betænkeligheder,
men han følte, at Tiden var kommen, hvor det gamle System
maatte vige Pladsen for et nyt, han indsaa, at Fædrelandets højeste
Vel stod paa Spil, og han havde et saa varmt dansk Hjærte, at
han ikke kunde eller vilde unddrage sig det Kald, der lød til ham
baade fra Konge og Folk. Den Tjeneste, som Grev M. herved
viste Danmark og den danske Nation, kan ikke skattes højt nok.
Dette, at den ansete Statsmand, der havde tjent de 2 sidste 
Enevoldskonger, stillede sig i Spidsen for et Ministerium, som i sig
havde optaget de mest udprægede Førere for Folkestemningen, gav 
den nye Styrelse et Legitimitetens og Paalidelighedens Præg, som
havde den allerstørste Betydning, og bidrog sit til at holde «Aanden 
fra 1848» inden for de rette Skranker. Ogsaa for de vanskelige 
finansielle Forhold i det første Krigsaar var hans Forbliven
som Finansminister en vigtig Garanti. Hvor fuldt og uforbeholdent
Grev M. traadte ind under den nye Tids Fane, viste sig bedst,
da Regeringen under hans Forsæde indbragte sit Grundlovsforslag,
og han holdt ud med denne Sag indtil Enden, saa at hans Navn
er det første efter Kongens under Grundloven af 5. Juni 1849. I
Nov. 1848 afgav han Finansministeriet til Grev Sponneck og overtog 
selv midlertidig Udenrigsministeriet (med C. H. Bille som Direktør), 
hvilket han beholdt indtil Avg. 1850, da det overtoges af
H. C. Reedtz. Ogsaa i det tredje konstitutionelle Ministerium,
som dannedes i Juli 1851, førte han Forsædet, men efter at Reedtz
i Okt. s. A. var afløst af C. A. Bluhme, bøjede Regeringens Politik 
sig mere og mere i en helstatlig Retning, som M. efter de
sidste Aars Begivenheder ikke troede at kunne følge, og 27. Jan.
1852, Dagen før den Kundgjørelse, der slog Helstaten fast som det
Maal, hvortil der fra nu af skulde arbejdes hen, indgav han sin
og Ministeriets Demission, efterfulgt af C. A. Bluhme med Carl
Moltke og H. Reventlow-Criminil som Kolleger. Som Landstingsmand, 
hvad han havde været siden 1849, vedblev han at følge det
politiske Liv, uden dog at tage nogen fremtrædende Del deri. Han
kunde ikke sympathisere med den Politik, som først Bluhme og
siden A. S. Ørsted søgte at tvinge igjennem, men det laa ikke for
hans Natur at gaa i forreste Række af Oppositionen eller at tage
Del i de lidenskabelige Kampe, som førtes i hine Aar. Han modtog 
derfor ogsaa Valget til det ved Forordningen af 26. Juli 1854
skabte raadgivende Rigsraad for Monarkiet og var dettes Præsident.
Efter Forfatningen af 2. Okt. 1855 valgtes han til Medlem af dennes
Rigsraad og vedblev som saadan indtil 1861.

Hovedtrækket i Grev M.s Personlighed var Mildhed, Velvilje,
et varmt Hjærte, Sympathi for enhver alvorlig og ædel Stræben,
Lyst til at fremhjælpe alt godt. Han var gjennemgaaende human,
fri for al bureaukratisk Fordom, liberal i sin Tænkemaade, frastødt
af alle Yderligheder, gjennemtrængt af en dyb national Følelse.
Hvad der manglede ham, var en sikker, bestemt Vilje og Kraft
og Energi til at sætte denne Vilje igjennem. I en meget 
sympathetisk Karakteristik, som H. E. Schack har givet af ham, hedder
det: «Intet hos ham minder om Kontorerne i Kancellibygningen, 
men desto mere er der, som erindrer om Salene paa Amalienborg
og paa Bregentved. Disse to Steder synes begge at have paatrykt
ham deres Præg: man ser paa én Gang Amalienborgs gamle Hofmand 
med det høflige Smil, der ser saa oprigtigt ud, og Bregentveds
patriarkalske Godsejer med den velvillige Mine, som vistnok er
aldeles oprigtig. Thi at Grev M. i Egenskab af Godsejer har ment
det godt med alle paa Bregentved, er lige saa sikkert, som at han
i Egenskab af Statsminister mener det godt med alle i Danmark.
Ulykken har blot været, at han ikke i nogen af de nævnte Egenskaber 
ret har kunnet føre sin Mening igjennem. Forvalterne paa
det ene Sted have været lige saa vanskelige at faa Bugt med som
Etatsraaderne paa det andet.» At Grev M. var en i højeste Grad
samvittighedsfuld Bestyrer af de udstrakte Godser, som vare under
hans Værge, er uimodsigeligt, men hans praktiske Ledelse var
noget mangelfuld, og han havde indrettet sig et «Skuffesystem»,
som han haardnakket holdt fast ved, og som ofte forhindrede den
frie Rørelse og den fulde Varetagelse af alle Interesser. Han var
en varm Forsvarer af Fæstevæsenet og vilde ikke opgive det; det
var hans Overbevisning, at Gaardenes Overgang til Selvejendom
vilde i Løbet af faa Generationer føre til Bondestandens Ophør
som saadan, en Følge, der i hans Øjne fuldt opvejede de Fordele
ved Selvejendommens Indførelse, som han for øvrigt anerkjendte.
Men lige over for sine Fæstebønder var han den humaneste,
velvilligste Godsejer, altid redebon -- stundum maaske for redebon --
til at hjælpe og støtte. Fæstebønderne saa derfor op til ham med
den største Højagtelse og Hengivenhed, der fik et smukt Udtryk,
da de i Sept. 1859 rejste hans Statue, et af H. V. Bissens bedste
Arbejder, i Bregentved Slotshave.

Grev M. var 2 Gange gift: 1. (1817) med Frederikke Louise
f. Komtesse Knuth, som døde 1819, og 2. (1823) med hendes Søster
Marie Elisabeth, Døtre af Gehejmekonferensraad Fr. Greve K. (IX,
299). Han døde 15. Febr. 1864.

F. Barfod, Dansk Rigsdagskal.
Swalin, Det danske Statsraad.
H. E. Schack, Ugeblad f. Pol. og Lit. 1848, Nr. 26.
Illustr. Tid. I, 1.
J. N. Madvig, Livserindringer S. 72 et passim.

C. St. A. Bille.



Moltke, Adolph Erdmann Bernhard Wilhelm, 1804-71,
Administrator, Søn af ndfr. nævnte Generallieutenant Frederik
Philip Victor M. (d. 1845), var født 8. April 1804 i Lybek,
studerede i Heidelberg og Kiel, tog 1828 juridisk Examen paa 
Gottorp og blev Aaret efter Sekretær hos Landdrosten i Pinneberg.
1836 udnævntes han til Medlem af Overretten i Glückstadt, arbejdede 
fra 1843 i tyske Kancelli, hvor han 1845 udnævntes til Deputeret, 
og blev 1847 Kammerherre. I Efteraaret 1848 blev han Medlem af den 
saakaldte Fællesregering, 1851 Medlem af Notabelforsamlingen i 
Flensborg. 1854 udnævntes han til Administrator for Grevskabet 
Rantzau og Intendant for Herskaberne Herzhorn, Sommerland og 
Grønland og afslog 1857 den ham af Scheele tilbudte Post 
som Minister for Hertugdømmet Holsten. 1865 traadte
han i Østerrigsk, 1866 i preussisk Tjeneste, men tog 1870 sin Afsked
og døde 7. April 1871 i Lugano. Han ægtede 13. Okt. 1837
Augusta Krohn (f. 5. Maj 1813), Datter af Oberst Aug. Fried. K.
(IX, 532).

H. R. Hiort-Lorenzen.



Moltke, Andreas Georg Adam, 1780-1846, Officer, fødtes
23. Okt. 1780 paa Krogerup. Ved sin formaaende Faders, ovfr.
nævnte General Adam Ludvig M.s († 1810), Indflydelse blev han,,
endnu ikke 3 Aar gammel, imod de gjældende Bestemmelser udnævnt 
til Sekondlieutenant i falsterske Infanteriregiment. Dette
forhindrede dog ikke, at han blev holdt til Bogen, og medens han
i Hæren stod som Premierlieutenant (fra 1791), blev han 1796
dimitteret med Udmærkelse fra Aalborg Latinskole. Aaret efter tog han
filosofisk Examen, men saa tiltraadte han Tjenesten i Regimentet
(3. jyske), hvor han blev staaende til sin Afgang fra Hæren.
Kapitajn 1799, Kammerjunker 1802, Major 1807 samt Oberstlieutenant
og Kammerherre 1812. I 1801 blev han sendt til Fladstrand til
Forsvar af det derværende Kastel; om Efteraaret lod Faderen ham
inspicere Kystsignalerne i Jylland. I den 7aarige Krig med
England førte han som næsten hele Hæren en omflakkende Tilværelse
og gjorde sig særlig bemærket ved utrættelig Virksomhed som
højstkommanderende paa Samsø og Kyholm. -- 1816 blev han Sø- og
Landkrigskommissær i 3. jyske Distrikt, som han, der 1826 blev
Generalkrigskommissær, 1836 ombyttede med 1. sjællandske Distrikt.
2 Aar derefter søgte og fik han dog allerede sin Afsked. Død
paa Frederiksberg 21. Okt. 1846. Han har forfattet nogle Lejlighedsdigte. 
Gift 30. Okt. 1804 med Amalia Mariane Christiane Oldenburg 
(f. 15. Okt. 1780 d. 21. Avg. 1848), Datter af Kammerraad Joh.
Joach. O. (d. 1804) og dennes 1. Hustru, Amalia Christiana
(Charlotte) Frederika f. Giese (d. 1780).

Medd. fra Krigsark.
Erslew, Forf. Lex.

Lesser.



Moltke, Anton Carl Frederik, 1784-1863, Officer, er født
i Aalborg 8. Maj 1784. Faderen, ovfr. nævnte General Adam Ludv.
M. (d. 1810), sørgede godt for sine Sønner, ikke alene ved en 
omhyggelig Opdragelse i Hjemmet, men ogsaa ved i Tide at faa dem
ansat i Hæren. Kun 3 Aar gammel blev M. Fændrik og i sit
10. Aar Sekondlieutenant i Faderens Regiment, 3. jyske, hvor han
stod uafbrudt til 1842, da Regimentet blev til 11. Linjebataillon,
og han blev Generalmajor. Saa lang en Tjenestetid i samme Afdeling 
var endog paa hin Tid et Særsyn, skjønt man, for at udvikle
Korpsaanden og bevare Traditionen, rokkede saa lidt som muligt
ved en Officersbesætning. Premierlieutenant 1801, Kapitajn 1804,
Major 1813, Oberstlieutenant 1826, Oberst og Kommandør for Regimentet 
1833; end videre Kammerjunker 1802 og Kammerherre 1824.
M. førte i sin Ungdom et ret interessant og bevæget Liv. 1801
opmaalte han Jylland til Brug for Provinsens Inddeling i
Landeværnskredse., 1803 var han Divisionsadjudant ved Armeen i Holsten;
1805 deltog han i Troppesamlingen ved Rensborg; fra 1807-13 laa
han paa Kystvagt paa Laaland; 1808 var han Kommandant i en
Etapelejr ved Præstø for de spanske Soldater, der efter Opstanden
i Roskilde bleve sendte til Holsten. I Begyndelsen af Dec. 1813
kom han til Lybek med en Del af Regimentet -- omtrent den
eneste Forstærkning for Auxiliærkorpset efter dets Adskillelse fra
Franskmændene. Mandskabets Udrustning var meget mangelfuld
(trods Vinterkulden gik det i hvide Lærredsbuxer), men Afdelingen
gjorde sin Pligt under Korpsets Tilbagegang. M. deltog i Fægtningen 
ved Bornhøved og i den kraftig gjennemførte Kamp ved
Sehested. Efter Ankomsten til Rensborg gjorde M. sig særlig 
bemærket ved under et Sammenstød med Fjenden at kræve og hævde
den fra Exercerpladsen tilvante Orden i Geledderne. 1814 rykkede
M. ud for at kæmpe mod Danmarks tidligere Vaabenfælle Frankrig,
men Freden blev sluttet, da han var kommen til Rhinen. 1815
var M. med paa en lignende Marche til Bremen. 1816 fik M.
Garnison i Kjøbenhavn og fra 1820 i Aalborg. I sin Fødeby tilbragte 
M. nu 22 rolige Aar. Ved personlig Elskværdighed -- en
Arv efter Faderen -- gjorde han sig meget afholdt, saa at han,
da han 1842 blev Generalmajor og Kommandør for 3. Infanteribrigade 
i Fredericia, optoges som Æresmedlem i Korporationer og
Foreninger i Aalborg. 1845 Kommandør af Danebrog.

Da Freden saa brat blev brudt 1848, have de unge Magthavere
næppe tænkt paa at gjøre M. -- Soldaten fra den gamle Skole -- 
til Overgeneral, men de vilde dog udbytte hans Kjendskab til Personer 
og Forhold i Jylland for at «vække og animere Folkeaanden».
Han fik det Hverv at rejse en Folkevæbning, «det jyske Reservekorps», 
men da det strax efter blev betydet ham, at Maalet kun
var det at berolige den stærke Spænding i Sindene, var Folkevæbningen 
dermed opgivet. M. fik saa det jyske Generalkommando,
der blev adskilt fra det fynske, men Tjenesten bag Fronten tiltalte
ikke den gamle Troupier. Efter indstændig Begjæring fik han
endelig aktiv Kommando, og ærlig og loyalt tjente han under de
langt yngre Overgeneraler Krogh og Bülow (denne blev 1809 
Sekondlieutenant i det Regiment, hvor M. allerede var Kapitajn fra
1804). 23. April 1849 rykkede han i Spidsen for sin Brigade (4.)
frem ad den stærkt beskudte Landevej til Kolding; 7. Maj s. A.
deltog han i Fægtningen ved Gudsø, og Fredericiaslaget bragte ham
Storkorset - med Forbigaaelse af Overgeneralen Bülow! Medens
M. den følgende Vinter var kommanderende General i Nørrejylland,
blev han udset til Overgeneral i Tilfælde af Brud paa Vaabenhvilen.
1850 aabnede M. med sin 1. Division Istedslaget ved Dagen forinden
at trænge Fjenden bort fra Forterrænet, og under Slaget udførte
han ad Chausseen den afgjørende Storm.

1851 blev M., der atter var bleven kommanderende General i 
Nørrejylland, Generallieutenant efter en Indstilling, hvori 
Krigsministeren udtaler det som «en kjær Pligt at anbefale denne tapre, 
gamle Soldat». 1858 nedlagde han sin Post, men vedblev endnu 
nogle Aar at være Præses i en raadgivende Komité under Krigsministeriet. 
1860 stilledes M. à la suite. Som Hærens ældste General døde 
han 12. Dec. 1863 paa Frederiksberg Slot, hvor han
havde Fribolig. -- Gift 1. (1815) med Johanne Marie Staal (d. 1819),
2. (1820) med Henriette v. d. Maase, Datter af Staldmester Fred.
Ant. Adam v. d. M. (d. 1821) og Vilhelmine f. Løvenskiold.

Tidsskr. f. Krigsvæsen 1865.
Den dansk-tyske Krig 1848-50, udg. af Generalstaben.

Lesser.



Moltke, Anton Henrik, 1734-92, Gehejmeraad, Søn af ndfr.
anførte Gehejmeraad Joach. Christoph M. (d. 1781), var født 24. Sept.
1734, blev 1752 Hofjunker, 1755 Kammerjunker og 1763 Marskal hos
Kronprins Christian, 1766 Ridder af Danebrog og l'union parfaite,
s. A. Overhofmester hos Enkedronning Juliane Marie, 1768
Gehejmeraad, 1772 Provisor for Vallø Stift, 1774 Gehejmekonferensraad,
1783 Ridder af Elefanten, død 21. April 1792. Gift 16. April 1764 
med Marie Elisabeth Baronesse Rosenkrantz (f. 24. Marts 1742, 1793
Dekanesse paa Vallø, d. 25. Nov, 1798), Datter af Gehejmeraad
Verner Baron R. til Villestrup.

G. L. Wad.



Moltke, Carl Greve, 1798-1866, Statsmand, Søn af ovennævnte 
Adam Gottlob Ditlev Greve M. (d. 1843) og dennes 1. Hustru,
blev født i Kiel 15. Nov. 1798. Han undervistes i sin Opvæxt
privat, og blandt hans Lærere maa den navnkundige retslærde
Professor N. N. Falck fremhæves. I Tidsrummet fra 1817-20
besøgte han Johanneum i Hamborg, hvor han opholdt sig i
Huset hos Undervisningsanstaltens Direktør, Dr. Gurlitt. 
Sidstnævnte Aar ledsagede han sin Fader paa en Udenlandsrejse til
Italien. M. tog 1822 juridisk Examen i Glückstadt og ansattes det
følgende Aar som Avskultant ved den holsten-lauenborgske Overret.
1828 blev han Medlem af det slesvig-holstenske Ridderskabs 
vedvarende Deputation, 2 Aar efter, at han havde overtaget Faderens
Gods Nütschau i Nærheden af Oldeslo. M. fik 1830 Sæde i den
holstenske Landret, og Aaret derpaa blev han Medlem af den
holsten-lauenborgske Overret. Da Frederik VI til Gjennemførelsen
af Forordningen om Oprettelsen af raadgivende Provinsialstænder
indkaldte «erfarne» Mænd fra Kongeriget og Hertugdømmerne, var
M. blandt de 29, der mødte for disse sidste. Han kom derved til
Kjøbenhavn. 1834 udnævntes M. til Deputeret i Rentekammeret
og Finanskollegiet, 1840 til 1. Deputeret i Rentekammeret. Han
havde som saadan Referat til Kongen og udmærkede sig ved den
Hurtighed og Sikkerhed, hvormed han tilegnede sig det danske
Sprog. Da Christian VIII 1846 begyndte at optræde med Energi
mod den slesvig-holstenske separatistiske Bevægelse og afsatte 
Prinsen af Augustenborg som Statholder samt fjærnede flere høje 
Embedsmænd i Regeringen i Gottorp, udnævntes M. til Præsident for
det slesvig-holsten-lauenborgske Kancelli. Med Loyalitet mod 
Kongehuset forbandt M. en udpræget Uvilje mod den separatistiske 
Bevægelse. Hans Standpunkt fandt et klart Udtryk i den Tale, 
hvormed han 9. Sept. 1846 indsatte den nye Regering paa Gottorp.
Han paalagde dennes Medlemmer, at de skulde holde sig for Øje,
at Hertugdømmerne Slesvig og Holsten vare selvstændige, inderlig
med hinanden forbundne Dele, men ogsaa kun Dele af et større
Hele, hele det danske Monarki. Hertugdømmernes inderlige Forbindelse 
var netop betinget af, at de vedvarende vare knyttede til
Kongeriget; thi løsreves de fra dette, vilde de falde fra hinanden. 
Man maatte agte paa den dobbelte Nationalitet i Hertugdømmet
Slesvig og tage Hensyn til de Distrikter, hvor Kirke- og
Skolesproget var Dansk. Den retfærdige Anerkjendelse af de danske
Medborgeres Nationalitet maatte gaa Haand i Haand med
Fordringen om Anerkjendelsen af den tyske Nationalitet.

Efter Frederik VII's Tronbestigelse udnævntes M. 21. Jan. 1848
til ved Siden af sin Præsidentstilling at være Gehejmestatsminister
og fik som saadan en væsentlig Indflydelse paa Udarbejdelsen af
Forfatningsreskriptet af 28. Jan. s. A. I Følge dette skulde der
for Kongeriget og Hertugdømmerne indføres en fælles
Stænderforsamling, i hvilken hint og disse vare repræsenterede af et lige
stort Antal Medlemmer. Ved Siden af denne Fællesforsamling for
Monarkiet skulde de 4 Stænderforsamlinger vedblive at bestaa i
uforandret Skikkelse, og Forbindelsen mellem Slesvig og Holsten
skulde lades urørt. Dette Forfatningsreskript fremkaldte ikke blot
en Protest fra det national-liberale Parti i Kongeriget, der
betegnede denne Ordning som en slesvig-holstensk Unionsstat med
Helstatsmaske; men det afvistes ogsaa med Uvilje af Slesvig-Holstenerne,
der kun vilde en Personalunion, ikke en Realunion med Kongeriget.
M. havde Sæde i den Kommission, der paa Grundlag af
Forfatningsreskriptet udarbejdede et nyt Forfatningsudkast for Monarkiet,
og Bestemmelserne i dette Udkast om Beskyttelsen af det danske
Sprog i Nordslesvig skyldtes særlig ham. Kommissionens Arbejde
fik dog ikke praktisk Betydning. Forfatningsudkastet overfløjedes
af Begivenhederne og kom ikke til at træde ud i Livet. Da
Frederik VII 21. Marts foretog et Systemskifte, nærmest i dansk,
national-liberal Aand, traadte M. tilbage tillige med de øvrige
Ministre. Efter Afslutningen af Vaabenstilstanden i Malmø kaldtes
M. atter til Deltagelse i det politiske Liv. Kongen udnævnte ham
til Præsident for den i Hertugdømmerne indsatte Fællesregering.
Men da M. 3. Sept. 1848 ankom til Heiligenstedten i Holsten for
at tiltræde sin Virksomhed, blev han ved fjendtlige Demonstrationer
fra Mængdens Side tvungen til at flygte. Hans Opfordring til
Regeringens øvrige Medlemmer om at overtage deres Funktioner
besvarede disse med et Afslag. M. fik her at føle, hvor forhadt
han var Slesvig-Holstenerne. Da Chefen for de Forbundstropper,
der vedbleve at staa i Hertugdømmerne, ikke vilde garantere M.s
personlige Sikkerhed, tog han Ophold i Sønderborg, hvor han
sammen med de 2 andre af Kongen udnævnte Regeringsmedlemmer
dannede den saakaldte Immediatkommission, der blev erklæret i
Akt af den provisoriske Regering i Holsten. I Efteraaret 1849
overtog M. en politisk Sendelse til Kabinettet i Wien. Den danske
Regering vilde søge at bevæge Østerrig til at faa det
slesvig-holstenske Statholderskab i Kiel fjærnet; men trods M.s Bestræbelser
lykkedes det den ikke at naa dette Maal.

Da den 1. slesvigske Krig var tilendebragt, og da de 2 tyske
Stormagter militært besatte Holsten, tvang de i Forening med
Rusland den danske Regering til at opgive det saakaldte Ejderprogram
og slaa ind paa Helstatspolitikken. Det første synlige Vidnesbyrd
derom bestod i Novemberministeriets Afgang og i Tiltrædelsen af
Ministeriet af 13. Juli 1851, i hvilket M. havde Sæde som Minister
uden Portefeuille til 18. Okt. s. A., da han udtraadte af det. I
Modsætning til Flertallet af Kabinettets Medlemmer vilde han gaa ind
paa de 2 tyske Stormagters Fordring om, at Regeringen skulde
indkalde de holstenske og slesvigske Provinsialstænder for at søge disses
Medvirkning til Ordningen af det danske Monarkis Forfatningsforhold.
Efter nogen Vaklen fra den danske Regerings Side valgtes endelig
Helstatsstandpunktet bestemt og klart, da Bluhme 27. Jan. 1852
dannede et nyt Kabinet, hvori M. traadte ind som Minister for Slesvig.
I Kundgjørelsen af 28. Jan. bebudede Ministeriet Grundlæggelsen
af en Helstat, i hvilken Monarkiets forskjellige Lande paa ensartet
Vis skulde være knyttede til Centralregeringen. Ved dette Program
var altsaa et Danmark-Slesvig inden for Monarkiet udelukket. Som
Minister for Slesvig førte M. et strængt bureaukratisk Regimente,
der paa den ene Side var rettet mod Ejder-Danismen, paa den
anden mod Slesvig-Holsteinismen. Han udstedte ikke blot Forbud
mod det danske Nationalpartis Presseorganer «Fædrelandet» og
«Dagbladet», men ogsaa mod Blade af slesvig-holstensk Farve.
Forbudene mod Bøger og politiske Skrifter vare i det hele talrige.
I sproglig Henseende ligestilledes det danske og det tyske Sprog
i den slesvigske Stænderforsamling. Men M. opretholdt ellers, hvad
der ikke kan noksom betones, de af Tillisch 1851 udstedte
Sprogreskripter, der bleve saa skarpt angrebne. Over for de sies
vigholstenske Tendenser, der ytrede sig i Stænderforsamlingen,
optraadte M. paa en bestemt afvisende Maade og var alt andet end
skaansom i Valget af Udtryk. Da 2 sydslesvigske Deputerede om
Oprørsregimentet fra 1848-50 brugte Ytringer som «Regering» og
«0vrighed», sendte M. den kongl. Kommissarius en misbilligende
Skrivelse. Ministeren erklærede deri, at han ikke vilde taale, «at
Kongens Regering og Hertugdømmets lovlige Øvrighed forhaanedes
ved at sættes paa lige Fod med Ophavsmændene til det
skammeligste Oprør, der nogen Sinde havde fundet Sted i noget som helst
Land, et Oprør, der var blevet forberedt ved de mest uforskammede
Løgne og Bagvaskelser, paabegyndt med det sorteste Forræderi,
fortsat med mageløs Haardnakkethed, Hovmod og Grusomhed og
endt med Nederdrægtighed». Det Udkast til Slesvigs særskilte
Forfatning, som M. forelagde Stænderforsamlingen, var baseret paa
Stænderprincippet og tillagde kun Stænderrepræsentationen en meget
begrænset Myndighed. Til de af Forfatningsudvalget stillede
Ændringsforslag i slesvig-holstensk Aand tog M. intet Hensyn, og
15. Febr. 1854 traadte Forfatningen for Slesvig i Kraft. Men
bekæmpede end M. af yderste Evne den slesvig-holstenske Theori,
saa gjorde han dog faktisk i Forening med den holstenske Minister,
H. Reventlow-Criminil, Slesvig-Holsteinismen en Indrømmelse.
Slesvigs og Holstens særskilte Forfatning havde nemlig indbyrdes den
størst mulige Lighed, medens de stode i den skarpeste Modsætning
til Kongerigets Grundlov. Saaledes fjærnedes Slesvig fra Danmark,
men nærmedes til Holsten. -- I Arvefølgesagen indtog M. ligesom
Ministeriet i det hele en af Slesvig-Holsteinismen paavirket
Holdning. Det var hans Overbevisning, at Hensynet til Bevarelsen af
det danske Monarkis Integritet krævede Afskaffelsen af Kongelovens
kognatiske Arvefølge. M. valgte dette Standpunkt, i det han saa hen
til den slesvig-holstenske Paastand om, at kun Mandsstammen kunde
herske i Hertugdømmerne, og at den kvindelige Arvefølge altsaa
ingen Gyldighed kunde have der. Den sidste Statsakt af stor
Betydning, hvortil M.s Navn var knytttet, var Oktroieringen af den
absolutistiske Helstatsforfatning af 26. Juli 1854, der hidførte hele
Ministeriets Afgang 12. Dec. s. A.

Efter Frederik VII's Død 1863 kom M. atter til at spille en
politisk Rolle. Skjønt han var konservativ Helstatsmand, tilraadede
han dog Christian IX, over for det national-liberale Partis truende
Holdning, at stadfæste den liberale Fællesforfatning for Kongeriget
og Slesvig, den saakaldte Novemberforfatning. Da Ministeriet
Bluhme 11. Juli 1864 afløste Kabinettet Monrad, fik M. Sæde i hint
som Minister uden Portefeuille. Med tungt Hjærte kom han
saaledes, i det han bøjede sig for Nødvendigheden, til at bære
Medansvaret for Fredslutningen i Wien 30. Okt. 1864, ved hvilken
Hertugdømmerne løsreves fra Danmark. M. traadte 5. Juli 1865 ud af
Ministeriet. Han døde 12. April 1866 paa Godset Assiden i
Lifland hos sin Svigersøn Baron Herman Bagge af Boo. -- Som 
Karakter udmærkede M. sig ved Stræng Retsindighed, som Embedsmand 
viste han Ordenssans, Punktlighed og Energi. M. modtog
en Række Udmærkelser. Han udnævntes 1835 til Kammerherre;
1842 dekoreredes han med Danebrogsordenens Storkors, 1848 med
Elefantordenen; han fik Gehejmekonferensraadstitelen og blev 
Ordenskansler. -- M. ægtede 29. Maj 1824 Anna Malvine Simons.

Illustr. Tid. I, 69.
Hist. Tidsskr. 3. R. V, 217 ff.

A. Thorsøe.



Moltke, Carl Emil Greve, 1773-1858, Diplomat, 
var født 9. Jan. 1773 i København som yngste Søn af fornævnte Adam
Gottlob Greve M. og var oprindelig Søofficer (fra 1789) samt 
avanceret til Premierlieutenant (1797), da han i 1798 indtraadte i den
diplomatiske Tjeneste som Legationssekretær i Lissabon, hvor han
forblev til 1801, da han forflyttedes til Madrid og samtidig udnævntes
til Kammerherre. I 1804 udnævntes M., som 1803 definitivt var
udtraadt af Søetaten, til Gesandt i Stockholm, men blev først 3 Aar
senere akkrediteret i denne Stilling, som han Aaret efter maatte
forlade paa Grund af Krigsforholdene. I 1809 blev han derpaa
udnævnt til Gesandt i Haag, men først 1815, samme Aar, som han
erholdt Storkorset af Danebrog, tiltraadte han definitivt denne Post,
efter at han i de mellemliggende Aar var blevet anvendt til 
diplomatiske Sendelser, saaledes i 1813 til det russiske Hovedkvarter i
Schlesien, hvor han skulde søge at opnaa Kejser Alexanders 
Mægling lige over for England. Efter 5 Aars Ophold i Haag blev M.
udnævnt til Gehejmekonferensraad og forflyttet til London, hvor
han forblev til 1832, da han forlod den diplomatiske Karriere og
trak sig tilbage paa sit Gods Aagaard, som han havde kjøbt 1804;
dog var hans Virksomhed i Statens Tjeneste ikke forbi hermed,
i det han var Medlem af Stænderforsamlingen i Roskilde fra 1835-46, 
ligesom han i 1840 blev udnævnt til Ordenssekretær, en Post,
han beklædte lige til sin Død, 19. Marts 1858 paa Nørager, hans
anden Ejendom, som var tilkjøbt 1837.

M.s Hustru, Asta Thusnelda f. Komtesse Münster-Meinhøvel,
hvem han ægtede i Kjøbenhavn 4. Juli 1807, var født 3. Okt. 1788,
vistnok i Osnabruck, og døde 12. Sept. 1842 i Slesvig; hun var en
Datter af Gehejmeraad Georg Werner August Did. Greve M.-M.
(f. 1751 d. 1801) og dennes 3. Hustru, Amalie Isabella Johanne
Charlotte f. Friherreinde Ompteda (f. 1767 d. 1814). Foruden 2
Døtre, der døde ugifte, havde M. en Søn, Adam Georg Ernst
Henrik Greve M. (f. 1822 d. 1896), der oprindelig var Diplomat 
ligesom Faderen, men som allerede 1855 forlod denne Karriere for
at bestyre Familiegodserne, hvor han har efterladt et smukt Minde
for sin retsindige Karakter og sin varme Interesse for Velgjørenhed,
der deltes af Søstrene og hans Hustru, Bertha Marie Louise f.
Komtesse Moltke, og som ogsaa medførte, at han i en Aarrække var
Formand for Diakonissestiftelsen i Kjøbenhavn.

Langhorn, De danske Moltker.
Medd. fra Krigsark. VI.
Bobé, Efterladte Papirer fra den Reventlowske Familiekreds III, 375.

C. Zytphen-Adeler.



Moltke, Casper Gottlob, 1668-1728, Amtmand, fødtes 30. April
(13. Maj) 1668 i Meklenborg. Forældrene vare Claus Joachim M.
til Streitfeld og Walkendorf og Christine Amalie Moltke. Faderen
stod en Tid lang som dansk Kapitajn ved Ebbe Ulfeldts Regiment,
men vendte tilbage til sit Fædreland, hvor han levede som
Godsejer. Sønnen udnævntes 1692 til dansk Hof junker og rejste Aaret
efter udenlands. Som ypperlig Idrætsmand modtog han ved en
Ringridning paa Amager 1695 en Guldkaarde som Ærespris af
Kongens Haand. 1700 udnævntes han til Amtmand over
Frederiksstad og Smaalenene, men maatte af Hensyn til Klimaet allerede
1703 opgive denne Post og blev endnu s. A. beskikket til Amtmand
over Møens Amt, hvilket Embede han beklædte indtil sin Død.
1708 blev han Etatsraad og var 1711-14 Medlem af
Generalpostdirektionen. Kong Frederik IV yndede M. i høj Grad og besøgte
ham oftere paa Møen. M., der roses som en retskaffen og human
Embedsmand, døde 19. Okt. 1728 paa Nygaard (Marienberg), som
Kongen havde overladt ham til Embedsbolig. Han ægtede 1704
Ulrikke Augusta Hausmann (f. 5. Okt. 1683 d. 14. Dec. 1759), Datter
af Gehejmeraad Casp. Herm. H. (VII, 163).

J. Paludan, Møen I, 471 f.
Langhorn, De danske Moltker S. 18 f.

Louis Bobé.

 Greve, 1738-1800, Officer">

Moltke, Caspar Herman Gottlob Greve, 1738-1800, Officer,
født 6. Okt. 1738. Som Søn af Frederik V's Yndling, ovfr.
omtalte Adam Gottlob Greve M., (af i. Ægteskab) fik M. naturlig
forskjellige Udnævnelser baade tidlig og hurtig efter hinanden.
Allerede i sit 14. Aar blev han Kornet i Hestgarden, Kammerjunker
og Ritmester i 1. jyske Rytterregiment. 2 Aar senere blev han
forsat til Hestgarden, det følgende Aar Generaladjudant, 19 Aar
gammel Kammerherre og Aaret efter Oberst og Chef for holstenske
Rytterregiment. Dette ombyttede han 1761 med Livregiment
Dragoner, og 1762 fik han tillige Husarregimentet. Kort efter at 
Faderen var bleven Statsminister, indtraadte M. 1763 som Deputeret i
det nyoprettede General-Krigsdirektorium sammen med P. E. Gähler
(VI, 420), hvis Elev han havde været. I sin Karakteristik af
Direktoriets Medlemmer siger U. A. Holstein (VIII, 54) om M., at han
er «le fils bien et dignement aimé de son père» og «un jeune
homme actif, appliqué à son métier et ami de ses amis». Omtrent
samtidig blev M. Kommandør for begge Gardeafdelinger. Men
allerede 1765 fratraadte han som Deputeret, hvortil Aarsagen dog
næppe maa søges i Uoverensstemmelse med den daværende
Magthaver, Saint-Germain; thi saa vel under denne som under
Rivalen Carl af Hessen og senere under Struensee fik M. forskjellige
Hæders- og Tillidsposter. Han overtog strax atter sit Livregiment
Dragoner, blev Kavalleriinspektør i Hertugdømmerne, Generalmajor,
hvid Ridder og en Tid lang Oberstlieutenant i Hestgarden. Først
den Guldbergske Periode synes ikke at have været M. gunstig; et
halvt Aar efter Struensees Fald 1772 fratraadte han nemlig som
Inspektør og Regimentschef. Men lidt efter arbejder han sig atter
frem: 1774 blev han Generallieutenant, 1779 kommanderede han en
Lystlejr ved Horsens, og efter at Frederik VI som Kronprins har
overtaget Statsstyreisen, naar M. de højeste Stillinger. Under
Kronprinsens Deltagelse i Felttoget i Norge 1788 kommanderede M. det
paa Sjælland værende Kavalleri; 1789 blev han Kavalleriinspektør
i Danmark og Hertugdømmerne, 1791 General af Kavalleriet, 1793
Kommandant og 2 Aar senere Gouvernør i Fæstningen Rensborg;
som saadan døde han 17. April 1800.

M. var Ejer af Dronninggaard og Dronninglund i Vendsyssel;
dem mageskiftede han 1776 med Tirsbæk, som han solgte 1779.
Aaret forinden havde han kjøbt Muggesfelde ved Segeberg. I
Rensborg havde han sin egen Gaard, som Kongen kjøbte, og som
derefter blev og endnu er Gouvernementsbolig. -- Gift 23. Nov.
1759 med sit Søskendebarn Christine Cathrine Cicignon (f. 14. Juli
1741 d. 8. April 1800), Datter af Stiftamtmand U. F. C. (III, 593).
Hans 3 Børn døde i ung Alder.

Personalhist. Tidsskr. 3. R. I, 198.

Lesser.



Moltke, Christian Carl Henrik Greve, f. 1833, Politiker.
M., der er en Søn af den foran nævnte Premierminister Adam
Wilh. Greve M. til Bregentved, fødtes 13. Maj 1833 i Kjøbenhavn.
Efter i 1851 at være ble ven Student fra Borgerdydskolen paa
Christianshavn tog han i 1856 statsvidenskabelig Examen og var 
derefter i o. 3 Aar Gesandtskabsattaché i London og i o. 3 andre
Aar Legationssekretær i Wien. I 1862 trak han sig tilbage fra den
diplomatiske Vej og anvendte sin Tid og sine Kræfter paa 
Bestyrelsen af sine Godser: Lystrup og Jomfruens Egede i Præstø Amt,
hvortil kommer Gaarden Sorvad i Randers Amt. M. deltog i den
2. slesvigske Krig som Kavallerilieutenant og ægtede i 1865
Caroline Amalie Komtesse Danneskjold-Samsøe (f. 1843 d. 1876), Datter
af Gehejmekonferensraad Chr. Conrad Sophus Greve D.-S. (IV, 187)
og dennes 1. Hustru. Efter at M. først havde udfyldt forskjellige
stedlige Tillidsposter, bl. A. som Medlem af Præstø Amtsraad fra
1871, valgtes han i 1875, efter at Broderen Udenrigsminister F. G. J. Greve Moltke (s. S. 419) til Bregentved var afgaaet ved Døden, til Medlem af
Landstinget, hvor han beholdt Sæde i Følge Valg indtil Efteraaret
1886 og atter indtraadte i Følge kongelig Udnævnelse i Sommeren
1887. Han blev i 1865 Kammerherre og erholdt i 1890 
Danebrogsordenens Kommandørkors af 2. Grad, i 1892 Kommandørkorset af
1. Grad. I 1893 udnævntes han til Kurator for Vallø Stift.

Ligesom M. som Godsejer nyder stor Anseelse -- den af ham
drevne Hovedgaard Lystrup regnes i flere Retninger som en 
Mønstergaard, og Lystrupkvæg har i Aartier hørt til den sjællandske Avls
fineste Mærker --, saaledes har han ogsaa i sin øvrige Virksomhed
vundet Respekt og Indflydelse i rigt Maal. M. taler aldrig eller
saa godt som aldrig i Landstingssalen, men enhver indviet véd, at
han blandt Højreflertallets toneangivende Medlemmer staar i forreste
Række. Siden Haffners Død (1887) var han Højregruppens Formand, 
indtil han efter Estrups Afgang som Minister (1894) traadte
tilbage for denne og indtog Stillingen som Næstformand. Ogsaa
i Højres Organisation uden for Rigsdagen har M. i en Aarrække
udøvet en ledende Indflydelse. Han hører utvivlsomt til 
Godsejerstandens bedste Begavelser, har et sikkert og sundt politisk Blik
og er en helstøbt Karakter. Med et større Fond af Ærgjerrighed
og Virksomhedstrang vilde han for længst udad til have ladet
Stempelet sætte paa den politiske Gjerning, som han i mange Aar
har udøvet i det stille.

M. P. Friis.



Moltke, Christian Frederik Greve, 1736-71, Gehejmeraad,
Søn af ovfr. nævnte Adam Gottlob Greve M. (d. 1792) i dennes
1. Ægteskab, født 13. Juli 1736, blev 1752 Kammerjunker, 1757
Deputeret i Kommercekollegiet, 1758 Kammerherre, 1760 tillige
Deputeret i General-Toldkammeret, s. A. Hofmarskal og Ridder af 
Danebrog, 1761 i Forening med Kjøbenhavns Overpræsident 
Overdirektør for Komediehuset og den dermed forenede kongl. italienske
Opera, for hvilket Hverv han som en Ven af den danske Komedie
havde gode Betingelser, 1762 Medlem af Overskattedirektionen
(indtil 1766), 1765 Deputeret for Finanserne, men vistnok afgaaet
s. A., 1767 Overhofmarskal og Gehejmeraad, 1768 Dr. juris, 1769
Gehejmekonferensraad. M. havde 23. Juni 1760 ægtet en Datter af
Gehejmeraad Frederik Buchwald til Borstel, Ide Hedevig B. (f. 2. Okt.
1744 d. 5. Jan. 1816), med hvem han fik Trøjborg. Efter M.s pludselige
Dødsfald paa Turebyholm 25. April 1771 ægtede hun en af sine tidligere
Elskere, Kammerherre Carl Adolph v. Plessen til Gunderslevholm.

Overskou, Den danske Skueplads II. 
Hist. Tidsskr. 3. R. IV.

G. L. Wad.



Moltke, Christian Magnus Frederik Greve, 1741-1813, Officer. 
Magnus M., Broder til ovfr. omtalte General Casp. Herm.
Gottlob Greve M. (d. 1800), blev født i Kjøbenhavn 16. Okt. 1741.
Med 11 Aars Alderen traadte han som Kornet ind i Hestgarden.
Hans Avancement gik hurtig ligesom Broderens, og han var baade
Kammerherre og Generaladjudant, da han i sit 20. Aar ved Akkord
for 14000 Rdl. blev Oberst og Chef for holstenske Rytterregiment.
1765 afløste han Broderen som Deputeret i General-Krigsdirektoriet
og ved sin Udtrædelse fra dette 1767 som Oberstlieutenant i 
Hestgarden. Aaret efter blev han under General A. Hauchs Fraværelse
atter Deputeret, ved hvilken Lejlighed Kongen udtalte sin Tilfredshed 
med hans Tjenesteiver, der s. A. belønnedes med Ordenen
de l'union parfaite og 1769 med Danebrogsordenen. Struensee fik
dog M. fjærnet baade fra Generalitetskollegiet, som den militære
Styrelse nu kaldtes, og fra Hestgarden. Efter Struensees Fald blev
M. 1773 Generalmajor. Han klagede da over sine uheldige pekuniære 
Forhold og fik derfor Tilladelse til at bo paa sine Godser
Noer og Grünwald i Sønderjylland, som Faderen overlod ham 1772.
M. blev Generallieutenant 1782, men allerede 2 Aar senere fratraadte
han paa Grund af Svagelighed Posten som Chef for holstenske
Rytterregiment, som han havde haft næsten uafbrudt i 23 Aar.
Han afskedigedes 1808 som General og døde 23. Nov. 1813 i Kjøbenhavn. 
Gift 24. Juli 1762 med Frederike Elisabeth Komtesse
Reventlow (f. 8. Okt. 1748 d. 8. Maj 1787) af Huset Wittenberg og
Altenhof, Datter af Ditlev Greve R. og Margrethe f. Raben fra
Aalholm.

Manthey, Ridderes Levnetsløb  1809-17 S. 77 f.

Lesser.



Moltke, Conrad (Cort), --1380--, Rigsraad, var næppe dansk
af Fødsel. Hans Fader, Albert M., var vel i sin Tid sammen med
flere Brødre (blandt hvilke var nedennævnte Fikke M.) kommen til
Danmark, hvor han 1342 var Lensmand paa Dronningholm, men
han synes siden at være vendt tilbage til sit meklenborgske Gods
Zabel. Ogsaa Sønnen vedblev at have sit egentlige Hjem i
Meklenborg, hvor han ejede Redebas og Wulfshagen og endnu boede
1362, men dog træffes hans Navn alt den Gang i danske Aktstykker.
Kong Valdemar var hans Slægt god, alle hans nærmeste Frænder
havde taget Ophold i Danmark, til Dels i fremragende Stillinger,
selv kom han da ogsaa hurtig til at spille en Rolle her. 1369 havde
han alt Sæde i Rigens Raad og var Høvedsmand paa Varberg.
Dette Slot blev s. A. pantsat til Hansestæderne paa 16 Aar, men
C. M. beholdt alligevel Slottet. Medens han altsaa her var
Stædernes Embedsmand, var han samtidig Kongens Høvedsmand paa
Vordingborg og paa Stegeborg i Østergøtland, og som den, der
altsaa havde fast Fod i begge Lejre, kom han ganske naturlig til
at spille en fremtrædende Rolle først ved de Forhandlinger, som
1369-71 førtes i Stralsund mellem Kongen og Hansestæderne, og
siden ved Uenighederne om Tronfølgen efter Kong Valdemars Død.
Han var saaledes 1377 Ordfører for de Sendebud, som det danske
Raad affærdigede til den ved Forliget i Kjøbenhavn vedtagne
Opmand, Markgrev Frederik af Meissen, og efter det paafølgende
Møde i Nyborg synes han at have ledsaget den gamle Hertug
Albrecht til Meklenborg, hvor han udstedte en Forpligtelse til at
tale Hertugens Sønnesøns Sag for det danske Raad og staa
Hertugen til Ansvar for denne Færd. Heraf kan dog næppe sluttes,
at C. M. har modarbejdet Kong Olufs Valg, thi endnu 1384 var
han Høvedsmand saa vel paa Vordingborg som paa Stegeborg,
og da han fratraadte dette sidste, bleve hans 2 Sønner her hans
Efterfølgere. Desuden ledede han 1380-81 jævnsides med selve
Drosten, Hr. Henning Podebusk, de vidtløftige Forhandlinger med
Hansestæderne om de danske Sørøverier, ligesom de begge 1384
ledsagede Dronning Margrethe til Stralsund i samme Anledning,
og det giver et godt Billede af den betydelige Stilling, han da
indtog, at han her alene paatog sig at udruste 3 Skibe til
Sørøvernes Bekæmpelse (Dronningen 2, Drosten 2). Men ved Kong
Olufs Død synes det at være kommet til et Brud mellem
Dronningen og C. M., uvist af hvilken Aarsag, og han mistede sine
Forleninger. Vel sluttede han og hans 2 Sønner 1388 et formeligt 
Forlig med Dronningen, hvorved de gave hende Afkald for al Skyld,
Tvedragt og Maning, hvorimod hun tilbagegav dem deres Pantelen
Grimstrup, men C. M.s Rolle var udspillet. Han forlod endogsaa
Danmark og tog Ophold paa Redebas, hvor han og hans Hustru
Berteke endnu levede 1395.

Det er tvivlsomt, om C. M. har ejet nogen Hovedgaard i
Danmark, hvorimod der er bevaret flere Skjøder til ham paa
betydeligt Bøndergods i Sjælland. Han var en rig Mand, der endog
kunde forstrække et Herrekloster med Penge. Til Adskillelse fra
hans Fætter C. Moltke til Farebæksholm betegnede Samtiden ham i
Regelen som C. M. senior. Karakteristisk for Tidens Sprogbrug er
det, at C. M. senior en Gang kalder denne sin Fætter, C. M. junior,
sin Farbroder (patruus).                                                              

Thiset.



Moltke, Ehrenreich Christopher Ludvig Greve, 1790-1864, Diplomat, 
var født i Roskilde 18. Juni 1790 og Søn af nedennævnte
Overpræsident Werner Jasper Andr. Greve M. (d. 1835). Efter at
være blevet Student ved Universitetet i Kiel i 1811 tog Ludv. M.
det følgende Aar 2. Examen ved Universitetet i Kjøbenhavn og
blev s. A. Kammerjunker; 4 Aar senere tog han juridisk
Embedsexamen og ansattes kort efter i det udenrigske Departement, der
i 1816 sendte ham som Legationssekretær til Stockholm, hvorfra
han snart blev forflyttet til Berlin. Her forblev han til 1819, da
han forlod den diplomatiske Karriere, i det han var bleven forlovet
med Reinholdine Frederikke Vilhelmine Bardenfleth (f. i
Kjøbenhavn 18. April 1800, d. paa Vallø Slot 14. Avg. 1890), Datter af
Kontreadmiral J. F. B. (I, 526), og han formente at have et sikrere
Udkomme i en Stilling hjemme. S. A., som M. giftede sig (1819),
blev han Amtmand over Islands søndre Amt og omtrent samtidig
Stiftamtmand, en Stilling, han beholdt til 1823, da han forflyttedes
til Præstø som Amtmand. Aaret efter blev han udnævnt til
Kammerherre og til Stiftamtmand i Aalborg, i hvilket Embede han vandt
almindelig Sympathi og Anerkjendelse ligesom i sine foregaaende
Embeder. Længe fik M. imidlertid ikke Lov til at forblive her,
thi under et Besøg i Aalborg i 1828 opfordrede Frederik VI ham
indtrængende til at overtage Posten som Hofmarskal hos Prins
Frederik Carl Christian (Frederik VII), og uagtet M. nødig indtraadte
i Hoftjenesten, gav han dog efter lige over for Kongens bestemte
Ønske og overtog nævnte Stilling, som han 4 Aar senere igjen
afgav, i det han gjorde gjældende, at han ingen Indflydelse havde 
vundet paa Prinsen, og samtidig mindede om, at der var lovet
ham en Gesandtpost, hvis han ikke blev tilfreds i sin Hofstilling,
et Løfte, som Frederik VI ogsaa strax indfriede ved at udnævne
ham til Gesandt ved det svenske Hof. I Stockholm forblev M. i
14 Aar, indtil 1846, da han udnævntes til Gehejmekonferensraad og
forflyttedes som Gesandt til Paris, hvor han altsaa repræsenterede
Landet i det bevægede Aar 1848, der nær ogsaa kunde have
medført en betydelig Forandring i hans egen Skæbne, i det han i
Marts dette Aar efter Frederik VII's Ønske blev kaldt til
Kjøbenhavn for at overtage Stillingen som Udenrigsminister; men under
Begivenhedernes hurtige Udvikling overdroges denne Stilling
allerede Dagen efter til Grev F. M. Knuth, og M. blev da i Paris,
hvor han endnu i 8 Aar repræsenterede sit Land med Dygtighed,
indtil han i 1856 pludselig indstilledes af Udenrigsminister v. Scheele
til Entledigelse i Naade af Statstjenesten, hvad der efter M.s egen
Formening skyldtes den Omstændighed, at han bestemt havde
fra-raadet Planen om et Besøg af Frederik VII og Grevinde Danner
ved Hoffet i Tuilerierne, en Plan, der siges ogsaa at være bleven
skarpt afvist af Grev Walewsky, da den bragtes frem af M.s
Efterfølger. Efter sin Afskedigelse tog M., der følte sig dybt krænket,
Ophold i Kiel, fra hvilken By han havde mange Ungdomsminder,
men da Forholdene bleve mindre behagelige her paa Grund af
Spændingen i Hertugdømmerne, flyttede han i 1863 til Kjøbenhavn,
hvor han døde 10. Avg. 1864. M. var blevet Kommandør af
Danebrog 1834 og havde erholdt Storkorset i 1840.

Langhorn, De danske Moltker. 
Tauber og Nielsen, Embedsmænd i Aalborg.

C. Zytphen-Adeler.



Moltke, Evert, --o.1380, Marsk, var Søn af Conrad M. til
Westenbrugge og Fætter til den foran nævnte Conrad M. Alt
Faderen synes til Tider at have opholdt sig i Danmark, hvor E. M.
og hans Brødre toge fast Hjem. Det er dog næppe ham, men
hans Farbroder af samme Navn, der 1350 var Ridder og 1360 synes
at have haft Sæde i Rigens Raad. Da Farbroderen 1367 nævnes
som død, maa det være E. M. selv, som 1366 og endnu 1374 var
Kongens Kammermester; fra 1370 var han tillige Marsk. Han synes
altsaa at have staaet i stor Gunst hos Kong Valdemar. Efter
Kongens Død kaldes han en enkelt Gang i Aaret 1377 Drost, men
denne Betegnelse kan næppe være rigtig. Derimod tog han, som
rimeligt var, ivrig Del i Forhandlingerne om Tronfølgen, men 
skjønt han var blandt de Rigsraader, der forpligtede sig til at
støtte den unge Hertug Albrechts Arvekrav, synes han dog lige
saa lidt som sin foran nævnte Fætter at have arbejdet for Hertugens
Kongevalg. I alt Fald vedblev han ogsaa efter Kong Olufs
Tronbestigelse at beklæde sin ansvarsfulde Stilling som Marsk. Sammen
med sin Broder Henneke M. ejede han Torbernfeld. E. M. synes
at have tilgiftet sig den med Kirsten Timmesdatter Abildgaard,
der paa mødrene Side stammede fra Skjalm Hvide; hvorledes
Broderen blev Medejer, vides ikke. Ellers synes E. M. nærmest at
have været knyttet til Fyn; han ejede en kort Tid Næsbyhoved,
som han 1368 afhændede til Kongen; han var 1377 Høvedsmand
paa Faaborg, havde kort forinden erhvervet Hovedgaarden Tange
og fik i Juni 1380 Pantebrev paa Lykkesholm, men kort efter,
vistnok før 31. Juli 1381, bortrev Døden ham, formodentlig i hans
kraftigste Alder. Saa vidt skjønnes kan, efterlod han sig ingen
Børn; Enken ægtede Hr. Henning Podebusk, en Søn af den
bekjendte Drost.

Foruden med den ovennævnte Farbroder forvexles han let
med sine samtidige Fættere Evert Arnoldsen til Helsinge og Evert
Evertsen til Hegnet og med den forannævnte Conrad M.s Søn
Evert, der var Foged paa Stegeborg.

Thiset.



Moltke, Fikke, --o.1371. I Begyndelsen af det 14.
Aarhundrede nævnes lejlighedsvis i Danmark 2 Medlemmer af den
berømte meklenborgske Adelsslægt Moltke, Conrad og Evert M.
Den sidstnævnte efterlod sig 6 Sønner, der alle optræde i Danmark,
hvor i alt Fald de 4 erhvervede Hovedgaarde eller fik store
Forleninger. Den mest fremragende af disse Brødre var Hr. Fikke M.,
som oftest kaldet F. M. af Møen eller senere F. M. senior, til
Adskillelse fra sin Brodersøn F. M. af Kyse. Han nævnes 1360 i
den kalundborgske Reces og var da Ridder, var 1362-66
Høvedsmand paa Møen, men havde ved Siden heraf andre Forleninger,
nemlig 1361-62 Vordingborg, som han kjækt værgede mod et
Angreb af Hansestæderne, 1363 Kjøbenhavn, 1365 Kalø og
Randershus, og 1369-70 var han Høvedsmand paa Nebbe. 1364 var han
desuden Gjældkjær i Skaane. 1363 nævnes F. M. blandt dem, der
havde sagt god for Kongen for Frøken Ingeborgs Medgift, og atter
1365 var han en af Kongens Forlovere ved Forliget i Kolding med de
rensborgske Grever og i Nykjøbing paa Falster med Hansestæderne.
I Forhandlingerne med disse tog han livlig Del; 1362 sluttede han 
paa Kongens Vegne et Forlig med dem i Rostock, og lige til 1371
var han en fremragende Deltager paa Kongens Side i de Forhandlinger, 
som omtrent hvert Aar fandt Sted i Stralsund. Snart efter
er han vistnok død. Han skrev sig til en forlængst forsvunden
sjællandsk Hovedgaard Skafterup. Det er vistnok F. M., som har
ladet den mægtige Gravsten sætte i Kjeldby Kirke paa Møen over
sin 1347 afdøde Hustru Kirstine og (hendes Forældre?) Henneke
Moltke og Fru Elsebe.                                                               

Thiset.



Moltke, Frederik, 1754-1836, Statsminister, var Broder til
ovennævnte General Adam Ludvig M. (d. 1810) og var Forældrenes
3. og yngste Søn, født i Odense 18. Jan. 1754. Han mistede sin
Fader allerede, da han var 10 Aar gammel; men Moderen synes
at have givet ham en omhyggelig Opdragelse. Han blev Student,
fik 1773 Plads som Kammerjunker hos Enkedronning Juliane Marie,
og han var samtidig Rytterofficer. Han attraaede imidlertid at gaa
den civile Embedsvej og tog juridisk Examen 1775.

Hvad der mest vækker Interesse ved hans Ungdomstid, er
det nøje Forhold, hvori han stod til Digteren Ewald, der en Tid
var hans Lærer, og for hvem han nærede stor Beundring; han
modtog fra ham en Kjærlighed til Poesi og i det hele en aandelig 
Paavirkning, der fik Betydning for hans hele Liv. I Forbindelse
dermed traadte tidlig dybe og ædle Følelser frem hos ham, og han
viste netop dem i Forhold til Ewald i hans Trængselsaar. Ikke
blot besøgte han ham ofte under hans Ophold paa Søbækshuset; 
men han var utrættelig i at tale hans Sag hos dem, der havde
Indflydelse, og i at arbejde for at skaffe ham den nødvendige
Pengehjælp. Ewald forstod ogsaa at skjønne paa sin unge Vens
Trofasthed, og hans Ode «Til min Moltke» staar i Litteraturen
som et uforglemmeligt Minde om, hvad han saa i M.

Kun et Par Uger efter, at Ewald var død, blev M., som 1780
havde faaet Kammerherrenøglen, udnævnt til det første Embede,
han beklædte; han blev 2. April 1781 Amtmand i Bratsberg Amt
i Norge, og i 14 lykkelige Aar var hans Liv knyttet til dette Land.
Fra Bratsberg Amt forflyttedes han 9. Jan. 1788 til Stiftamtmandspladsen 
i Christianssand, men kun for meget snart efter (23. Dec.
1789) at opnaa det højeste civile Embede paa den Tid i Norge,
nemlig Stillingen som Stiftamtmand i Akershus Stift; han var den
Gang næppe 36 Aar gammel, og hans Løbebane havde altsaa
været glimrende. Oven i Kjøbet blev han kort Tid derefter (1790) 
hvid Ridder. Naturligvis havde hans fornemme Byrd stor Del deri,
da det var en Tid, paa hvilken Adelskab gjaldt betydelig ved
Besættelsen af de høje Embeder; men han havde ogsaa ved sin
dygtige og elskværdige Personlighed gjort sig værdig til sit hurtige
Avancement. Et Sted i et Brev til sin Ven Johan Bülow har han
sagt om sig selv: «Oprigtighed og Patriotisme, lidt Enthusiasme
ere Hovedtrækkene i min Karakter.» Det var sande Ord; kun
kunde han snarere have sagt «megen» end «lidt» Enthusiasme. Hans
varme Følelse kom let i Bevægelse, han var en begejstret Sjæl,
saaledes som det traadte frem i hans forskjellige Livsforhold.
Politisk var han ikke blot Enevældens trofaste Mand, saa godt som
nogen i hans Tid; men denne Opfattelse skærpedes ved den
formelige Begejstring, med hvilken han saa op til Kronprinsen.
Vanskelig vil man i hin Tid, da dog Udtrykkene for den royalistiske
Følelse altid vare svulmende og stærke, finde noget varmere end
det Sprog, han i sine Breve fører om Kronprinsen, der for ham
er den «elskede og tilbedte Prins», hvem han beundrer for hans
«faste og uryggelige Karakter», og hvis Omsorg for Land og Folk
han holder af at skildre i Saadanne Ord, at man skulde synes,
det maatte være en ideal Tilværelse at leve under hans
Herskerspir. Men var han end derfor den til det yderste loyale
Embedsmand, saa hørte han tillige til den Kreds af de bedste Mænd her
hjemme fra Slutningen af det 18. Hundredaar, der var begejstret
for aandeligt Opsving i Almindelighed, for Udbredelse af nyttig
Kundskab i alle Retninger og for at fremme alt, hvad der kunde
gavne Samfundet. Det skortede ham derfor ingenlunde paa
Erkjendelsen af, at der kunde trænges til betydelige Reformer, og
om han end havde lettere ved at blive begejstret for en Sag og
tage rask fat paa den end ved sejt udholdende at gjennemføre
den, bragte hans Ønske om at gjøre Gavn ham dog til smukt at
udfylde de Stillinger, han indtog.

Fuld af Virkelyst sluttede han sig varmt til Nordmændene i
den Række Aar, han levede iblandt dem, og han knyttedes oven
i Kjøbet ogsaa ved et personligt Baand til Norge, da han 1786, 32 Aar
gammel, ægtede den i4aarige Margrethe Løvenskiold, en Datter af
den daværende Ejer af Fossum Jærnværk, Kammerherre Herman L.
Paa den Tid, da hans Virksomhed i Christiania begyndte, var vort
Fædrelands Forhold til Gustav III af Sverige meget spændt. Der
var med god Grund stærk Mistanke om, at han havde Planer om
at skille Norge fra Danmark; hans Generalkonsul i Christiania, 
Martineau, havde Ord for hemmelig at arbejde i den Retning, og M.,
der saa fuldt som nogen anden dansk Statsmand var gjennemtrængt
af levende Mistillid til Kong Gustav, ansaa det for sin Pligt at
holde omhyggeligt Øje med det formentlige svenske Rænkespil, og
det saa meget mere, som han mente, at flere Nordmænd vare
inddragne med deri. Ogsaa var han kjendelig ængstelig for, at
Regeringen ikke gjorde nok for at sætte Norge i Forsvarsstand imod
et muligt svensk Angreb. Hvor rimeligt det end var, at M. kunde
have slige Ængstelser, var der dog for Øjeblikket ikke nogen
alvorlig Fare.

Et andet Forhold, der ogsaa gav M., om end i betydelig
mindre Grad, noget at tænke paa, var den Jordbund, som de
franske revolutionære Ideer fandt i Christiania. For en Mand, der
havde M.s Kongetroskab, og der som han, trods alt Øje for
det taabelige i adelige Fordomme, dog alligevel følte sig som
Adelsmand og af Naturen hadede alle plumpe Udskejelser, maatte
den franske Revolution meget snart komme til at staa i et
forfærdeligt Lys, og han fandt Optrinnene i Frankrig ligefrem
kanibalske. Skjønt han mente, at det ikke var saa slemt i Christiania
som i Kjøbenhavn, havde han dog tidlig den Følelse, at «Norges
kjække Sønner vare opmærksomme paa Frihedens Fremvæxt i
Evropa», og han var ingenlunde glad ved de Træk af Sympathi for
den franske Lighedsaand, som han mente at se ved flere
Lejligheder. Nogen alvorlig Uro indgød dette ham dog ikke i
Længden, og hverken dette Forhold eller hans stadige Tanke om, at
Gustav III havde ondt i Sinde, hindrede ham i at føle sig
lykkelig i Christiania. Man kunde her ikke tage fejl af, at han havde
varm Interesse for Landet. Et Vidnesbyrd derom gav han bl. a.,
da han 1791 fik stiftet det saakaldte topografiske Selskab i Norge,
der udgav en Række Topografier og gjorde megen Gavn ved at
udvide Kjendskabet til Landets Forhold. Ogsaa hans elskværdige
Personlighed maatte efterhaanden vinde Stemningen for ham. En
yngre samtidig, der nøje kjendte ham, har skildret ham som en
«i høj Grad fint dannet og aandelig opvakt Personlighed, der, i
hvilket Selskab han end befandt sig, blev betragtet som dets Sjæl
og Midtpunkt, begavet med stor Vittighed og Kløgt og i Besiddelse
af en usædvanlig Bevægelighed i Sjælen». Der laa noget uimodstaaeligt 
i slige Egenskaber, der virkede til, at hans Forhold til
de fremtrædende Familier i Christiania efterhaanden blev
overordentlig godt. I den første Tid havde han dømt skarpt om 
Familien Anker, hvis Medlemmer den Gang ogsaa vare temmelig
upaalidelige, hvad Følelserne for Forbindelsen med Danmark angik,
og han fandt den bekjendteste Mand i Slægten, Bernt Anker,
ligefrem utaalelig; men dette forandredes efterhaanden ganske, og
hans Forhold til den sidstnævnte Rigmand blev saa fortroligt, at
Anker laante ham eller snarere forærede ham 12000 Rdl., et
Tilskud, M. synes stærkt at have trængt til. Han kunde nemlig efter
den standsmæssige Maade, han holdt af at leve paa, ikke komme
ud af det med sine Penge i Christiania, som han kaldte en
Afgrund.

M.s Liv i Christiania blev en kort Tid afbrudt af en
Udenlandsrejse, han foretog sig til Tyskland med sin Familie (1794),
bl. a. for at besøge en ældre Broder, der beklædte et højt
Embede i Hessen-Kassel. Men snart efter sin Hjemkomst sagde han
Farvel til Norge for stedse og flyttede til Kjøbenhavn, da han 25.
Sept. 1795 var bleven udnævnt til 1. Deputeret i General-Toldkammeret 
samt Deputeret i Finanskollegiet og Medlem af
Overbankdirektionen, hvortil snart efter (1796) føjedes Stillingen som
Medlem af Direktionen for Postpensionskassen, ligesom der ogsaa
overdroges ham nogle mindre Stillinger. Ved at blive 1. Deputeret
i General-Toldkammeret kom han til at tage Del i Slutningen af
Forhandlingerne om den betydningsfulde nye Toldlov af 1. Febr.
1797; men det varede ikke længe, inden han kaldtes til den
særlig vigtige Plads som Præsident i danske Kancelli (19. Okt. 1799).
Nogle faa Aar efter fik han ogsaa et Præsidium paa et helt andet
Omraade, da han 1803 blev Forstander for det kongl. genealogiske
og heraldiske Selskab (indtil 1810).

M. havde i sin Stilling som Kancellipræsident Lejlighed til at
medvirke ved de vigtige Love og Forhandlinger, der betegne danske
Kancellis Historie i de nærmest følgende Aar; navnlig kan det
fremhæves som et ejendommeligt Træk, at han viste Iver for at faa
Skolevæsenet forbedret ved Indførelsen af Pestalozzis Læremethode;
han var en af de første Regeringsmænd i Evropa, der havde Øje
for denne Methodes Fortrin. Men uheldigvis blev hans Virksomhed
som Kancellipræsident afbrudt ved det bekjendte voldsomme
Sammenstød, der fandt Sted imellem ham og Kancelliets mest begavede
Mand, Christian Colbjørnsen, der som Generalprokurør i en Række
af Aar havde været den ledende Aand i Kollegiet. Om M.s Forhold
til Colbjørnsen og selve det Brud, der fandt Sted imellem dem (1803),
henvises til IV, 34 f. Som det der er fortalt, havde Striden til Følge, 
at M. blev flyttet tilbage til at komme i Spidsen for
General-Toldkammeret (4. Jan. 1804). Selv om denne hans Stilling nu fik et
fornemmere Præg end tidligere, i det han fik Titel af Præsident, maatte
den dog gjælde for en mindre fremragende Plads end Embedet som
Præsident i Kancelliet. Da M. vitterlig i Sammenstødet med
Colbjørnsen havde været den angrebne Part, kunde han, om hvem
det netop hedder, at han var meget ømtfølende med Hensyn til
den udvortes Ære, kun opfatte det, som om han havde lidt en
Forurettelse, og det saa meget mere, som hans Modstander, der
fra sin Stilling som Generalprokurør samtidig forflyttedes til at blive
Justitiarius i Højesteret, derved i Virkeligheden fik et Avancement.
Den elskværdige Venlighed, Kronprinsen viste M., havde imidlertid
til Følge, at han temmelig hurtig kom over det. Ogsaa modtog
han i de nærmest følgende Aar tydelige Beviser paa, at han havde
en høj Stjærne hos Frederik VI. Han blev 1804 Gehejmeraad, 1808
Gehejmekonferensraad og Ordenssekretær, 27. April 1810
Gehejme-Statsminister og 1811 Ridder af Elefanten. I Slutningen af det
samme Aar kom han til at forene Pladsen som Direktør for
Øresunds Toldkammer med sine andre Stillinger, hvormed han fra 1813
end videre forbandt Stillingen som Medlem af Direktionen for den
almindelige Enkekasse.

At M. var bleven Gehejmestatsminister, kunde imidlertid kun
gjælde for at være en Titel; Frederik VI havde ved Reskriptet af
19. Marts 1808 sat Statsraadet ud af Kraft og i de følgende
forfærdelig vanskelige Aar ført en fuldstændig Kabinetsregering. Al M.s
Hengivenhed for Frederik VI kunde ikke afholde ham fra at dele
den almindelige Uvilje, som dette vakte, især da Kongens Styrelse
i disse Aar kun bragte Staten dybere og dybere i Uføret. Derfor
var M. iblandt dem, der til sidst frimodig udtalte for Frederik VI,
hvor forkastelig en saadan Kabinetsregering var. Statsraadet kom
da ogsaa nu til atter at træde i Virksomhed (24. April 1814). I
Mellemtiden havde M. været indskrænket til at passe sine særlige
Embeder, naar undtages, at han synes at være optraadt som
Flyveskriftforfatter, da i Aaret 1810 Spørgsmaalet om, hvem der skulde
være Tronfølger i Sverige, var paa Bane. Man har i det mindste
tillagt ham at have forfattet et lille Flyveskrift: «Aux Suédois par
un habitant d'Altona», hvori han opfordrede Svenskerne til at vælge
den danske Konge til Tronfølger. Da Frederik VI i de første Dage
af Dec. 1813 lod Ministrene og nogle andre højtstaaende
Embedsmænd holde Raadslagning og afgive Betænkning i Anledning af 
det bekjendte Forsøg, Hoffet i Wien gjorde paa at lade Frederik VI
slippe med at afstaa Throndhjem Stift til Kongen af Sverige i Steden
for at give Afkald paa hele Norge, var M. iblandt dem, der
deltoge i denne sørgelige og resultatløse Forhandling.

Den svære Tid, der kom herefter, og hvori Afstaaelsen af Norge
ved Freden i Kiel var Hovedbegivenheden, gravede dybe Furer i
M.s som i andre Fædrelandsvenners Sind, og han kunde med Tanken
om, at hele Statens Tilværelse stod paa Spil, tale til Kongen om
at ruste Folket til en Fortvivlelseskamp. Drev denne Fare end
efterhaanden over, var Norges Tab dog en sørgelig Kjendsgjerning,
og den Smerte, det vakte, øgedes ganske naturlig hos M. ved
de stærke Baand, der fra hans i4aarige Embedstid i dette Land
knyttede ham til det. Uheldigvis gav han denne Stemning Luft
paa en Maade, der fik meget ubehagelige Virkninger for ham selv.
Et Brev fra ham til General Haxthausen i Norge, hvori han stærkt
udtalte sin Sympathi med Nordmændenes Rejsning, blev nemlig
opsnappet af Svenskerne. En ung, norsk født Diplomat Gyldenpalm
(VI, 360), der begav sig hjem igjennem Sverige og havde paataget
sig at overbringe det tillige med en Del andre Breve, havde ved
uforsigtige Udtalelser vakt Mistanke hos Svenskerne om, at han
havde Papirer hos sig, der vare kompromitterende for den danske
Regering, hvem man i Sverige stærkt mistænkte for at spille under
Dække med Christian Frederik og Nordmændene. Han blev derfor 
arresteret undervejs. Dels M.s Brev til Haxthausen, dels hvad
der ved samme Lejlighed kom frem som tydende paa, at han i
Egenskab af Præsident for General-Toldkammeret vilde begunstige
Tilførsel fra Danmark til Norge, var paa Grund af Statens
overordentlig vanskelige Stilling saa betænkeligt, at Frederik VI strax,
om han end lod ham beholde sin Rang som Statsminister, maatte
lade ham gaa af fra alle hans Embeder undtagen fra Direktørposten
ved Øresunds Toldkammer. Tillige forviste han ham til Jylland
(5. og 24. Maj 1814). Med hvor tungt et Hjærte Kongen gjorde
dette Skridt, og hvor lidt han tænkte ondt om ham paa Grund af
hans norskvenlige Følelser, fik M. underhaanden tydelig at vide,
og da Farerne udad til endelig vare drevne over, tog Frederik VI
ham officielt til Naade igjen og opfyldte gjærne hans Ønske om at
gjøre ham til Stiftamtmand over Aalborg Stift (2. Sept. 1815).

Livet i en jysk Kjøbstad som Aalborg maatte, især under
Landets daværende trykkende Forhold, siges at være en tarvelig
Slutning paa M.s lange Embedsliv; men med sit aabne, venlige 
Sind sluttede han sig ganske til den Befolkning, blandt hvilken
han kom til at virke, og det kunde derfor siges om ham, at han
«som Byens første Mand tilbragte sit skjønne og daadfulde Livs
Aften i en Kreds, hvor han agtedes og elskedes saa meget, som
man næppe skulde finde Magen til imellem Embedsmænd i hans
Stilling». Havde det topografiske Selskab været et Minde, han
efterlod sig i Christiania, saa bragte hans gamle Ønske om at virke
for Oplysningens Fremme i Forening med hans stærke Opfattelse
af de videnskabelige Studiers Betydning ham til at grunde det
snart ret anselige Stiftsbibliothek i Aalborg.

Da han efterhaanden stærkt følte Aarenes Tryk, tog han 1824
sin Afsked; men ikke før 4. Juli 1836 døde han, 82 Aar gammel,
paa Vallø, hvor han tilbragte sine sidste Aar. Efter at hans første
Hustru var død 1808, ægtede han 3 Aar senere Margrethe Sophie
f. Hauch (d. 1829), der tidligere havde været gift med hans ældre
Broder Generallieutenant Adam Ludvig M. (s. ovfr.). I sit første
Ægteskab havde han 3 Sønner.

Hist. Tidsskr. 4. R. II, 1 ff.
Erslew, Forf. Lex.

E. Holm.



Moltke, Frederik Georg Julius Greve, 1825-75, Minister,
Søn af ovennævnte Adam Wilhelm Greve M. i dennes 2. Ægteskab,
fødtes 27. Febr. 1825. Han underkastede sig i 1842 
Studenterexamen, og efter at have taget filosofisk Examen begyndte han at
studere Jura. Dette afbrødes dog ved Krigen, og i Avg. 1848 indtraadte 
han som Volontær i Udenrigsministeriet under sin Fætter
den daværende Udenrigsminister Fr. Knuth. I Jan. 1850 udnævntes
han til Attaché ved Gesandtskabet i London, hvor Grev Fr. 
Reventlow den Gang førte Forhandlingerne om Londoner-Protokollen.
Det følgende Aar vendte han her tilbage for 6. Juni at holde
Bryllup med Caroline v. d. Maase, ved hvilken Lejlighed han 
udnævntes til Kammerherre. I de paafølgende Aar opholdt han sig
mest her hjemme, skjønt han først i 1855 opgav Stillingen i London.
Senere udførte han adskillige Missioner til fremmede Hoffer, navnlig
repræsenterede han Kongen ved Leopold II's Kroning i Brüssel
1866 og ved Oscar II's Kroninger i Stockholm og i Throndhjem
1873. -- M. var Medlem af Folketinget for Kjøge 1855-58 og 
for Faxe 1858-61., 1864 blev han Medlem af Rigsraadet, 
og da det ophørte 1866, indtraadte han
i Rigsdagens Landsting, hvoraf han vedblev at være Medlem til
sin Død. Hans aktive Deltagelse i Forhandlingerne var ikke 
betydelig, hvad der heller ikke laa for hans beskedne og alt andet 
end selvsikre Natur, men han fulgte dem med Interesse og
Opmærksomhed. Han var god dansk Patriot. Indtil 1864 maatte han
vel nærmest henregnes til det national-liberale Parti, hvortil hans
nære personlige Forbindelse med Hall vistnok ikke lidet bidrog;
senere sluttede han sig til Højre i Landstinget, navnlig til Estrup
og Nellemann. Da derfor det Estrupske Ministerium dannedes i
Juni 1875, indtraadte han deri som Udenrigsminister, men han var
allerede den Gang stærkt angreben af den Sygdom, der snart
nødte ham til at trække sig tilbage til Bregentved, hvor han døde
1. Okt. 1875.

Ved Faderens Død i 1864 var han bleven Besidder af Bregentved. 
Samtidig overtog han Kuratelet for Vallø og Vemmetofte,
og, væsentlig understøttet af den senere Justitsminister Nellemann,
lykkedes det ham at afvise et Angreb, der gjordes paa disse
Stiftelsers fortsatte Bestaaen som adelige Klostre. Hans godmodige
og velvillige Karakter og hans jævne, fordringsløse Væsen viste sig
ogsaa i hans Forhold som Jorddrot, thi han havde altid Hjærte og
Omsorg for sine Bønders og underordnedes Vel. En Mindesøjle,
som Vallø Stifts Beboere rejste over den afdøde 1877, viser, hvor
meget disse paaskjønnede, hvad han havde været for dem. -- M.
var 1873 bleven Storkors af Danebrog.

Swalin, Det danske Statsraad. Beretn. om Afsløringen af Mindesmærket i
Vallø Stiftshave for Lehnsgreve F. G. J. Moltke-Bregentved.

P. Vedel.



Moltke, Frederik Ludvig Greve, 1745-1824, Gehejmeraad,
Søn af ovennævnte Adam Gottlob Greve M. (d. 1792) i dennes
1. Ægteskab, født paa Nygaard (Marienberg) paa Møen 27. Marts
1745, tilbragte sin første Barndom hos en Tante i Stege, indtil han
blev sendt til Hoffet som Page, blev 1755, kun 10 Aar gammel,
efter privat Examination i Konseillets Overværelse indskreven som
Student, fik s. A. Titel af Hofjunker, udnævntes 1756 til
Kammerjunker og Domherre i Lybek, studerede Retsvidenskab, hvori han
1759 i Kronprinsens og adskillige Ministres Nærværelse lod sig
examinere, efter at Videnskabernes Selskab 1758 havde optaget den
13aarige Dreng som Æresmedlem, fortsatte 1760-63 sine Studier i
Leipzig, blev 1763 Kammerherre, hvorefter han foretog en Rejse i
Tyskland, Italien, Frankrig og Holland. Ved sin Hjemkomst 1765
blev han Avskultant i tyske Kancelli, fik 1770 l'union parfaite og
indtraadte s. A. som Deputeret i General-Landvæsenskollegiet, efter
hvis Ophævelse han 1771 tiltraadte sit Præbende i Lybek. Her fik 
han Lejlighed til med Held at virke for den danske Regerings
Kandidat til Koadjutorposten ved Stiftet Lybek. 1774 ansattes han
som dansk Minister ved det hertugelige holsten-oldenborgske Hof,
ved hvilket han fungerede til 1787 med en Afbrydelse i Aarene
1776-78, da han ved et nyt Koadjutorvalg i Lybek maatte
varetage de danske Interesser. 1774 fik han Danebrogsordenen, 1780
Gehejmeraads og 1808 Gehejmekonferensraads Titel. Ved Højstiftet
Lybeks Ophævelse 1803 ophørte hans Domdekantembed; dog
forblev han i Byen til 1812, da han flyttede til Altona, hvor han døde
22. Jan. 1824. Gift 30. Jan. 1778 med Sophie Agnese Komtesse
Luckner (f. 11. Okt. 1759 d, 19. Marts 1847), Datter af fransk Marechal
Nicolaus Greve L. (X, 411). -- M. var baade en elskværdig
Personlighed og en ualmindelig kundskabsrig Mand, hvorfor hans
Samtid kaldte ham «den lærde M.». Han talte 7 Sprog med
Færdighed og havde megen Læsning. Selv har han kun givet faa
Bidrag til Litteraturen, deriblandt nogle paa Latin, hvorved han
viste sit Mesterskab i den den Gang saa beundrede Lapidarstil,
og andre af økonomisk Indhold. Af det slesvig-holstenske
patriotiske Selskab var han fra dets Stiftelse et virksomt Medlem.

Thaarup, Fædrenelandsk Nekrolog 1821-26 S. 314 ff.
Erslew, Forf. Lex.

G. L. Wad.



Moltke, Frederik Philip Victor, 1768-1845, Officer, er Søn
af Friedrich Casimir Siegfried M. til Sarnow (f. 1730 d. 1783) og Sophie
Charlotte Wilhelmine f. d'Olivet og født 12. Juli 1768. Han traadte
i preussisk Krigstjeneste, men tog sin Afsked som Kapitajn, da han,
29 Aar gammel, ægtede Henriette Sophie Paschen (f. 1776 d. 1837),
Datter af en preussisk Gehejmefmansraad. Han tog Ophold først
i Meklenborg, saa i Danmark efter 1804 at have kjøbt Godset
Augustenhof ved Eutin. Under Troppesamlingen i Holsten 1805
kom M. i Forbindelse med Kronprinsen (Frederik VI), og vistnok
under Medvirkning af hans Slægtning, ovfr. nævnte General Adam
Ludv. Moltke, lykkedes det M. i 1806 at blive udnævnt til Major
i Landeværnet og at opnaa Naturalisation. Som Bataillonskommandør 
i holstenske Infanteriregiment deltog han 1808 med Berømmelse
i Toget mod Stralsund. I 1812 hørte han til den i Holsten
samlede Division, der det følgende Aar blev underlagt Marechal Davout.
M.s Betænkelighed ved nu at skulle kæmpe imod Preussen blev
let fjærnet, og med Dygtighed deltog han i Felttoget, og s. A.
blev han Oberstlieutenant i Linjen. Ved Hærens Omordning 1816 
kom M. til slesvigske Infanteriregiment. Han nød vedvarende
Frederik VI's Bevaagenhed, og i Form af adskillige Gratialer søgte
Kongen at hjælpe ham ud af hans pekuniære Forlegenheder. 1823
blev M. Oberst, men Gigt i Hænderne bevægede ham til allerede
1828 at ansøge om Afsked, som han erholdt som Generalmajor.
Da hans Helbred bedredes, kom han atter i Tjenesten, 1833 som
Kommandant i Kiel og Aaret efter som Chef for 3. jyske 
Infanteriregiment. Denne sidste Post overtog han dog aldrig, men overlod
den til sin Slægtning, ovfr. nævnte General Ant. Carl Fred. Moltke.
1839 erholdt den 71 Aar gamle M. Afsked som Generallieutenant;
han døde 19. Okt. 1845 i Wandsbek.

Af M.s 6 Sønner blev Hellmuth Carl Bernhard M., f. 26. Okt.
1800, i 1810 Frikorporal i holstenske Infanteriregiment og var 
Sekondlieutenant i oldenborgske Infanteriregiment, da han 1821 tog
sin Afsked for at gaa i preussisk Tjeneste, hvor han vandt et 
berømt Navn og endte som Feltmarskal og Greve (d. 25. April 1891).

Milit. Tidsskr. 1892, S. 1 ff.
Medd. fra Krigsark.

Lesser.



Moltke, Gebhard, d. 1851, s. Moltke-Hvitfeldt.



Moltke(?), Jacob, --1396(?), Biskop i Viborg, 
var Munk, før han i 1367 blev Biskop. Som saadan havde han Del i de
Regeringshandlinger, der forefaldt i hans Tid; han var saaledes
tilstede i 1376, da Oluf valgtes til Konge, og deltog Aaret efter i
det store Danehof i Nyborg, hvor Landefreden indskærpedes. I
1386 overværede han i den samme By Forleningen af Sønderjylland
til Hertug Gerhard, 1392 i Vordingborg. Forliget mellem Dronning
Margrethe og Hertugen med hans Brødre. I April 1383 deltog
J. M. i et Kirkemøde i Malmø; ellers vides der intet synderligt
om hans kirkelige Virksomhed. Dog modtog Viborg Bispestol i
hans Tid en rig Gave, i det Margrethe 1393 hertil skjænkede Slottet
Hald, der fra da af blev Viborgbispernes sædvanlige Opholdssted.
I 1396 nedlagde han sit Bispeembede. Som Biskop nævnes han
aldrig med Slægtnavn; i hans Segl ses et Vaaben, der vel ligner
Familien Moltkes, men dog maaske snarere er den jyske Adelslægt
Krags.

Moltesen, De avignonske Pavers Forhold til Danmark S. 106.

Kr. Erslev.



Moltke, Joachim, -1664, Boghandler og Avisudgiver, 
født i Rostock, har 1626 bestyret den store rostockske Boghandler Joh.
Hallervords Boglade i Kjøbenhavn, men 1628 fik han selv kongl. 
Bevilling paa at holde Boglade i Frue Kirke, omtrent samtidig med
at han ægtede Hallervords og Helene Albrechts' Datter Elsa
(d. 17. Jan. 1645). Allerede 1627 havde Universitetet antaget ham
til Boghandler, men først 1634 fik han Bevilling som saadan ved
et Kongebrev, der forpligtede Universitetet til altid at holde en
god fremmed Boghandler. S. A. fik han sit Avisprivilegium
(s. ovfr. S. 177). M. var en Mand, som ledede sin Forretning
med klog Besindighed, i det han stadig omgærdede sine
Forlagsartikler med kongl. Privilegier, men dog med et dristigere Sving,
end man var vant til her. Hans Forbindelser strakte sig til de
fleste af Evropas store Bogmarkeder. Som Forlægger af en anselig
Række danske Skrifter stod han i Venskabsforhold til danske lærde,
som tilskreve ham paa Latin. Selv har han oversat tyske
Opbyggelsesskrifter og samlet danske Salmebøger. Om hans Karakters
Hæderlighed vidne de mange Tillidshverv, som betroedes ham.
Ved hans Død udtalte Regeringen hædrende, at han havde anvendt
stor Bekostning paa Forlag af vidtløftige Værker til Fædrelandets
Ære og Religionens Befordring. Som Part i Handelen optog han
1661 sin Søn Johan, gift med Martha Hansdatter, en Søsterdatter
af M.s anden Hustru, Helvig Petri (begravet 14. Jan. 1680). M.
døde 6. Jan. 1664, Sønnen 19. Dec. s. A., og Arvestrid om den
store Formue mellem de 2 Enker ledede hurtig til Forretningens
Ophør.

Stolpe, Dagspressen i Danm. I, 126 ff. 156 ff.; II, 100 ff. 
Nyrop, Den danske Boghandels Hist. I. 
Matzen, Kbhvns Universitets Retshist. I, 291.

P. Stolpe.



Moltke, Joachim Christoph, 1699-1781, Diplomat, var en
ældre Broder til fornævnte Adam Gottlob Greve M. (d. 1792) og
synes, ligesom flere andre Medlemmer af Slægten, kun en kortere
Tid at have været i dansk Tjeneste, nemlig fra 1754-64 som
Gesandt ved Rigsforsamlingen i Regensburg, i de sidste 7 Aar sammen
med sin Svigersøn L. H. Baron Bachoff (I, 393). -- M., der blev
Ridder af Danebrog i 1756 og desuden havde faaet Gehejmeraadstitelen, 
antages at have haft et svageligt Helbred og har næppe
spillet nogen fremragende Rolle. I 1725 ægtede M. Sophie
Albertine Baronesse Wolzogen til Lohma i Sachsen (f. 1703 d. 1763), med
hvem han havde en større Børneflok, men af Sønnerne blev kun
den yngste knyttet til Danmark, nemlig Gehejmeraad Anton
Henrik M. (s. foran).

Biørn, Riddere af Elef. og Dannebrog.
Langhorn, De danske Moltker.

C. Zytphen-Adeler.



Moltke, Joachim Godske Greve, 1746-1818, Statsminister,
var en yngre Søn (den 5.) af ovennævnte Adam Gottlob Greve M.
(d. 1792) og født i dennes 1. Ægteskab 27. Juli 1746. For ham
som Søn af den indflydelsesrigeste Mand i Landet var det ikke
svært at komme frem; han var kun 9 Aar, da han blev Lieutenant,
og 10 Aar, da han blev Kapitajn i Fodfolket. I en Alder af 14
Aar blev han Kapitajn i Garden. Men det videre Avancement
paa den militære Løbebane tiltalte ham ikke. Han hørte juridiske
Forelæsninger, saa snart han var i Stand til at følge Saadanne, og
Faderen, som forstod at skatte Betydningen af en omhyggeligere
og mere omfattende Uddannelse end den, han selv havde faaet,
lod den vel begavede Søn, da han blev 16 Aar, foretage en
Udenlandsrejse paa ikke mindre end 5 Aar. M., der var en flittig,
samvittighedsfuld Natur, studerede med Grundighed ved flere
Universiteter; under sit Ophold i Leipzig blev han nøje knyttet til
Digteren Gellert, med hvem han senere stod i stadig Brevvexling;
ogsaa den ansete Filolog Ernesti satte megen Pris paa ham.

Da han kom hjem, blev han 1768, 22 Aar gammel,
Kammerherre (efter at have været Kammerjunker siden 1759), og, hvad
der er betegnende for Datidens Stormandsvælde, han fik samtidig
Stilling som Deputeret i Søetatens General-Kommissariatskollegium
(1770 Deputeret i Admiralitets- og General-Kommissariatskollegiet);
men saa bragte Struensee-Tiden en kort Afbrydelse. Han, der ikke
vilde indlade sig med de nye Magthavere, tog sin Afsked i April
1771; men strax efter Struensees Fald fik han sit Embede igjen,
20. Jan. 1772. Kort efter blev han Deputeret for Finanskollegiets
danske Kammer, Direktør for Øresunds Toldkammer og Medlem af
Overskattedirektionen (2. Juli 1772). Derfra avancerede han videre,
saa at han 14. Jan. 1773 blev 1. Deputeret i General-Toldkammeret,
Deputeret i Finanskollegiet, Kommercekollegiet og Bjærgværksdirektoriet. 
Herfra ophøjedes han, for øvrigt ingenlunde efter eget Ønske,
men med Ængstelse for de Opgaver, han maatte faa at gjøre med,
til som 1. Deputeret at komme i Spidsen for Finanskollegiet med
Rentekammeret og Bjærgværksdirektoriet og til at være Direktør for
Fonden ad usus publicos (9. Dec. 1776). Med den Virksomhed,
han her fik, forenede han snart efter saa vidt forskjellige Stillinger
som det at blive Medlem af General-Vejkommissionen (1778) og
Chef for det kongl. Bibliothek (1780); endelig blev han (28. April
1781) ogsaa Statsminister. Naturligvis tilfaldt der ham tillige
Ordensdekorationer. Hvid Ridder var han bleven 1773, og 
Ridder af Elefanten blev han 1783. Gehejmeraadstitelen havde han
faaet 1775.

Medens han saaledes steg højere og højere, var han kommen
i en nøje Berøring med Schack-Rathlou, der ogsaa havde staaet
hans Fader nær, og han sluttede sig med den største Tillid til
denne Statsmand, med hvem han samstemmede mere end med
nogen anden af Datidens politiske Personligheder. For ham lettede
han sit Hjærte, da han var ængstelig ved at skulle have med
Rentekammeret at gjøre, og ham tog han paa Raad med, da han, 36 Aar
gammel, tænkte paa at gifte sig. Første Gang, Schack-Rathlou
anbefalede ham en ung Dame til Kone, blev det ikke til noget
dermed. M. syntes vistnok meget godt om hende; men hans Fader
fandt uheldigvis, at der var noget i Vejen med hendes Taille, især
ved den ene Skulder, og efter hans Forestillinger lod M. da Sagen
falde. Han var imidlertid meget kjed deraf, men skrev dog til
Schack-Rathlou om atter at tænke paa ham, naar han traf en ung
Dame, som han syntes kunde passe til ham; han tilføjede som en
Indskrænkning, at han umaadelig nødig vilde have en Hustru fra
Holsten. Schack-Rathlou saa sig da atter om efter en saadan til
ham; men det blev netop en Dame fra Holsten, en Frøken Georgine
Buchwald (f. 31. Marts 1759), Datter af Landraad Casp. B., hans
Valg faldt paa, og han maatte derfor bestaa en Kamp med M.s
«Fordomme». Omsider gav denne dog efter, og dette Ægteskab
(sluttet 6. Nov. 1783), der var blevet til paa en saadan, alt andet
end romantisk, Maade, blev siden i høj Grad lykkeligt.

Den Samstemning, der fandt Sted imellem M. og Schack-Rathlou, 
traadte stærkest frem, hvad det store Landbospørgsmaal
angik. M. stod her ganske paa sin Faders Standpunkt, der ogsaa
faldt sammen med Schack-Rathlous. Han kunde indlade sig paa
Reformer af økonomisk Natur, og han indlagde sig en virkelig
Fortjeneste ved at faa Forordningen af 23. April 1781 udstedt,
hvorved endelig Fællesskabet ogsaa inden for de enkelte
Landsbyers Omraade fik et Dødsstød. Men de videregaaende Reformer
fandt i ham en lige saa bestemt Modstander som i Schack-Rathlou,
Guldberg, C. F. Rosenkrantz og andre. Samvittighedsfuld og grundig
i sit Arbejde manglede han paa dette Omraade frit og stort Syn,
og det var ogsaa betegnende for hans ultrakonservative Standpunkt,
at han forholdt sig uvillig til Nordmændenes Ønsker om Fritagelse
for den Tvang, som Forordningen af 16. Sept. 1735 havde paalagt 
dem ved at forbyde Indførsel af Korn til det søndenfjældske Norge
fra andre Steder end fra Danmark.

Aabenbart trængtes der i Landbosagen til nye Kræfter, og det
var fra den Side set godt, at M. gik af fra sine Embeder 14. April
1784, og at han som i. Deputeret i Rentekammeret afløstes af
Chr. D. Reventlow. Herefter var M.s politiske Rolle udspillet for
ikke mindre end 30 Aar, og han maatte som Privatmand se paa,
at Landboreformerne gik deres Gang, disse Reformer, om hvilke
han skrev til Schack-Rathlou, at de «kun sigte til at tilintetgjøre
vor Tilværelse og ødelægge Statens Hjælpekilder».

Imidlertid havde M., der var en god Økonom og tillige skal
have spekuleret heldig i Aktier, samlet sig Formue og kjøbt Godset
Einsiedelsborg i Fyn (1781). Han kunde ret hellige sig til dets
Bestyrelse, og ved Siden deraf optoge ogsaa Vemmetofte Klosters
Sager ham meget. Han var allerede 1776 bleven en af dets tvende
Kuratorer, og den store Dygtighed, han besad som Godsadministrator, 
kom i de 42 Aar, hvori han virkede i denne Stilling, i høj
Grad Klosteret til gode. Ogsaa for Vallø Stift, som han 1791 blev
Kurator for, viste han en lignende Interesse. I Aaret 1792, da
hans Fader døde, blev det ham, der kom til at arve Grevskabet
Bregentved. I Følge en Tradition i Familien var hans ældre Broder
Christian Magnus egentlig udset til at følge efter Faderen som
Lensgreve; men den gamle M. havde udelukket ham derfra paa Grund
af hans Sympathier for den franske Revolutions Ideer. Da der
vilde paahvile den, som overtog Grevskabet, en Del Udbetalinger,
der kunde være trykkende nok, og da M. formodentlig frygtede
slemme Virkninger af de ham forhadte Landboreformer, var han i
flere Aar i Tvivl, om han skulde overtage Grevskabet; men da
han fik en Del kontante Penge ved efter Christiansborg Slots Brand
at sælge det Moltkeske Palais paa Amalienborg, og da der kom
gode Aar for Landmændene, besluttede han sig, til Held for sig
og sine Efterkommere, til at overtage Grevskabet. Einsiedelsborg
solgte han 1792.

Hvor meget hans private Forhold end optoge ham, var han
dog misfornøjet med at være uden politisk Indflydelse; han blev
under disse Forhold endnu mere konservativ, end han ellers vilde
være bleven, lige til haardnakket at holde paa sin gammeldags
Klædedragt og sine gammeldags Manerer. Imidlertid var han dog
fordomsfri og brav nok til at vise sin Hyldest imod Mindet om
den Mand, hvem Regeringsforandringen 1784 havde hævet højere 
end nogen anden, nemlig A. P. Bernstorff. Det fortjener at nævnes,
at da denne døde 1797, lod han den Fest bekoste, som
Universitetet holdt for at ihukomme den afdøde Statsmand.

En Række Aar efter M.s Afskedigelse 1784 var trods
forskjellige Vanskeligheder i det hele en lykkelig Tid for Landet;
men saa kom de tunge Trængselsaar efter 1807. M. var en
varmtfølende dansk Mand. Naar der i vor Historie ingenlunde er faa
Exempler paa, at indvandrede tyske Mænd og Slægter hurtig og
inderlig have sluttet sig til vort Folk og ere blevne lige saa danske
som de, hvis indenlandske Byrd gik tilbage til den graa
Middelalder, saa hører Familien Moltke til dem. Det gjaldt f. Ex. om
J. G. M. som om Frederik M. (ovfr. S. 413), og hans danske
Følelse var saa bekjendt, at naar man i den Tid talte om
et dansk Parti i Modsætning til et tysk, blev han netop opfattet
som en Hovedmand i det danske Parti. Der var for en varm
Fædrelandsven nok at græmme sig over i Tiden fra 1807-14,
ogsaa naar man saa paa den Styrelse, der førtes her hjemme-, men
til den tunge Stemning, disse Forhold fremkaldte hos M., kom i
disse Aar oven i Kjøbet en stor Privatsorg ., han mistede nemlig
sin Hustru (d. 16. April 1808).

Strax efter Regeringsforandringen 1784 havde Frederik VI som
ung Kronprins haft «formelig Modbydelighed» for M. og følt
levende Mistillid til ham. Men denne højst ungdommelige
Stemning forandredes efterhaanden. M.s grundmuret hæderlige Karakter
skabte ham alt for stor Anseelse hos alle, hvad enten de delte hans
Meninger eller ikke, til at Frederik VI ikke med Aarene skulde
komme til at se anderledes paa ham. Da M. i Aaret 1808 som
ældst Elefantridder blev Ordenskansler, fremkaldtes der derved en
vis Tilnærmelse imellem ham og Kongen, der da ogsaa gav ham
Titel af Gehejmekonferensraad, og da Statens Stilling i enhver
Henseende i Aaret 1813 udviklede sig til at blive helt fortvivlet,
var M. iblandt de Mænd, Frederik VI søgte Raad hos. J. P.
Mynster, der stod ham nær, har fortalt, at da Schimmelmann
under den finansielle Elendighed ikke vidste sine levende Raad,
men den ene Gang efter den anden gjentog de Ord: «Der maa
hurtig skaffes Hjælp, Lyset brænder i begge Ender», raadede
Møsting Kongen til at henvende sig til M. Frederik VI fulgte
Raadet, og efter 30 Aars Afbrydelse blev M. atter Statsminister
7. Dec. 1813. Umiddelbart førend han fik denne Udnævnelse,
havde han deltaget i de Forhandlinger, der førtes af en snævrere 
Kreds af Mænd om, hvorvidt der skulde arbejdes paa ved
Afstaaelse af Throndhjem Stift at slippe for Tabet af hele Norge
(jvfr. ovfr. S. 418).

Da Frederik VI faa Maaneder herefter atter lod Statsraadet
træde i Virksomhed, kom M. derved til stærkt at deltage i
Overvejelserne over Statens Forhold. Mynster fortæller, at M. i denne
Tid var stærkt nedbøjet ved Tanken om de Farer, der truede
Staten. «Det er en saa skrækkelig Tanke,» sagde han blandt
andet en Dag til Mynster, «at alt dette (Danmark) nu er samlet,
og om 6 Uger er det maaske opløst»; men Mynster tilføjer tillige,
at saa snart der var noget at foretage, tog M. sig sammen og var
i Tale og Handling ganske den, han plejede at være. I det
enkelte at paavise, hvilke Regeringsskridt han har fremkaldt, lader
sig ikke gjøre; men vi have de vægtigste Vidnesbyrd om, at han
i de nærmeste Aar efter 1814 spillede en baade meget smuk og
meget betydningsfuld Rolle, ja at han var den mest fremtrædende
blandt Kongens Raadgivere. Hans Kollega Møsting anerkjendte
i de stærkeste Udtryk over for Mynster hans Betydning, og skjønt
den bekjendte Diplomat J. G. Rist som Holstener ikke holdt af at
se, at med M. det rent danske Element ganske fik Overhaand i
Statsmandskredsen i Kjøbenhavn, har dog netop han i sine
«Lebenserinnerungen» i stærke Ord udtalt sin Anerkjendelse baade af
M.s tillidvækkende og besindige Personlighed, af den Takt, med
hvilken han optraadte baade over for Kongen og de andre Ministre,
og af den Kraft og Ordenssans, med hvilken han greb ind i de
Statssager, han fik at gjøre med. Vistnok var Møsting egentlig
Finansminister, og M. havde ikke noget andet særligt finansielt
Embede end at være i. Medlem af Direktionen for Statsgjælden (fra
9. Febr. 1816), men det var dog netop Ordningen af Finansvæsenet,
hvoraf han havde de største Fortjenester, og det var særlig med
Hensyn til den Del af Statsstyreisen et stort Tab, at han, 72 Aar
gammel, døde 5. Okt. 1818. Ved Salvingen 1815 var han bleven
Overkammerherre.

Det er ovenfor sagt, at M. i sin Ungdom studerede ivrig ved
flere Universiteter. Den Kjærlighed, han følte til videnskabelige
Studier, fandt blandt andet sit Udtryk ved en tysk Oversættelse,
han udarbejdede af Qvintilians 10. Bog (udg. 1776), og ved nogle
Anmeldelser, han skrev i «Leipziger gelehrte Zeitung». Senere,
da han blev Chef for det store kongl. Bibliothek, fik han derved
paa en anden Maade Lejlighed til at gjøre Videnskaben Gavn, 
og han havde i flere Henseender virkelige Fortjenester af
Bibliothekets Ordning og Udvidelse. Det havde aabenbart i hans
Ungdom nærmest været den klassiske Filologi, der havde interesseret
ham, men det er dog blevet til vore naturhistoriske Musæer, at
Mindet om ham stærkest er blevet knyttet. Han skjænkede nemlig
Universitetet den naturhistoriske Samling, som hans Fader havde
efterladt sig, og som han selv forøgede, og foruden at han i
levende Live skjænkede 10000 Rdl. til Indkjøb af naturhistoriske
Værker til Universitetet, bestemte han ved sit Testamente 60000 Rdl.
til Fremme af det naturhistoriske Studium ved Universitetet.
Samtidig gav hans Testamente Vidnesbyrd om hans milde, humane Sind
ved de betydelige Legater i godgjørende Retning, som det
indeholdt.

M. havde kun én Søn, den ovfr. nævnte Statsmand Adam
Wilh. M.

Minerva, Jan. 1819. 
J. P. Mynster, Meddelelser af mit Levnet. 
Erslew, Forf. Lex.                          

E. Holm.



Moltke, Magnus Greve, 1783-1864, Overretsraad, var en Søn
af ovennævnte General Christian Magnus Frederik Greve M. (d. 1813)
og fødtes 20. Avg. 1783 paa Noer. Efter at have studeret i Kiel
og Gøttingen tog han 1806 juridisk Examen i Slesvig, rejste 2 Aar
i Udlandet, tiltraadte 1808 Stillingen som Avskultant ved Overretten
i Slesvig (udnævnt 1807), blev 1817 Medlem af samme Ret efter
kort forinden at være bleven Landraad, udnævntes 1828 til
Kammerherre, 1834 valgtes han, efter s. A. at være bleven 
ældst Medlem af Overretten, til Stænderdeputeret 
for Byen Slesvig og blev Præsident i Stændernes første
Samling 1836. Han var ikke alene en meget anset Embedsmand,
men tillige maaske det eneste Ridderskabsmedlem, der nærede
virkelig liberale Anskuelser, derhos en af de første fuldblods 
Slesvig-Holstenere. Han sad ogsaa i Stænderne 1838 og 1840, men
gjenvalgtes ikke 1842. 1848 sendte han sin Kammerherrenøgle og sit
Ridderkors tilbage og udgav 22. April s. A. «Offener Brief an
meine Mitbürger in Schleswig-Holstein» for at opnaa Valg i
Flensborg til Landsforsamlingen i Frankfurt, dog uden at dette lykkedes
ham. I dette Skrift roste han sig af at have været den første,
der -- 1837 -- i Slesvig Stænder bragte Slesvigs Forening med
Tyskland «paa Tapetet», og at han 1838 havde været Førstemand
til at forlange Skattebevillingsret. 1849 skrev han «Bemerkungen 
üb. den Krieg der Herzogthümer Schleswig u. Holstein mit der
Krone Danemark u. den abzuschliessenden Frieden», hvori han
anbefalede at forene Haderslev Amt og Ærø med Kongeriget, men
for øvrigt tilraadede Personalunionens Opretholdelse. 1850 blev
han afskediget som Overretsraad og Landraad og levede i Kiel til
sin Død, 12. Marts 1864. Han havde 3. Okt. 1818 ægtet Juliane
Charlotte Ulrikke Komtesse Brockdorff (f. 26. Marts 1794 d. 10. Okt.
1844), Datter, af Christian Ulrik Greve B.

Alberti, Schlesw.-Holst.-Lauenb. Schriftsteller-Lex. 
L. Skau, Peter Hiort Lorenzen S. 9 ff.                                                     

H. R. Hiort-Lorenzen.



Moltke, Magnus Theodor Greve, 1806-60, Godsejer, 
Søn af ovennævnte Adam Gottlob Ditlev Greve M. (d. 1843) af dennes
2. Ægteskab, var født 9. Marts 1806 og kom 1834 i Besiddelse al
Godset Grønholt med Grøndal i Svansen. Han blev 1840 
Kammerherre og s. A. kongevalgt Medlem af Slesvig Stænder, i hvilke
han sad i Samlingerne 1840, 1842 og 1844, men opgav 1846 sin
Plads efter det aabne Brev. 1847 valgtes han til Verbitter for
Itzeho Kloster. 1849 skrev han «Die schleswig-holsteinische Frage»,
hvori han anbefalede en Deling af Slesvig og raadede til Fred paa
dette Vilkaar og saaledes, at det med Holsten forenede Sydslesvig
optoges i det tyske Forbund som selvstændig Stat; 
Successionsspørgsmaalet ønskede han ordnet af en Kongres. Af Misfornøjelse
med Forholdene i Hjemmet solgte han 1855 sine slesvigske Godser
til Hertug Carl af Glücksborg og kjøbte Aaret efter Godset Zalenze
i Øvre Schlesien. Han døde 29. Okt. 1860 i Wien. 1. Sept. 1830
havde han ægtet Frederikke Antoinette Sophie Komtesse Wedel-Jarlsberg 
(f. 8. Avg. 1808 d. 24. Maj 1892), Datter af Johan Casper Herman Greve W.-J.

Alberti, Schlesw.-Holst.-Lauenb. Schriftsteller-Lex.

H. R. Hiort-Lorenzen.



Moltke, Otto Joachim Greve, 1770-1853, Statsmand, 
Søn af ovennævnte Adam Gottlob Greve M. (d. 1792), blev født i 
Kjøbenhavn i Christian VII's Palais 11. Juni 1770. 1788 blev han 
juridisk Kandidat og foretog derefter en Rejse til Frankrig, hvor han
blev Vidne til den store Revolutions Udbrud. Han begyndte sin
Embedsbane 1798 i Norge som Amtmand i Bratsberg Amt. 1800
udnævntes han til Stiftamtmand i Christianssands Stift og Amtmand
i Nedenæs Amt. Derefter beklædte M. fra 1804-13 Stillingen
som Direktør i Rentekammeret. I Dec. 1813 stilledes han som 
Præsident i Spidsen for det slesvig-holsten-lauenborgske Kancelli og
kom saaledes til at beklæde en af de vigtigste og vanskeligste
Poster i Staten.

Efter det Napoleonske Kejserdømmes Fald og det tyske
Forbunds Grundlæggelse begyndte den slesvig-holstenske Bevægelse
inden for det danske Monarki, og M. var i Kraft af sin Stilling
den, der nærmest var kaldet til at gjøre Front mod hin. Det
slesvig-holstenske Ridderskabs bestandige Deputation optraadte, skjønt
den kun var en privat og økonomisk Korporation, som statsretlig
Repræsentation for Hertugdømmet Holsten. Under Henvisning til
den tyske Forbundsakts 13. Artikel forlangte Deputationen Indførelsen
af en Stænderforfatning for Holsten og krævede denne endog
udvidet til Hertugdømmet Slesvig. Kong Frederik VI gav, i
Overensstemmelse med sin absolutistiske Tænkemaade og den daværende
reaktionære Strømning i Evropa, kun langsomt efter for Fordringen
om en Stænderinstitution. Kravet om Forfatningsfællesskab for de
2 Hertugdømmer afviste han. 19. Avg. 1816 udnævnte Kongen en
af 10 Mænd bestaaende Kommission, der skulde afgive Betænkning
om et kongl. Forfatningsudkast for Holsten. M. var Medlem af
denne Kommission, der først i Juni 1819 blev færdig med sin
Betænkning, som dog ikke kom til at faa nogen praktisk Betydning.
M. skred umiddelbart ind mod den slesvig-holstenske Theori, da
det holstenske Ridderskab i Nov. 1822 henvendte sig med en Klage
til den tyske Forbundsdag. Ridderskabet gjorde i hin ikke blot
Fordring paa, at «den i Virksomhed værende Stænderforfatning for
Holsten» skulde anerkjendes, men at den ogsaa skulde udstrækkes
til Slesvig. I en Skrivelse af 28. Jan. 1823 til Udenrigsminister
Rosenkrantz gjorde M. gjældende, at der hverken fandtes nogen
holstensk Landdag eller noget Forfatningsfællesskab mellem de 2
Hertugdømmer, da dette efter Slesvigs Gjenforening med Danmarks
Krone 1721 var blevet en Umulighed. I det Forbundsdagen i
Frankfurt 27. Nov. 1823 stillede sig paa samme Standpunkt, afviste
den Ridderskabets Klage. Imidlertid havde Frederik VI kort
forinden nedsat en ny Kommission til Udarbejdelse af en ny
Forfatning for Hertugdømmet Holsten, og Forsædet i denne overdroges
M., der 1824 udnævntes til Gehejmestatsminister.

Ligesom han var optraadt mod den slesvig-holstenske Bevægelse,
da denne med Ridderskabet som Ordfører ytrede sig i en
aristokratisk Form, saaledes stillede han sig ogsaa afvisende over for den,
da den af U. J. Lornsen lededes ind i et konstitutionelt Spor. 
Til den holstenske Prælat Grev Rantzau skrev saaledes M. i Nov.
1830, at Kongen aldrig vilde tilstede, at Slesvig erholdt en fælles
Forfatning med Holsten. Personlig udtalte M. sig for en særskilt
Stænderforfatning for hvert af de 2 Hertugdømmer. Ved
Forordningen af 28. Maj 1831 bebudedes Indførelsen af raadgivende
Provinsialstænder i Hertugdømmerne Slesvig og Holsten, og 15. Maj
1834 udstedtes selve Forfatningslovene. Men havde M., i det han
stillede sig paa den danske Regerings Standpunkt, hidtil theoretisk
afvist Slesvig-Holsteinismen, saa paatog han sig dog s. A.
Medansvaret for den store Indrømmelse, Frederik VI faktisk gjorde
denne. 15. Maj 1834 indførte nemlig Kongen en fælles Bestyrelse
og en fælles Højesteret for de 2 Hertugdømmer samt en fælles
theologisk og juridisk Embedsexamen for disse. M.s Holdning
over for Slesvig-Holsteinismen led altsaa af den samme Halvhed
som Kongens. Da Christian VIII 1842 udnævnte sin Svoger Prins
Frederik af Augustenborg til Statholder i Hertugdømmerne, i det
Kongen troede, at Slægtskabshensyn skulde bevæge ham til at
bryde med det slesvig-holstenske Program, fraraadede M.
Udnævnelsen. 30. Marts s. A. tog M. Afsked som Kancellipræsident og
Gehejmestatsminister; men hans Tilbagetræden stod ikke, hvad man
længe har antaget, i umiddelbar Forbindelse med Overdragelsen af
Statholderposten til den augustenborgske Prins. Bevæggrunden til
hans Afgang maa søges i tiltagende Svagelighed og Tungsindighed,
af hvilken sidste han havde lidt siden 1824, da han ved et
Vaade-skud paa Jagten dræbte en Bondekarl. M. kom dog endnu et Par
Gange til at virke i Statslivet. Han deltog nemlig 1847 i de
Forhandlinger, Christian VIII indledede om en Forfatning for det
danske Monarki, og han blev overordentligt Medlem af det
Statsraad, Frederik VII i Jan. 1848 gav det Hverv at udarbejde et nyt
Forfatningsudkast for Riget. I begge disse Tilfælde indtog M. et
afgjort konservativt Standpunkt.

M. var 1811 bleven udnævnt til Medlem af Postkassepensionsdirektionen, 
og 1813 fik han Sæde i Direktionen for den almindelige
Enkekasse. M. udnævntes 1800 til Kammerherre, blev 1810 Kommandør 
af Danebrog, fik 1815 Storkorset og blev 1826 Ridder af Elefanten.
M., der var Ejer af de sjællandske Hovedgaarde Espe (kjøbt 1810)
og Bonderup (kjøbt 1825), døde paa den førstnævnte Gaard 1. Febr.
1853. Han ægtede 1. (17. Juni 1797) Sophie Christiane Sehestedt Juul
(d. 1810), 2. (1816) Sophie Henriette Marie v. Düring (d. 1853). -- Paa Espe
var Digteren Poul M. Møller Lærer for Grevens 2 Sønner 1817-18.

Berlingske Tid. 15. Nov. 1895.

A. Thorsøe.



Moltke, Werner Jasper Andreas, 1755-1835, Overpræsident,
var en Søn af Eberhard Friedrich Ehrenreich M. til Streitfeld,
Bülow m. fl. Godser (f. 1727 d. 1781) og Marie Dorothea Margrethe
f. v. Oertzen (f. 1726 d. 1767). Han fødtes paa Walkendorf i
Meklenborg 15. Sept. 1755, blev 1765 Page ved det danske Hof, 1774
Lieutenant i Artilleriet, senere ved Garden til Fods, blev kort før
Prinsesse Charlotte Amalies Død 1782 opvartende Kammerjunker
hos denne, s. A. Avskultant i Rentekammeret, 1787 Amtmand over
Roskilde Amt, 1796 Stiftamtmand i Ribe, 1810 Stiftamtmand over
Sjællands Stift og Amtmand over Kjøbenhavns Amt samt Færøerne
og udnævntes 1816 til Overpræsident i Kjøbenhavn, fra hvilken
Stilling han efter eget Ønske afskedigedes 1834. Fra 1816 var han
tillige i. Medlem af Kjøbenhavns Vand-, Brolægnings- og
Provideringskommission, af Fødsels- og Plejestiftelsen og af Direktionen
for Borger- og Almueskolevæsenet. 1832 havde han desuden Sæde
i de 35 oplyste Mænds Forsamling. 1776 blev han Kammerjunker,
1782 Kammerherre, 1803 Storkors af Danebrog, 1813
Gehejmekonferensraad, og 1834 optoges han, der 1776 var bleven
naturaliseret som hørende til den danske Adel, i den lensgrevelige Stand.
Han døde 15. Avg. 1835 i Kjøge. Med den varmeste Interesse
omfattede han sin Embedsgjerning og udrettede i sine forskjellige
Stillinger overordentlig meget for dem, hvis Tarv han var sat til
at varetage; men han havde da ogsaa den Glæde at se sin
Virksomhed paaskjønnet fra alle Sider. Saaledes hædredes han 1802
af «det erkjendtlige» Ribe derved, at der rejstes en Mindestøtte
for ham, og ved sin Afgang som Overpræsident 1834 med et
Festmaaltid af Kjøbenhavns Kommunalbestyrelse, der ligeledes
foranledigede, at hans lensgrevelige Vaaben delvis blev optaget efter
Staden Kjøbenhavns Vaaben. Han blev gift 1. (2. Juni 1783) med
Ida Elisabeth Lütken (f. 24. Juni 1763 i Kjøbenhavn, d. 17. Sept.
1797 i Ribe), en Datter af Kommandørkapitajn Christopher L.;
2. (27. Juli 1798) med Johanne Caspare Rosenørn (f. paa Katholm,
døbt 18. Sept. 1767, d. 1. Juli 1829 paa Ulriksholm), en Datter af
Gehejmekonferensraad, Overskjænk Peter R.

Dagen 1835, Nr. 208.

G. Kringelbach.



Moltke-Hvitfeldt, Adam Gottlob Greve, 1798-1876, Gehejmeraad, 
Søn af efterfølgende Gebhard Greve M.-H., født 10. Juni 1798,
blev 1816 Student, 1819 juridisk Kandidat, 1822 Kammerjunker, var
i nogle Aar attacheret Gesandtskabet i Paris og senere 
Legationssekretær i Wien, ansattes 1829 som Hofmarskal hos Prins Christian
og forblev i samme Stilling efter Prinsens Tronbestigelse indtil 1842,
1834 Kammerherre, gik 1846 som Ministerresident til Neapel, fra
1847 tillige akkrediteret ved de sardinske og toskanske Hoifer, tog
sin Afsked 1848 og tiltraadte 1851 Besiddelsen af Stamhuset 
Moltkenborg. 1858 blev han Gehejmekonferensraad og 1861 Storkors
af Danebrog. Efter at have søgt Valg til Folketinget indvalgtes
han 1859 i Landstinget, men gjenvalgtes ikke 1866; 1861 blev han
kongevalgt Medlem af Rigsraadet og overgik 1866 til Landstinget,
men nedlagde 1868 sit Valgbrev. Død 23. Marts 1876. Gift 20. Juli
1828 med Elisabeth Razumowska (f. 2. Dec. 1811 d. 20. Maj 1892),
Datter af Gregorij Kirillowitsch Greve Rasumowskij. M.-H.s 
politiske Virksomhed var ikke meget betydende, men med en 
fremtrædende personlig Elskværdighed forenede han megen Interesse
saa vel for Kunst og Litteratur som for Fædrelandets materielle
Udvikling; hans Gavmildhed baade i patriotiske Øjemed og, hvor
det gjaldt Understøttelse af trængende, var noksom bekjendt.

Danske Herregaarde IX: Mullerup, Glorup.

G. L. Wad.



Moltke-Hvitfeldt, Gebhard Greve, 1764-1851, Gehejmeraad,
Søn af ovennævnte Adam Gottlob Greve M. (d. 1792) i dennes 2.
Ægteskab, født 20. Febr. 1764, blev Student 1780, Cand. jur. 1782,
Kammerherre 1784, Assessor i Højesteret 1789, Stiftamtmand i 
Throndhjems Stift og Amtmand i Throndhjems Amt 1796-1802, 
Stiftamtmand over Akershus Stift og Amtmand over Akershus Amt 1802, 
Ridder af Danebrog 1803 og 1807 Medlem af den i Anledning af Krigen
nedsatte norske Regeringskommission; da imidlertid F. J. Kaas (IX, 56) 
1809 blev sendt til Christiania for at iagttage Prins Christian
Augusts Færd og overtog M.s Embeder, blev denne forsat til Fyn
som Stiftamtmand og Amtmand over Odense Amt med 
Gehejmekonferensraads Titel, men tog allerede 1814 sin Afsked; 1840 
udnævntes han til Ridder af Elefanten, og han døde 20. Dec. 1851 efter
i flere Aar at have været næsten blind. M. kjøbte 1815 Mullerup 
i Fyn, efter sin Moders Død 1802 blev han Besidder af Stamhuset
Moltkenborg (Glorup m. m.) og 1843 af det Huitfeldtske Fideikommis, 
hvorefter han føjede Navnet Hvitfeldt til sit eget. Han
var en brav og retsindig Mand; sine Godser styrede han med stor
Omhu og Dygtighed. Gift 1. med Birte Huitfeldt (f. 10. Jan. 1768
d. 1. Dec. 1788), Datter af Gehejmeraad Matthias Wilhelm H. (VIII,
163), 2. (23. Sept. 1791) med Bertha Sophie Bille-Brahe (f. 10. Maj
1775 d. 2. Okt. 1833), Datter af Gehejmeraad Henrik B.-B. (II, 261).

Danske Herregaarde IX: Mullerup, Glorup.

G. L.  Wad.



Moltke-Hvitfeldt, Gebhard Leon Greve, 1829-96, Diplomat,
var født 23. April 1829 i Paris og Søn af fornævnte A. G. Greve
M.-H. Efter at have taget Studenterexamen 1846 og Philosophicum
Aaret efter blev M.-H., der havde begyndt paa det juridiske
Studium, i en Alder af 20 Aar antaget af sin Onkel Grev A. W.
Moltke til den diplomatiske Tjeneste, til hvilken han sikkert
medbragte de bedste Egenskaber, smuk og begavet som han var, dertil
kyndig i fremmede Sprog fra Barndommen af og hørende til en af
Landets første Familier samt Arving til en betydelig Formue. I
3 Aar arbejdede M.-H. nu først hjemme i Udenrigsministeriet,
hvorpaa han i 1852 ansattes som Attaché i Brüssel for allerede Aaret
efter at blive udnævnt til Legationssekretær i Wien; her forblev
han til 1856, da han med Titel af Ministerresident blev udnævnt
til Danmarks Repræsentant ved Hofferne i Madrid og Lissabon,
men ogsaa her blev hans Forbliven forholdsvis kort, thi i
Begyndelsen af 1860 blev han under Baron Blixen-Fineckes kortvarige
Styrelse kaldet til den vigtige Post som Gesandt i Paris, en Post,
som han kom til at beklæde lige til sin Død, 28. Nov. 1896, altsaa
i o. 37 Aar, og som han havde saa kjær, at han ikke kunde tænke
sig at opgive den, hverken da det i 1865 tilbødes ham at blive
Udenrigsminister i Ministeriet Frijs, ej heller da han i 1876 efter
sin Faders Død tiltraadte Besiddelsen af Stamhuset Moltkenborg.

Uagtet M.-H. saaledes tilbragte saa at sige hele sit Liv i
Udlandet, hang han alligevel med varm Kjærlighed ved sit Fædreland,
og naar det er blevet bebrejdet ham, at han solgte Familiens
sønderjyske Godser, saa er dette uretfærdigt, thi disse vare solgte,
før han arvede Familieejendommene. Aaret 1864 maatte derfor i
høj Grad bedrøve en varm Patriot som ham, og han gjorde sikkert
ogsaa sit for at afværge Ulykkerne, dette Aar bragte, i hvilken
Henseende det skal erindres, at han under Konferencen i London
ilte der til, Dagen efter at han havde haft en Samtale med
Napoleon III, i den Hensigt at gjøre de danske befuldmægtigede saa
snart som muligt bekjendt med de Raad, Kejseren gjennem ham
gav den danske Regering. Ogsaa i 1866 havde M.-H. en vigtig
Avdiens hos Kejseren, af hvis Udtalelser det tydelig nok fremgik,
at den franske Politik paa dette Tidspunkt begunstigede Preussens
Planer over for Østerrig og vilde gjøre sit til at skaffe Preussen
Alliancer til den forestaaende Kamp. -- 4 Aar senere skulde M.-H.
se det glimrende Kejserhof styrte sammen, til hvis fremtrædende
Mænd han havde hørt. Efter eget Ønske forblev han i Paris under 
hele Belejringen 1870-71 for at hjælpe sine Landsmænd efter bedste
Evne med Raad og Daad; ligeledes blev han her under den første
Del af Kommunen, og han blev bogstavelig talt her paa sin Post
lige til det sidste Øjeblik, thi det Tog, hvormed han tog til
Versailles, var det sidste, der slap ud af Paris, og det blev stærkt
beskudt af Kommunens Tilhængere, saa at de rejsende, M.-H.
iberegnet, maatte kaste sig ned paa Bunden af Waggonerne for at
undgaa Kuglerne. Under Republikken vedblev M.-H. at indtage
den samme fremtrædende Stilling i Paris, støttet i sine Bestræbelser
for at bevare denne af sin Hustru, Marie f. Komtesse Seebach,
hvem han havde ægtet paa Slottet Unwürde i Sachsen 15. Avg. 1863,
og som er født 12. April 1843 i Rom og Datter af sachsisk Gesandt
i Paris, Grev S., hvis Hustru var en Datter af den russiske Kansler
Nesselrode. At M.-H. var afholdt af den franske Regering, fik han
i øvrigt et smukt Bevis paa i 1872, thi da der udspredtes det Rygte
i Paris, at Republikkens Regering ønskede ham fjærnet, fordi han
havde hørt til Kejserhoffets intime Kreds -- hvad for Resten
tilmed ikke var sandt --, desavouerede Thiers dette Rygte ved at
sende M.-H. Æreslegionens Storofficerskors, ledsaget af en
anerkjendende Skrivelse fra den daværende Udenrigsminister Remusat.
Denne Anerkjendelse fortjente M.-H. sikkert, ligesom det utvivlsomt
ogsaa er fuldt ud sandt, naar en af hans Kolleger ved Budskabet
om hans Død udtalte, at «M.-H. var af et Verdensmandsstof, som
nu ikke mere tilvirkes hjemme; national i Roden af sit Hjærte
havde han dette Islæt af evropæisk Tankegang, der satte ham saa
fuldstændig å son aise og gjorde hans Dømmekraft saa fri i
Omgangen med franske i Almindelighed og franske Statsmænd i
Særdeleshed; fra Thouvenel og Drouyn de Lhuys til Gambetta og
Hanotaux havde de alle sammen Indtrykket af en Mand, der helt
fyldte sin Plads og kunde have fyldt en større».

Det er en Selvfølge, at M.-H. ikke savnede Anerkjendelse af
sin Virksomhed fra sin Konge og Regering: han blev Kammerherre
1858, Kommandør af Danebrog 1862 og erholdt Storkorset 1869 samt
fik Ordenstegnet hertil i Diamanter 1876. At han endelig for den
almindelige Bevidsthed her hjemme stod som en fremragende
Personlighed, fandt sit Udtryk i, at han oftere nævnedes som en Mand,
der kunde være Tale om at hjemkalde i en kritisk Stund for at
indtage en Plads i Kongens Raad og til Landets Tarv.

C. Zytphen-Adeler.



v. Moltzahn (Maltzahn), Johan Lotharius Friederich, 1719-56, Diplomat, 
var næstældste Søn af Levin Joachim v. M. paa
Grubenhagen i Meklenborg, hvor han fødtes 13. April 1719. Paa
mødrene Side havde han formaaende Slægt i Danmark, hvor
allerede fra Begyndelsen af det 14. Aarhundrede Medlemmer af hans
Familie vare søgte hen. Han traadte da i dansk Tjeneste, og efter
i nogle Aar at have beklædt en Hofcharge udnævntes han i 1751
til Gesandt i Petersborg. Hvad der til denne Post manglede ham
i diplomatisk Erfaring, erstattede han ved Takt og Iver, dertil var
han en meget smuk Mand, hvad Kejserinde Elisabeth satte stor
Pris paa, og det siges endog, at det kun afhang af ham at nyde
hendes højeste Gunst, men at han frabad sig den. I den gottorpske
Mageskiftesag udrettede han intet. Storfyrstens Stædighed var voxet
som Følge af Lynars mislykkede Forsøg, Storkanslerens gode Vilje
var vel ikke mindre end før, men han vovede ikke at drive paa
Sagen af Frygt for at lægge sig ud med Tronfølgeren, og
Kejserindens Indolens var for stor til, at hun kunde ville udøve noget
Tryk paa Storfyrsten. Kun Storfyrstinden syntes efterhaanden at
blive bedre stemt for Mageskiftet, men det var dog usikkert, om
det hele ikke var Forstillelse for at vinde Storkansleren. Da
Kejserindens Svagelighed truede med et Tronskifte, fordoblede M. sine
Anstrængelser for at bringe det gottorpske Spørgsmaal til en
gunstig Løsning forinden. Derved paadrog han sig en Forkølelse, som
medførte hans Død 31. Dec. 1756. Der har været talt om
Forgiftelse, fremkaldt af forsmaaet Kjærlighed eller af Medbejleres
Skinsyge, men intet i Akterne bestyrker denne Mistanke. Han
var ikke gift.

Maltzahn u. Lisch, Lebensbilder aus dem Geschlechte Maltzahn (Rost. 1871).

P. Vedel.



Momme, Hans Bagger, 1792-1827, Brygger, 
er født 10. Maj 1792 og Søn af Præsten i Stovby og Hornum (mellem Vejle og
Horsens) Laurits M. og Eleonore Hedvig f. Bagger. Sammen med
2 Brødre, der studerede, kom han til Kjøbenhavn, hvor han fik
Ansættelse i Matrikkelkontoret. 1823 tog han sin Afsked her fra
med Titelen  Kammerassessor. 1812 var han nemlig bleven gift
med Marie Christine Østergaard (f. 11. Maj 1792 d. 5. Febr.1863),
Datter af Kammerraad, Brygger Andr. Chr. Ø. og Margrethe
Sophie f. Kisling, og ved dette Giftermaal bleven Medejer af
Bryggergaarden i Nygade Nr. 3, som han snart helt overtog, og 
hvis Bryggeri han i væsentlig Grad forbedrede. Han var saaledes
den første Brygger her hjemme, der tog Dampmaskinen i Brug.
Han lod det til Maltens Knusning nødvendige Valseværk drive ved
en af O. J. Winstrup udført Dampmaskine. Værket opsattes 1826
og omtaltes meget, men M. døde allerede 5. Nov. 1827.

Handels- og Industritid. 1826, S. 76. 
Mag. f. Kunstnere og Haandværket II (1828), S. 121 ff. 
Nyrop, O. J. og P. J. Winstrup.

C. Nyrop.



Momme, Ole Peter, 1854-99, Arkitekt. 
M. er født 18. Marts 1854 i Landsbyen Ørum ved Horsens og er Søn af Kancelliraad,
Herredsfuldmægtig Laurits M. (f. 1820 d. 1892) og Elsine f. Sørensen
(f. 1825 d. 1893). Efter at have været i Murerlære og efter at have
gjennemgaaet Kunstakademiet (Afgangsbevis 1881) blev han 
Konduktør for Herholdt ved Restavreringen af St. Peders Kirke i 
Næstved og ved Opførelsen af «Bikubens» Bygning i Silkegade i 
Kjøbenhavn. I Konkurrencen om et Raadhus i Roskilde vandt han
Præmien og opførte Bygningen 1882-83; i Konkursen om Christiansborg 
Slots Gjenopførelse vandt han sammen med Arkitekt L. F.
Olesen Præmie baade 1887 og 1888; 1887 vandt han tillige 
Akademiets lille Guldmedaille for «et fyrsteligt Residensslot», og 1888
foretog han en Studierejse for Akademiets Stipendium. 1884-88
havde M. og hans stadige Medarbejder Olesen Bopæl i Aalborg,
hvor han opførte en Mængde Villaer og Privatbygninger; nævnes
maa Gabels Gaard (militær Skole og Hovedvagt), Svineslagteriets
Ejendom paa Torvet, Grosserer Stauns Ejendom, Tvangsarbejdsanstalten 
(fuldført 1896). Senere har han bygget forskjellige Herregaarde, 
Skoler og Landbygninger samt Kirkerne i Nykjøbing paa
Mors, 1891, og i Løgstør, 1893. Efter at være flyttet til 
Kjøbenhavn, hvor han 1889 blev Bygningsinspektør, har han af større
Foretagender bygget «Sanssouci» paa Frederiksberg, en Del større
Privatbygninger og Arbejdsanstalten paa Amager (1894-95).

M. er frisk og naturlig i sin Arkitektur, og særlig i enkelte
Murstensbygninger i Aalborg har han præsteret noget virkelig smukt
og fortjenstfuldt. 1885 ægtede han Thora Henriette Kirstine Simonsen 
(f. 1859), Datter af Forvalter ved Kommunehospitalet i Aarhus
Heinrich S. (f. 1821 d. 1891) og Anna Kirstine f. Hansen (f. 1822).
M. døde 27. Marts 1899.

Weilbach, Nyt Kunstnerlex.

Erik Schiødte.



Mommsen, Christian Matthias Theodor, 1817-1903, klassisk Oldtidsgransker. 
Th. M. er født 30. Nov. 1817 i Garding, hvor 
hans Fader, Jens M. (f. 1783 d. 1851) da var Diakon; Familien er
gammel sønderjysk, oprindelig vel frisisk. Efter at have besøgt
Gymnasiet i Altona studerede M. fra 1838 Jura og Filologi i Kiel,
hvor han i 1843 vandt den juridiske Doktorgrad; lige efter tiltraadte
han en fleraarig Udenlandsrejse til Italien. I Oprørsaaret 1848 var
han atter i sit Fødeland; han optraadte som en ivrig og vidtgaaende
Tilhænger af den slesvig-holstenske Bevægelse og deltog efter stort
Maal i Redaktionen af den i Rensborg udkommende «Schleswig-Holsteinische 
Zeitung». I Efteraaret kaldtes han til Leipzig som
Professor i Retsvidenskab; men hans radikale politiske Optræden
havde til Følge, at han blev afskediget i 1850. Han opholdt sig
nu i Schweits, hvor han fik et Professorat i Zürich; allerede 1854
kaldtes han dog til Universitetet i Breslau, og 1858 kom han som
Professor i Oltidshistorie til Berlin, hvor han siden har boet.

M.s første Arbejder drejede sig om juridiske og sproglige
Æmner fra Oldtiden, og under sin store Rejse samlede han 
Materialet til 2 Værker over Indskrifterne i Kongeriget Neapel, som
førte Epigrafikken ind i nye Baner. Navnkundighed opnaaede han
ved sin «Römische Geschichte», der udkom i 3 Bind 1854-56;
paa Grundlag af dybtgaaende Studier skildrer M. heri Roms eller
snarere Italiens Historie indtil Cæsars Død ud fra Synspunkter, der
vare den herskende Niebuhrske Opfattelse ganske modsatte, og med
en energisk Livfuldhed, der gjorde det stærkeste Indtryk, selv om
Forfatterens lidenskabelige Partitagen faldt enhver Læser i Øjnene.
I de mange senere Udgaver er Værket blevet meget udvidet og
gjennemarbejdet (8. Udg. 1888-89); dertil er det -- med Forbigaaelse
af 4. Bind, hvortil Manuskriptet brændte med M. s Villa i 
Charlottenburg 1880 -- blevet fortsat med 5. Bind (1885; 4. Udg. 1894), der
giver en Fremstilling af de romerske Provinsers Forhold i den
ældre Kejsertid. I den lange Mellemtid var der fra M. s Haand
stadig kommet nye Bidrag til Roms Historie, snart større Værker
som «Die römische Chronologie» (1858) og «Geschichte des römischen 
Münzwesens» (1860), snart mindre Afhandlinger, hvoraf de
vigtigste ere samlede i de 2 Bind «Römische Forschungen»; dertil
ogsaa Udgaver, især af Angoraindskriften («Res gestæ divi Augusti
ex monumentis Ancyrano et Apolloniensi») og af Pandekterne.
Over alt andet hæver sig dog M.s andet Hovedværk, «Römisches
Staatsrecht» (3 Bd., 1871-88), hvori M.s Evne til storslaaede 
juridiske Konstruktioner især træder frem, og som har været 
epokegjørende ved sin nye Opfattelse af Kejsertidens Forfatning. 
M. har spillet nogen Rolle i tysk Politik og en Tid været
Medlem af Rigsdagen. Fremfor alt har han dog været en af de
ledende Mænd i Berlins videnskabelige Liv og virket som Akademiets 
Sekretær fra 1873-95 5 han har gjennemført det mægtige Værk
over de romerske Indskrifter («Corpus inscriptionum Latinarum») og
ogsaa ledet den Afdeling af «Monumenta Germaniæ historica», der
omfatter de ældste Kildeforfattere. Til Trods for sin høje Alder
er han endnu stadig fuldt optaget af videnskabelige Sysler.
-- M. døde 1. Nov. 1903.

Alberti, Schlesw.-Holst.-Lauenb. Schriftsteller-Lex.

Kr. Erslev.



Mommsen, Friedrich, 1818-92, Retslærd, 
blev født i Flensborg 3. Jan. 1818; hans Fader var Kjøbmand Fedder M. Efter at
være udgaaet af Flensborg Skole 1836 studerede han i Kiel, Berlin
og München Retsvidenskab og tog juridisk Examen i Kiel 1841,
blev Avskultant ved og 1848 Medlem af den slesvigske Overret,
tillige s. A. interimistisk Chef for Justitsdepartementet og Medlem
af Landsforsamlingen i Kiel. Da Overretten paa Gottorp havde
nægtet at adlyde Regeringskommissionen i Flensborg, afskedigedes
dens Medlemmer 1850; M., der udelukkedes fra den første Amnesti
1851, forlod sit Fædreland og gik til Gøttingen. Her blev han
1852 Dr. juris, 1853 Privatdocent, 1854 Professor extraordinarius og
1859 Professor ordinarius i Retsvidenskab. 1864 indtraadte han som
Medlem af den slesvigske Appellationsret i Flensborg, 1867 
udnævntes han til Medlem af Overappellationsretten i Berlin og 1868
til Præsident for det nyoprettede evangelisk-lutherske Konsistorium
for Slesvig og Holsten i Kiel, hvor Universitetet 1876 udnævnte ham
til Dr. theol. honoris causa. Fra 1879 var han tillige Kurator for
Universitetet i Kiel. i. Febr. 1892 døde han i Rom. -- M.s vigtigste 
videnskabelige Arbejder vare «Beitrage zum Obligationenrecht» 
(1853-55) og «Erörterungen aus dem Obligationenrecht» (I-II, 1859-79). 
De i første Værk indeholdte Afhandlinger, navnlig
om Indflydelsen af Ydelsens Umulighed paa Obligationsforhold og
Læren om Mora, vare grundlæggende for og søges endnu som
Hovedværker angaaende deres Æmner; ogsaa M.s senere Værker
ere af stor Værdi. 

Alberti, Schlesw.-Holst.-Lauenb. Schriftsteller-Lex.

Jul. Lassen.



Mommsen, Karl Johannes Tycho, 1819-1900, Filolog, 
Broder til ovennævnte C. M. Theodor M., blev født 23. Maj 1819 i Garding
og først undervist hjemme af Faderen, senere i Gymnasiet 
Christianeum i Altona 1834-38. Derefter studerede han i Kiel, hvor
han tog den filosofiske Doktorgrad 1843; han begyndte ogsaa her
sine Studier over Pindar med en Afhandling om Digterens og hans
Tidsalders Historie (Kiel 1845) og en tysk Oversættelse af hans
Digte (Leipz. 1846). Efter at have været Privatlærer nogen Tid i
Altona fik han af Regeringen Understøttelse til en Udenlandsrejse,
væsentlig til Italien, 1846-48. Ved hans Hjemkomst udbrød 
Oprøret i Slesvig-Holsten, og han traadte da ind i Rantzaus Korps
af frivillige, der imidlertid snart blev opløst; derefter var han 
1848-50 Kollaboratør i Husum og saa nogen Tid Lærer ved Christianeum 
i Altona; men siden 1851 har han stadig været uden for
Danmark (i Skolevirksomhed i Eisenach 1851-56, i Oldenburg
1856-64 og i Frankfurt a. M. 1864-85), og hans hele 
videnskabelige Virksomhed tilhører Tyskland. 
-- M. døde 30. Nov. 1900.

Alberti, Schlesw.-Holst-Lauenb. Schriftsteller-Lex.

M. Cl. Gertz.



Momsen, Hans, 1735-1811, Landsbytekniker og Mathematiker, 
fødtes 23. Okt. 1735 i Landsbyen Faretoft, Tønder Amt,
hvor Faderen, Momme Jensen, var Jordbruger og Landmaaler,
medens Bedstefaderen en Tid lang havde været Navigationslærer i
Holland. Drengen viste et ualmindeligt mekanisk Snille og arbejdede
sig tidlig ind i de mathematiske Videnskaber, særlig ved Hjælp af en
hollandsk Oversættelse af Euclides, som han fandt blandt 
Bedstefaderens Efterladenskaber; men paa Grund af Hjemmets trange
Forhold naaede han aldrig frem til skolemæssig Uddannelse. 
Sysselsat med Landbrug, Digebygning og Landmaaling fortsatte han 
gjennem et langt Liv sine mathematiske Studier og sin tekniske 
Uddannelse. Uden Undervisning lærte han at forstaa de almindelige
Kultursprog, ja selv Latin, for at kunne læse de mathematiske
Hovedværker i Grundsprogene, men særlig lagde han sig efter
Landmaaling, Navigation, Astronomi, Urfabrikationens Theori, 
Gnomonik m. m., og han var vel bevandret saa vel i Naturvidenskaberne 
som i Historien og Geografien, ja endog i Filosofi. Hans
tekniske Uddannelse holdt Skridt hermed. Han var Træskærer,
Kobberstikker, Landskabstegner, Bogbinder, han drejede i Træ og
Metal, sleb og polerede Glas, gjorde arkitektoniske Udkast til 
Bygninger, Broer og Sluser og forfærdigede fortrinlige mathematiske
Instrumenter, Ure, Kikkerter, Teleskoper m. m. Til Kirken i sin
Fødeby byggede han et smukt Orgel, og unge, fremadstræbende
Mennesker gav han stadig Undervisning i Mathematik, Landmaaling 
og Navigation. Blandt hans Elever var den senere Professor H. J.
Krebs (IX, 478), der yndede at sende sine mathematiske Manuskripter
til hans Bedømmelse før Trykningen. M. staar som det mest
fremragende Exempel paa det Snille og den Regnekunst, der ikke
sjælden træffes hos den slesvigske Almue. Han døde i Faretoft
13. Sept. 1811.

Schlesw.-Holst. Prov.-Berichte 1813, S. 97 ff.; 1814, S. 357 ff. 
Allg. Deutsche Biographie XXII.                                                                       

P. Lauridsen.



Momsen, Johan Frederik, f. 1813, Hededyrker. 
F. M. er født 2. Jan. 1813 paa Hovedgaarden Sønderskov ved Askov, der
ejedes af hans Fader, Peter M. (d. 1846); Moderens Navn var Maren
f. Rahr. Først som midaldrende Mand fik M. Lejlighed til at virke
for Skovkultur, da han 1850 samlede Ejendommen Skovlyst, nær ved
Sønderskov, med Bøgeskov samt med Krat og Hede, der blev
tilplantet. Desuden deltog M. (1866) i Dannelsen af Aktieselskabet
«Hovborg Plantage» og har i det hele virket meget for Træplantning 
i Sydvestjylland. Han kom saaledes ogsaa tidlig i Forbindelse
med Hedeselskabet, af hvis Repræsentantskab han er Medlem.
6. Nov. 1872 ægtede M. Vilhelmine Marie Dorscheus (f. 25. Avg.
1839), Enke efter Sognepræst i Malt Theodor Julius D. og Datter
af Kjøbmand i Nakskov Fred. Vilh. Chr. Aarestrup.

Hedeselskabets Tidsskr. Febr. 1894.

A. Oppermann.



Monasteriensis, Johannes, d. 1563, s. Spithof.



Monies, David, 1812-94, Portræt- og Genremaler, 
var Søn af jødiske Forældre, Salomon M. (f. 1786 d. 1853) og Frederikke f.
Soldin (f. 1781 d. 1858), og var født i Kjøbenhavn 3. Juni 1812. Da
Faderen, som havde været velhavende, under Krigsaarene 1807-14
forarmedes, voxede Sønnerne op i Fattigdom. Dog fik M. allerede
i sit 12. Aar Adgang til Kunstakademiets Skoler, vandt 1827 den
mindre og 1832 den store Sølvmedaille. Samtidig var han Elev af
J. L. Lund og begyndte tidlig at male og udstille Portrætter. I
dette Fag har han sin største Betydning som Kunstner. Foruden
en Mængde Privatportrætter, blandt hvilke Mandsportrætterne
gjennemgaaende synes at have været de bedste baade i Henseende
til Form og Karakteristik, kan nævnes nogle af mere bekjendte
Personligheder, saaledes af Lægen J. D. Herholdt, hvilket allerede 1833
vakte Opmærksomhed for den unge Kunstner, og af Skuespillerne
Frydendahl, Lindgreen og Winsløw, hvis udprægede Aasyn ere 
gjengivne med Kraft og Sandhed i Form og Farve. Et i hans
senere Alder (1873) malet Portræt af Phister, hvilket brændte paa
Christiansborg i 1884, lignede godt og var godt gjennemført i
Modelleringen, men usandt i Farven, da Kunstnerens Øjne allerede den
Gang vare svækkede. Hans Dameportrætter vare ret elegante, men
som oftest flatterede, d. v. s. udviskede i Karakteristik og Lighed,
og konventionelle efter Tidens Mode i Gjengivelsen, navnlig af
Busten.

Lige saa tidlig (1833) optraadte M. som Genremaler, om end
hans første Billede nærmest var en Række Portrætfigurer af
Kammerater, et Æmnevalg, der jævnlig forekom i Genremaleriets første
Tid i Danmark. Det kaldtes «En Kunstner, som spøger med en
Bondepige, medens hendes Fader sover, i Baggrunden andre
Kunstnere, som tegne og male efter Naturen». Det var Portrætter af
Gurlitt, Simonsen, Kaufmann, Kiærskou, Raadsig og Jerndorff.
Efter at han i 1835 for egen Regning var rejst til München, fik
han Aaret efter en Rejseunderstøttelse (400 Rbdl.) af Fonden ad
usus publicos og var et Par Aars Tid udenlands i alt. Et Billede,
«To Børn ved et Vandløb» (1838), gjorde megen Lykke, ogsaa
«Erindring fra Danseboden» (1849, Kunstforeningen) udmærkede sig
ved heldig Form og Farve. Andre Billeder, «Konfirmanden»,
«Pengebrevet», «En Skovtur» (kongl. Malerisamling) o. fl., vare vel
prægede af et vist Lune, der tiltalte mange, men ikke altid heldige
i Valg af Typer eller i Kolorit. Paa Grænsen af Historiemaleri
stod hans «Episode af Troppernes Hjemkomst» (1850, Frederiksborgmusæet), 
der karakteristisk gjengiver Øjeblikkets dobbelte Stemning,
Glæde og Vemod. Et Forsøg paa at male større Billeder af
Jødefolkets Historie mislykkedes derimod, i det den samme Kunstner,
der modellerede et Portræthoved saa godt, deri var mærkværdig
tom i Gjengivelsen af Hovederne og broget i Farven.

M. ægtede 14. Nov. 1837 Bolette Jacobsen (f. 1810 d. 1889),
Datter af Isak J. og Sara f. Heimann. Han blev 1847 agreeret,
1848 Medlem af Akademiet som Portrætmaler, 1859 titulær Professor
og havde 1867 det Anckerske Rejselegat. Efter at hans Arbejder i
de senere Aar havde faaet en vis Svaghed i Farven, bevarede han
dog sin Arbejdslyst og udstillede indtil sin høje Alder. Han døde
29. April 1894.

Søndagsposten 1875, Nr. 595.
Illustr. Tid. 1894, Nr. 34.
Weilbach, Nyt Kunstnerlex.

Ph. Weilbach.



Monod, Jean, 1765-1836, Præst, blev født i Genf 5. Sept.
1765 og var Søn af Pastor Gaspard Joel M. (d. 1782) og Suzanne
Madeleine f. Puerari (d. 1799 i Kjøbenhavn). Præsteviet i Genf 1787
fik han det Hverv 1790 at følge en kvindelig Slægtning, der rejste
som Gouvernante til St. Petersborg. Paa Tilbagerejsen kom han
tilfældigvis til Kjøbenhavn, blev grebet af Kjærlighed til Etatsraad
Fr. de Conincks (IV, 77) 15aarige Datter Louise Philippine de C.
(f. 25. Dec. 1775 d. 4. Marts 1851 i Paris), forlængede derefter sit
Ophold i Staden og prædikede nogle Gange til Menighedens Bifald
i den reformerte Kirke. Efter en større Rejse kom han 1792
tilbage til Kjøbenhavn og blev 18. Jan. 1793 viet til nævnte Frk. de
Coninck. Ægteparret bosatte sig i Schweits, og M. modtog her
1794 Kaldelse til at være Andenpræst ved den fransk-reformerte
Menighed i Kjøbenhavn. 1806 blev han opfordret til at søge det
ledigtblevne Professorat i Fransk ved Universitetet, men afslog
Tilbudet; derimod blev han Lærer i dette sit Modersmaal for
Arveprinsens Børn. 1808 blev han Præst ved den reformerte Menighed
i Paris og døde i dette Embede 23. April 1836, høj agtet baade
som Prædikant og som elskeligt Menneske. Han var i
Kjøbenhavn paa Besøg i 1812 og prædikede atter her flere Gange. Ved
Reformationsfesten 1817 modtog han Æresdiplom som Dr. theol.
fra det danske Universitet. -- Af hans 12 Børn bleve 4 Præster.
Deriblandt den navnkundige Adolphe M. (f. i Kjøbenhavn 21. Jan.
1802, d. i Paris 6. April 1856), en lysende Stjærne i den evangeliske
Kirke, først Præst i Neapel og Lyon, derefter Professor i
Montauban og fra 1849 til sin Død Præst i Paris. -- Den ældste Broder,
Frédéric M. (f. i Schweits 1794, d. 1863 i Paris), var 1819-49 Præst
i Paris, stiftede derefter med Grev Gasparin en Frikirke og
redigerede «Archives du Christianisme». -- Endelig Guillaume M.
(f. 18. Marts 1800 i Kjøbenhavn, d. 22. Jan. 1896 i Paris), en kort
Tid Præst i St. Quentin, senere Præst i Lausanne, derefter gjennem
alvorlig Sindssyge religiøs Sværmer.

Dansk Minerva, Nov. 1817, S. 77 ff. 
Ad. Monod, Livserindringer og Breve, overs. af W. F. de Coninck (1888-90). 
Lichtenberger, Encyclopédie des sciences réligieuses IX, 314 ff. 
Nationaltid. 15. Marts 1896, Tillæg

A. Jantzen.



Monrad, Christian Ferdinand, 1815-89, Skolemand, 
Søn af Sognepræst til Grejs (senere til Mern) Hans Christian M. (f. 4. Maj
1780 d. 7. Marts 1825) og Ferdinandine Henriette f. Gjertsen (f. 8.
April 1783 d. 8. Juni 1871), var født i Grejs 10. Dec. 1815, blev 
1835 Student paa Sorø Akademi, underviste der i flere Aar og
blev 1838 Lærer hos Institutbestyrer Carlsen i Kjøbenhavn, med
hvem han virkede til Oprettelsen af en Industriskole. Imidlertid
studerede han baade Theologi og Filologi, men maatte 1842 af
Helbredshensyn tage Ophold i Nexø som Huslærer. 1846 blev
han Dansklærer ved Mariboes Danekvindeskole og ved sammes
Realskole, og 1851 udnævntes han til Adjunkt, 1854 til Kollaboratør
ved Flensborg lærde Skole. Her udgav han 1853 en dansk
Formlære og 1858 en dansk Syntax til Skolebrug. Han underviste tillige
i Mønsters danske Pigeskole og overtog senere denne Skole. 1864
blev han afskediget fra Latinskolen, men blev i Flensborg og
fortsatte her sin Skolevirksomhed til 1878, da han overtog Redaktionen
af «Nordslesvigsk Søndagsblad». For øvrigt deltog han med stor
Iver og Nidkjærhed i den nationale Bevægelse i Sønderjylland og
var i mange Retninger en forstandig Raadgiver for Sønderjyderne.
Navnlig arbejdede han lige til sin Død, 1. Juni 1889, utrættelig i
den 1881 stiftede «Forening til det danske Sprogs Bevarelse i
Nordslesvig», i hvis Bogudvalg han var Formand. Han blev 1849 gift
med Anna Thorine Thorsen (f. 1820), Datter af Toldbetjent Thor T.

Erslew, Forf. Lex. 
Alberti, Schlesw.-Holst.-Lauenb. Schriftsteller-Lex.
Sønderjydske Aarbøger 1890, S. 27. 
Dagbladet 5. Juni 1889.

H. R. Hiort-Lorenzen.



Monrad, David, 1763-1847, Generalpostdirektør, 
var en Søn af Provst og Sognepræst i Ejdanger i Akershus Stift Jørgen
Herman M. (f. 1713 d. 1766) og Cathrine f. Stranger (d. 1766). Han
fødtes i Adelhejms Præstegaard 30. Juli 1763, blev 1784 dansk Jurist,
ansattes s. A. som Volontær i danske Kancelli, blev 1786 Kopist
og 1790 Kancellist sammesteds, fungerede som Sekretær ved den
i Aaret 1793 nedsatte Kommission angaaende en bedre Indretning
ved Generalpostamtet, hvilket gav Anledning til, at han 1794 opgav
sin Stilling i Kancelliet, i det han som en Anerkjendelse af det
dygtige Arbejde, han havde udført for Kommissionen, blev udnævnt
til Chef for Generalpostamtets danske Sekretariat, hvormed Stillingen
som Postvæsenets Arkivar var forbunden. 1801 blev han surnumerær 
og 1807 virkelig Direktør i Generalpostamtet og forblev i denne
Stilling, indtil han 1835 blev Generalpostdirektør. Desuden blev
han 1815 Medlem af Postkassepensionsdirektionen, 1816 af den
almindelige Pensionskassedirektion. 1842 tog han sin Afsked fra
sine Embeder paa Grund af svækket Helbred, og han døde 26. Febr.
1847 i Kjøbenhavn. 1790 var han bleven Kancellisekretær, 1799 
Kancelliraad, 1801 Justitsraad, 1809 Etatsraad, 1826 Konferensraad,
1828 Kommandør og 1840 Storkors af Danebrog. -- Han var
almindelig anerkjendt som en nidkjær, energisk og pligtopfyldende
Embedsmand, der i høj Grad bidrog til Gjennemførelsen af de
mange og omfattende Reformer paa Postvæsenets Omraade, som
saa Dagens Lys i hans Funktionstid. Særlig er der dog maaske
Grund til at fremhæve hans Fortjenester af, at Postforbindelsen
imellem Landsdelene i Krigsaarene 1807-14 foregik paa en saa
omsigtsfuld og betryggende Maade, som Tilfældet var. Ej heller
bør lades uomtalt den Snildhed, hvormed han 1807, umiddelbart
før den fjendtlige Okkupation af Sjælland, bragte en Del af de paa
Rosenborg Slot opbevarede kongelige Klenodier og Kostbarheder i
Sikkerhed hos Grevinde Danneskjold-Samsøe paa Gisselfeldt Kloster.
Han blev 2. Juli 1791 gift med Clara Jørgensen (f. 9. Jan. 1767
d. 29. Marts 1848), en Datter af Konditor Hans J. og Cathrine
Margrethe f. Næve.

G. Kringelbach.



Monrad, Ditlev Gothard, 1811-87, Biskop, Politiker, 
fødtes i Kjøbenhavn 24. Nov. 1811 som yngste Barn af daværende
Fuldmægtig i Rentekammeret Otto Sommer M. og Charlotte Frederikke
f. Riis. Faderen, som var født i Norge, bestemte sig efter
Kieler-Freden til at blive ved sit Fødeland og udnævntes af den nye
Regering til Foged i Nordland. Han afrejste strax til sin nye Post,
men da Familien det følgende Aar efter en møjsommelig Sørejse
naaede frem til Throndhjem, modtoges den med Efterretningen om,
at han var bleven sindssvag og havde maattet nedlægge sit Embede.
Lykkeligvis kunde hans norske Slægtninge tage sig noget af
Familien, og den levede, som den kunde, paa en lille Gaard i
Nærheden af Throndhjem fra 1815-19. Men Faderens Tilstand
forværredes, og han brød stundum ud i Raseri, saa at han endog en Gang
vilde ombringe Hustruen. Hun forlod ham da og tog til sin Slægt
i Hertugdømmerne, hvor hun døde 1828. Kun én Gang gjensaa
M. sin Moder paa et kort Besøg hos hende i 1825. Faderen døde
i dyb Melankoli i Danmark 1862. -- Da Familiens Samliv i
Throndhjem saaledes opløstes, kom den forladte Dreng til en Slægtning,
Kjøbmand Kornerup i Præstø, i hvis Hus han tilbragte 6 glædeløse
Aar. Familiens Kaar vare indskrænkede; det var af Godhed, den
havde modtaget ham, men den følte næppe synderlig Sympathi for
den indesluttede Dreng, som den ikke forstod sig paa. Han fik
ikke anden Undervisning end den, der gaves i den almindelige 
Borgerskole, og hans Fremtidsudsigter indskrænkede sig til en Gang
at blive Dreng i Principalens Kjøbmandsbod. Men den daværende
Præst i Byen, Digteren N. Søtoft, var bleven opmærksom paa hans
overordentlige Begavelse, og ved Hjælp af en Indsamling bragtes
et Par Hundrede Daler til Veje, hvorved det blev muligt at sætte
ham i Vordingborg Latinskole. Der kom han i Huset hos 
daværende Adjunkt L. Westengaard, der tog ham med sig, da han
1 1/2 Aar efter blev Præst i Pedersborg og der forberedte ham til
Studenterexamen, som han tog 1830 med Udmærkelse, som i det
hele hans akademiske Bane blev saa glimrende som næppe nogen
andens før eller senere, Hans udmærkede Examiner skaffede ham
hurtig Regens og senere Borchs Kollegium. Derved kom han i
nærmere Berøring med andre Studenter, han vandt en trofast Ven
i C. F. Allen, der var hans Kontubernal paa Regensen, og han
kom snart ind i den ovenfor i Artiklen om Hall (VI, 494) omtalte
Kreds af begavede jævnaldrende, der alle senere have spillet en
større eller mindre Rolle i vort offentlige Liv. Men han levede
dog væsentlig med sig selv, og hans forladte Barndom havde 
allerede givet hans Væsen det Præg, som det senere beholdt. Han
gav sig ikke hen, og naar han meddelte sig, følte man, at det
mindre var af virkelig Fortrolighed, end fordi hans Tanker behøvede
et Afløb, eller han vilde høre andres Mening. Hans Sind var i
en bestandig Uro og Gjæring, og han kunde pludselig slaa fra en
Stemning over i en modsat. Sine Studier drev han med stor
Energi, theologiske, filosofiske og æsthetiske, og der skulde ikke
let findes nogen, der bedre end han kjendte sin Goethe eller
Shakspeare. Der var et godt Stykke af en Digter i ham, hvad
der senere mægtig bidrog til at gjøre hans Veltalenhed saa rig
og gribende.

I 1836 tog han theologisk Examen, men med en af disse
bratte Vendinger, som hans Liv frembyder ikke faa Exempler paa,
gav han sig til at studere orientalske Sprog, og allerede 1838 
forsvarede han sin Afhandling for Magistergraden. I Sept. s. A. rejste
han med Stipendium til Paris, hvor han studerede semitiske Sprog
under Bournouf, Quatremére og Reynaud, der snart bleve opmærksomme 
paa denne sjældne Elev. Men heller ikke i Videnskaben
kunde hans urolige Sind slaa sig til Ro, og dertil kom, at han
kort før sin Afrejse var bleven forlovet med Murmester Lüthans'
smukke og begavede Datter Emilie Nathalie. M. var altid meget
modtagelig for kvindelig Elskværdighed, og han, der aldrig havde
kjendt et Familieliv, var ganske betagen af sin Lykke. Da han i
Efteraaret 1839 havde endt sine foreløbige Studier i Paris, bestemte
han sig derfor til at gjøre et Besøg i Hjemmet, før han fortsatte
sin Rejseplan at gaa til Ægypten, og han befandt sig saaledes i
Kjøbenhavn, da Frederik VI døde 3. Dec. 1839. Ved en Hændelse
kom han tilstede ved det Studentermøde, Lehmann havde
sammenkaldt til samme Dags Aften. Lehmanns Forslag om, at Studenterne
skulde indgaa med en Petition til den nye Konge, mødte en saa
kølig Modtagelse, at det vilde være faldet, hvis ikke M. havde
taget Ordet og ved sin Veltalenhed havde omstemt Forsamlingen.
Og hermed var Tærningen kastet, fra nu af tilhørte M. det
politiske Liv, kun i det kunde hans mangesidede Evner komme til
deres Ret, kun i det kunde hans urolige Aand finde den
Tilfredsstillelse, som en stille gejstlig eller videnskabelig Virksomhed ikke
til fulde kunde bringe ham.

Hurtig kom M. til at staa i det liberale Partis forreste Række.
Faa Uger efter begyndte han Udgivelsen af de «Flyvende politiske
Breve». Allerede det første Nummer vakte umaadelig Opsigt, thi
med en ukjendt Frimodighed bestemte han «det danske Monarkis
Princip» som «Afhængighed af Østmagterne, Tendens til indre
Sønderlemmelse og uhyre Svækkelse i finansiel Henseende». I det
næste Nummer angav han som den eneste Redning ud af denne
Elendighed en Konstitution, og ved denne Lejlighed fremsætter
han den Grundbetragtning, som han i det længste fastholdt, at
«nationale og provinsielle Forskjelligheder vilde blegne, naar
Frihedens Sol oprandt». Han blev strax sat under Tiltale, og 5. Sept.
1840 dømtes han til Bøder og 1 Aars Censur. Imidlertid havde
han fra 1. April afløst David som Medlem af «Fædrelandets»
Redaktion, og hans første Artikel i Bladet, «Kongen vil ikke handle
med Stænderne, saa maa Stænderne handle med Kongen»,
fremkaldte talrige Adresser til Stænderne om en Konstitution. Men
Regeringen svarede med at forbyde Embedsmænd at undertegne
Petitioner om Forfatningsforandringer, og dermed var den
konstitutionelle Bevægelse stækket; thi Borgerstanden alene uden
Embedsmændene kunde ikke bære den op. Der maatte søges en bredere
og dybere Basis for den. Under disse Omstændigheder mente han
at kunne bruge sin Tid bedre end til at skrive Dagbladsartikler.
Han var desuden ved sit Giftermaal (1. Maj 1840) bleven
Gaardejer i Kjøbenhavn og som saadan 17. Marts 1841 indvalgt i
Borgerrepræsentationen. Fra 1. Juli fratraadte han «Fædrelandets» 
Redaktion, men optog sin tidligere publicistiske Virksomhed i et større
og betydningsfuldere Omfang end før. I sine politiske Breve og
senere i «Dansk Folkeblad», hvis Redaktion han overtog fra Maj
1843 efter Hjemkomsten fra et halvt Aars Udenlandsrejse, aabnede
han, saa at sige, et Kursus, der gav ham selv et grundigt
Underlag for hans tilkommende politiske Virksomhed og tillige udbredte
en Kundskab til statsretlige Forhold i Publikum, hvortil dette i
Regelen højlig trængte. De 3 1/2 Aar, han redigerede Folkebladet,
vare hans politiske Læreaar, og meget af den Dygtighed, som
senere lagdes for Dagen af den grundlovgivende Forsamling,
skyldtes sikkert den Opdragelse, mange af Medlemmerne havde faaet
gjennem disse Artikler. I disse Aar steg M.s Anseelse overordentlig
hos den intelligentere Del af det liberale Parti, og Regeringen følte,
at han var en Magt, den maatte regne med. Men 3 1/2 Aars anstrængte
publicistiske Virksomhed fordrede til sidst Hvile. M., der forgjæves
havde søgt om den nys oprettede Post som Direktør for
Kjøbenhavns Skolevæsen, modtog da i 1846 F. M. Knuths Tilbud om at
indstilles til Præst i Vester Ulslev paa Laaland, hvortil Besidderen
af Knuthenborg havde Kaldsret.

Men, hvor ivrig M. end tog sig af denne nye Virksomhed,
vedblev han dog med Opmærksomhed at følge de politiske
Begivenheder, og manges Forventninger samlede sig om Præsten i Vester
Ulslev. Dette viste Kjøbenhavn ved i Dec. 1846 at vælge ham til
Medlem af Stænderforsamlingen. Men da kom 1848. M. traadte
skarpt op mod den dualistiske Opfattelse, der laa til Grund for
Reskriptet af 28. Jan., men han lovede sig et gunstigt Resultat af
en direkte Forhandling mellem Repræsentanter for de 2
Nationaliteter og anbefalede derfor alligevel at vælge «erfarne Mænd». Han
blev da ogsaa selv valgt af Roskilde Stænder, men som bekjendt
hindrede Begivenhederne den videre Udførelse af Reskriptet. Paa
Efterretning om Oprørets Udbrud i Holsten ilede M. til Kjøbenhavn
og deltog i det 2. Kasinomøde. Hans moderate Holdning og
anerkjendte Dygtighed bevirkede, at Bardenfleth blandt Oppositionens
Førere først henvendte sig til ham, da det nye Ministerium skulde
dannes, og skjønt han vilde have foretrukket at indtage en Stilling
som Departementschef, gav han til sidst efter for A. W. Moltkes og
Bardenfleths bestemte Forlangende og indtraadte som Kultusminister
i Martsministeriet (22. Marts). Det blev ham overdraget at
udarbejde Udkastet til Grundloven, men han kom ikke til at forsvare
det i den grundlovgivende Forsamling, thi allerede 15. Nov. 1848
fratraadte Martsministeriet paa Spørgsmaalet om Slesvigs eventuelle
Deling, og M. kom ikke senere ved Valg ind i Forsamlingen.
De Vakancer, som efterhaanden indtraadte mellem de kongevalgte,
besattes af Novemberministeriet med andre af hans Kolleger, og
han vilde efter al Sandsynlighed have haft samme Skæbne som
Lehmann, hvis han havde stillet sig til et Folkevalg.
Martsministeriets Medlemmer, og da navnlig M. og Tscherning, vare nemlig
blevne i høj Grad upopulære, i det man gjorde dem ansvarlige for
ikke at have kunnet realisere de Illusioner, man havde gjort sig
om, hvad der kunde udrettes i militær og diplomatisk Henseende.

Men hvad ingen kunde hindre ham i, var at forsvare sit Værk
med sin Pen, og det gjorde han i en Række af Artikler i
«Fædrelandet». Det var navnlig om Valgbestemmelserne, Striden stod.
Inden Forhandlingerne derom begyndte, var Tilbageslaget efter
Februarrevolutionen blevet saa stærkt i Evropa og ogsaa her hjemme,
at en mægtig Opposition mod den almindelige Stemmeret, og ikke
mindst fra de liberales Side, gjorde sig gjældende. Det var mod
denne Opposition, at M. optraadte, og, hvad man end i øvrigt
dømmer om dette Spørgsmaal, maa det erkjendes, at der næppe
er ført et dygtigere Forsvar for den almindelige Stemmeret end det,
M. leverede i de ovennævnte Artikler og senere i «Politiske Breve»
1878. Som bekjendt blev Resultatet ogsaa, at Udkastets
Bestemmelser kun forandredes, for saa vidt Landstingsvalgene bleve
middelbare, og der i Steden for Diætløshed indførtes en Valgbarhedscensus
for Landstingets Medlemmer.

13. Febr. 1849 var M. bleven udnævnt til Biskop for
Laaland-Falsters Stift. Han modtoges ikke af Befolkningen med Velvilje,
men det varede ikke længe, før hans mægtige Personlighed vidste
at gjøre sig gjældende, og 1850 valgtes han ind i Folketinget af
Maribo Amts 4. Valgkreds, som han, paa en kort Afbrydelse
nær i 1853, vedblev at repræsentere, indtil han 1865 nedlagde
sit Mandat. Hans overlegne Dygtighed og udmærkede
parlamentariske Evner gjorde, at han snart anerkjendtes som Tingets
betydeligste Medlem. Han var afgjort Demokrat, men, som M.
Rosenørn skrev, «han havde en stærk Følelse af, at der behøves
Myndighed hos Regeringen og Disciplin i Folket, og hans
demokratiske Følelse lod ham ikke glemme at tage Hensyn til det
overleverede og andres begrundede Rettigheder». Han hørte ikke fuldt
ud til noget Parti, dertil var han alt for uafhængig. For Højre var
han desuden altid den revolutionære Martsminister. Det  
national-liberale Parti, hvortil han nærmest skulde regnes, kunde ikke
tilgive ham, at han var mere Helstatsmand end Ejderpolitiker, og at
den almindelige Stemmeret hos os var hans Værk. Med
Bondevennerne vilde han «nok være i Alliance, men ikke inkorporeres
af dem», og efterhaanden som den politiske Stilling udviklede sig,
blev Forholdet mellem ham og dem ofte meget spændt. Endnu
mindre havde han et eget Parti, et saadant hverken vilde eller
kunde han danne. Han mente, at «et Parti vil, at Chefen skal
gjøre, hvad det vil, og det gjør ikke, hvad han vil». Han egnede
sig desuden slet ikke til at være det «Kit», der behøves til at
holde et Parti sammen. Dertil manglede han den behørige
Smidighed og brede Gemytlighed. Han støttede sig derfor snart til den
ene, snart til den anden Side af Tinget, og afvexlende ramte
han begge, men hyppigst dog Venstre, med sin bidende Ironi, der
skaffede ham mange personlige Uvenner, og selv mod sine Venner
viste han ofte den samme Kølighed og Tilbageholdenhed som i
sin Ungdom. Han var højt anset, og selv hans Modstandere ydede
altid hans Skarpsindighed og Dygtighed fuld Anerkjendelse, men
han var mere frygtet end elsket. Han blev derfor egentlig aldrig
Tingets regulære Fører, kun i særlig kritiske Perioder samlede
man sig om ham som den naturlige Leder.

Dette var navnlig Tilfældet i den stormfulde Periode 1852-54.
Kundgjørelsen af 28. Jan. 1852 brød med Ejderpolitikken og
opstillede Helstaten som sit Program. I Princippet var M. ganske
enig dermed, om han end misbilligede Enkeltheder, men han vilde,
at alt skulde ske ad lovlig Vej med Rigsdagens Samtykke. Efter
at Bluhme havde givet et i det væsentlige fyldestgjørende Svar paa
de 2 mesterlig gjennemførte Interpellationer af 3. og 13. Febr.,
bevarede M. en velvillig Holdning lige over for Januarministeriet
og støttede endog af al Kraft Bluhme i Arvesagen. Men
anderledes stillede Forholdet sig, da, til M.s store Beklagelse, Ørsted
havde afløst Bluhme som Premierminister. Rigsdagen havde ikke
Kompetence til at udtale sig om de Forfatninger, der gaves for
Slesvig og for Holsten, deres Ensartethed i Modsætning til
Kongerigets Grundlov og deres Valgbestemmelser, der sikrede de
separatistiske Klasser Overvægten i Stænderne. Men da Ørsted forelagde
en helt omarbejdet Grundlov, nægtede at gjøre Rigsdagen i
Forvejen bekjendt med Fællesforfatningen og, tvært imod Regeringens
tidligere bestemte Tilsagn, vedkjendte sig den Anskuelse, at
«Forbeholdet» i Grundlovens Indledning gav Kongen Myndighed til at 
oktroiere saa vel Grundlovsforandringen som Fællesforfatningen,
interpelleredes Ministeren 9. Marts 1854 af M., paa hvis Forslag
Tinget derefter vedtog en skarp Mistillidsadresse. Endnu denne
Gang holdt Ministeriet sig, og det benyttede sin Sejer til at
afskedige M. (26. April) tillige med Hall og Andræ samt til at
oktroiere Fællesforfatningen af 26. Juli 1854. Da Rigsdagen derefter
traadte sammen i Okt., lod M. sig saaledes henrive af sin naturlige
Heftighed, som han ellers vidste godt at lægge Baand paa, til at
foreslaa Rigsretsaktion og at stille Skattenægtelse i Udsigt. Hall
tog Sagen mere politisk rigtig ved at indskrænke sig til at
foreslaa en Adresse, der, uden at berøre det kildne Spørgsmaal om
Lovligheden af Juliforordningen, kun androg paa en Udvikling af
Fællesforfatningen i en virkelig konstitutionel og repræsentativ
Retning. Denne Overilelse af M. skadede ikke blot hans Stilling i
Rigsdagen, men afgav ogsaa i alt Fald et Paaskud til at holde
ham ude af Ministeriet af 12. Dec., hvor man fra forskjellige Sider
ikke ønskede ham. For dog at knytte ham til den nye Regering
konstitueredes han 1. April 1855 (definitivt udnævnt 1. Dec. s. A.)
som Overdirektør for Almue- og Borgerskolevæsenet og som Chef
for Kultusministeriets 3. Departement, en Post, der oprettedes for
ham. Men senere, da Hall definitivt havde overtaget
Udenrigsministeriet, indtraadte M. 6. Maj 1859 som Kultusminister efter
faktisk at have bestyret dette Ministerium siden 31. Avg. 1858 som
Direktør. Denne Glæde blev dog kun kort, thi det
Krieger-Hegermannske Forsøg paa at fjærne Berling, som væsentlig var drevet
bag M.s Ryg, nødte Ministeriet til at gaa af (2. Dec. 1859). Man
havde ved Hoffet haabet, at M. vilde paatage sig at danne et nyt,
men han afslog det og bestemte sig til at rejse til Paris. Ved
Afskeden med Kongen lovede M. dog at ville komme tilbage,
saa snart man havde Brug for ham. Dette skete, da Ministeriet
af 2. Dec. opløstes ved Rotwitts Død 8. Febr. 1860. M. stødte
imidlertid paa Vanskeligheder, i det Hall ikke vilde overtage
Udenrigsministeriet, med mindre han tillige blev Konseilspræsident.
Hvor meget det end kostede M., gav han dog efter og overtog
selv (24. Febr.) Kultusministeriet og interimistisk
Indenrigsportefeuillen. I de 1 1/2 Aar, han forenede disse 2 Stillinger, viste han
ret sin Evne til grundig at sætte sig ind i de forskjelligste Sager
og sin forbavsende Arbejdskraft. I Sessionen 1860-61
gjennemførte han Fæsteloven, der gjorde Ende paa dette virksomme
Agitationsæmne, Lovene om Kjøbenhavns kommunale Skatter,  
Stempelvæsen, Sønæring, Handelsvægt, Arveafgift, Jærnbanesystemet,
Kirke- og Præstegaardssyn osv. Han skal i denne ene Session have talt
ikke mindre end 766 Gange, Møderne i Rigsdagen trak ikke
sjælden ud til Kl. 1-2 om Natten, men altid var han tilstede, lige
aandsfrisk og slagfærdig. Det var maaske den lykkeligste Tid i
hans Liv. I alle Partier og fra alle Sider anerkjendtes med
Beundring dette omfattende Reformarbejde, og ved et Afskedsgilde,
som 100 Rigsdagsmedlemmer afholdt ved Sessionens Slutning,
udbragte J. A. Hansen hans Skaal.

Desto større blev Skuffelsen, da Hall i Sommeren 1861
besluttede at besætte Indenrigsministeriet med Lehmann. 15. Sept.
maatte M. saaledes afgive dette og indskrænke sig til sit
Kultusministerium, hvad der næppe tjente til at forbedre Forholdet mellem
ham og Konseilspræsidenten. Det vilde have været en stor Lykke,
hvis de havde kunnet slutte sig sammen i et fast og enigt
Samarbejde, thi den enes Idérigdom, Initiativ og Arbejdsevne fandt et
fortræffeligt Supplement i den andens praktiske Dømmekraft,
Ligevægt og taalmodige Sejhed, der aldrig forhastede sig. Ulykkeligvis
adskiltes de ikke blot ved deres forskjellige Karakterer, de
divergerede ogsaa i deres politiske Anskuelser og navnlig i Spørgsmaalet
om Monarkiets Ordning. Hall havde indset, at Modsætningen
mellem de 2 Nationaliteter var bleven saa stærk, at de ikke kunde
forenes i en Fællesforfatning, og han havde derfor intet imod, at
efterhaanden den konstitutionelle Forbindelse mellem Holsten og
det øvrige Monarki løstes under Trykket af Forbundets Trusler og
de andre Magters Raad. M. havde 1848 sluttet sig til
Ejderprogrammet, fordi den Gang ingen anden Løsning syntes mulig. Men
da Forholdene forandrede sig, vendte han tilbage til Helstaten.
Man maatte, mente han, af al Magt søge at komme til Akkord
med den tyske Opposition, thi kun saaledes kunde man faa Ende
paa Forbundets Indblanding, og det burde ske hurtigst muligt, thi
Krisen kunde komme paa det for os ubelejligste Øjeblik. I
Rigsraadet søgte han derfor at komme Tyskerne i Møde, og i
Minister-raadet insisterede han paa en Revision af Forfatningen i samme
Retning. Først de holstenske Stænderforhandlinger i 1861
overbeviste ham om Umuligheden for Tiden af en Fællesforfatning, og
dog billigede han kun Forfatningen af 18. Nov. 1863, fordi han
mente, at den ikke kunde hindre Holstens mulige Gjenoptagelse,
og fordi de mere demokratiske Valgbestemmelser vare gunstigere
for det danske Element i Slesvig. I en større Stat kunde M. og 
Hall være blevne Chefer hver for sit Kabinet og have afløst
hinanden i Regeringen; her kunde den ene ikke undvære den anden,
og som Kolleger maatte der alt for let opstaa en vis Skinsyge
imellem 2 Mænd, som vare alt for betydelige, til at i Længden den
ene kunde underordne sig den anden.

Saaledes var Forholdet, da Tronskiftet indtraadte. 24. Dec.
1863 indgav Hall Ministeriets Demission, som Kongen modtog
d. 28., og samme Aften overtog M. paa Kongens Opfordring at
danne et nyt. M. havde indtrængende opfordret Hall til at
rekonstruere Ministeriet, han havde erklæret, at han i alt Fald ikke
vilde udsætte sig for, at, ligesom i 1859, Styrelsen gled over i
ubekjendte Hænder, og endelig anmodede han Hall om at indtræde
i det nye Kabinet som Kultusminister. Ulykkeligvis afslog Hall det;
han vilde formodentlig have kunnet udøve en gavnlig Indflydelse
paa det afgjørende Tidspunkt. 31. Dec. dannedes det nye
Ministerium med M. som Konseilspræsident og Finansminister. -- De
faktiske Begivenheder under M.s Styrelse ere tilstrækkelig bekjendte,
men først Fremtiden vil kunne kaste det Lys over disse
Begivenheders indre Historie, Aarsager og Motiver, som behøves for at
bedømme, hvad Ansvar der falder paa M. personlig. Hvad der er
vist, er, at hvem der end havde staaet i Spidsen for Regeringen,
vilde Krigen ikke have været til at undgaa, og at alle ydre og
indre Omstændigheder vare saa uheldige for os som vel muligt.
M. har i Rigsraadet og i Rigsdagen vist, at de Skuffelser, som
Krigsbegivenhederne bragte os, ikke kunne lægges ham til Last,
og da Rømningen af Danevirke fremkaldte en Bevægelse i
Kjøbenhavn, som kunde have haft uberegnelige Følger, skyldtes det alene
hans koldblodige Besindighed og overordentlige Aktivitet, at
Ordenen saa hurtig blev gjenoprettet. Derimod bærer han Ansvaret
for den skæbnesvangre Statsraadsbeslutning af 21. Juni, som
forkastede det engelske Voldgiftsforslag. M. frygtede for, at
Resultatet af en Voldgiftskjendelse vilde blive en Delingslinje, der i alt
Fald ikke naaede længere mod Syd end til nord for Flensborg,
hvorved altsaa en Del af det dansktalende Slesvig og navnlig
Hertugdømmets danske Hovedstad vilde tabes. Dette var saa meget
rimeligere, som Tyskland havde erklæret, at det ikke paa Forhaand
vilde erklære sig bundet ved Kjendelsen, og i det højeste havde
vist sig villigt til at modtage Linjen Bov--Højer. Men hellere end
at udsætte det danske Folks Integritet for en saadan Sønderlemmelse
mente M. ikke at burde unddrage sig Ansvaret for at prøve  
Vaabenlykken paa ny, saa meget mere som det antoges, at Fjenden ikke
vilde kunne gaa over til Als eller Fyn. «Jeg véd vel,» sagde han,
«at bagefter, naar Chancerne, som man havde sat sine Forventninger
til, ikke vare gaaede i Opfyldelse, sige mange: «dette kunde man
tydelig have indset», men jeg fastholder, at efter Mænds Mening,
som nøje kjende engelske Forhold, turde vi gjøre Regning paa fra
England at faa materiel Understøttelse.» Som det senere er blevet
bekjendt, vare baade Palmerston og Russell stemte for en virksom
Optræden til Fordel for os, og hvis ikke Als var blevet taget, er
der megen Rimelighed for, at Underhuset vilde have sluttet sig til
Overhusets Mistillidsvotum mod Whigministeriet.

8. Juli 1864 indgav M. paa Kongens Opfordring Ministeriets
Demission, og efter at han havde været behjælpelig ved Dannelsen
af det nye Kabinet, indtog han sin Plads i Rigsraadet, hvor han
under Adresseforhandlingen holdt den mærkelige Tale, der med al
sin Exaltation og Upraktiskhed var saa gribende og storslaaet, at
«ingen i Forsamlingen hørte den uden med den største Bevægelse».
Med hele den Styrke, han kunde lægge i sin Tale, fastholdt han,
at vi ikke endnu vare nødte til at søge Fred for enhver Pris.
«Først naar Hovedstaden var erobret, naar hele Landet var
indtaget, maatte vi se at faa Fred for enhver Pris.» Hovedsagen var,
at det danske Folks Integritet bevaredes. «Havde jeg Valget»,
sagde han, «mellem at bevare det danske Folk eller at bevare vor
politiske Frihed, vilde jeg ikke betænke mig paa at vælge det første,
og dersom det skulde være saa, at det danske Slesvig skulde gaa
bort fra os og ind i det tyske Rige, og Valget beroede paa mig,
hvad der skulde gjøres, da siger jeg, at jeg vilde følge Slesvig med
Kongeriget, jeg vilde ikke slippe, ikke forlade det. Folkets
Integritet er for mig det første og vigtigste; alt andet, hvad enten det
hedder Frihed, eller hvad andet Navn det har, er for mig af
underordnet Betydning.»

Endnu et Aar deltog M. i Forhandlingerne, men han var
legemlig og aandelig brudt, da det danske Slesvig var tabt. Han
bestemte sig til foreløbig at flygte langt bort fra Verden og Politik,
og hans Valg faldt paa det fjærne Ny Zeeland. Lyststedet
Hummeltofte ved Frederiksdal, som han havde kjøbt 1854, solgte han nu.
29. Nov. 1865 samlede 70 Medlemmer af Repræsentationerne sig til
et Afskedsgilde for ham. J. A. Hansen holdt Festtalen, i hvilken
han smukt og hjærtelig takkede ham for, hvad han havde gjort
for Friheden, og endte med at udtale sin Overbevisning om, at han 
«i alle sine Handlinger kun havde ladet sig lede af Hensynet til
Fædrelandets Vel». -- Den følgende Dag afrejste M. med Familie
og ankom 4 Maaneder efter til Ny Zeeland. Med sin mærkelige
Elasticitet og praktiske Sans fandt han sig til rette i det nye og
møjsommelige Nybyggerliv. Han kjøbte Jord paa den nordlige Ø,
byggede Hus, ryddede Skov, kjøbte Kreaturer, arbejdede selv, drog
sine Fiskergarn, huggede og savede Brænde, læste med sine Børn,
studerede Maorisk, kort sagt arbejdede fra Morgen til Aften. Paa
denne Maade gjenvandt han sin fulde Sundhed, men dermed ogsaa
Trangen til aandelig Virksomhed, saa at han bestemte sig til at
vende tilbage til Civilisationen. I Dec. 1868 afsejlede han med sin
Familie, og i April 1869 kom han her tilbage. Snart gjenindtraadte
han i gejstlig Virksomhed, først (fra Juli s. A.) som Præst i
Brøndbyerne, siden (fra Febr. 1871) som Biskop i sit gamle Stift.
Ligeledes tog han atter fat paa sin litterær-politiske Virksomhed. I
Dec. 1869 holdt han 2 Forelæsninger, som han kaldte «politiske
Drømmerier», i hvilke han udviklede Alternativet: enten Forsvar
paa Liv og Død eller Afvæbning og Danmarks Forvandling til «et
monarkisk Hamborg». Fra Tid til anden fortsatte han sine
«Politiske Breve», af hvilke flere minde om hans bedste tidligere. Længe
søgte han forgjæves at komme ind i Rigsdagen, og først 1881
lykkedes det ham at blive valgt i Middelfart. Men Folketinget var
ikke længere det, han havde kjendt for 16 Aar siden. Det var en
ny Generation med andre Grundanskuelser og Synsmaader, og heller
ikke over ham selv vare Aarene gaaede sporløst hen. Han
bekæmpede Provisorismen og, hvad han kaldte «den enbenede
Parlamentarisme», men han fordømte ogsaa Visnepolitikken. Partierne
stode dog for skarpt imod hinanden, til at han kunde udrette
noget. Han trak sig da tilbage 1886 og levede i Nykjøbing med
sine Studier og i et lykkeligt Familieliv med sin Hustru, Enken
efter Edv. Phil. Hother Hage (VI, 456), Emmy Vilhelmine Elise f.
Tutein, hvem han havde ægtet 16. Febr. 1875, 3 1/2 Aar efter at
hans første Hustru var død. 28. Marts 1887 fandt man ham rolig
død i hans Arbejdsstol. Hans Enke levede til 1894. -- 1859 havde
han faaet Danebrogsordenens Kommandørkors, 1864 dens Storkors.

Det havde været et uroligt Liv, rigt paa Triumfer, men ogsaa
paa bitre Skuffelser, paa Anerkjendelse, men endnu mere paa
Miskjendelse. Hans Begavelse, Kundskabsfylde, Arbejdsevne og
Viljeskraft har ingen kunnet benægte, lige saa lidt som hans Veltalenhed,
der var lige mægtig i alle Tonarter, lige fra gribende Pathos i hans 
Rigsraadstaler i 1864 og i «Politiske Drømmerier» til betagende
Lyrik som i hans Tale for Kvinden 1845 i Ridehuset. Det er sandt,
at han elskede Magten, men som den, der forstaar at bruge den,
og at han aldrig glemte det Ansvar, som følger med den, viste
bedst den fortvivlende Sorg, der overvældede ham, da han, der
havde oplevet Norges Tab, nu ogsaa skulde se Slesvig skilles fra
Danmark. Hans Forudsætninger svigtede, da han hellere end at
opgive noget af den danske Nationalitet vovede det yderste. Men
hvor strængt man end vil dømme derom, vilde det være uretfærdigt
at lade ham undgjælde for, hvad der skyldes Aarhundreders
Misgreb, og det vilde være utaknemmeligt derover at glemme det store
Arbejde, han allerede før 1848 havde udført, den Hovedandel han
havde i Grundloven, som han værnede om med hele sin Energi,
hver Gang han ansaa den for truet, hans vigtige Reformarbejde
som Minister og endelig, hvad vort parlamentariske Liv skylder
ham for den Grundighed og Dygtighed, som udmærkede
Rigsdagsforhandlingerne, medens han deltog i dem. Han var i sine sidste
Aar Gjenstand for skaanselløse Angreb, men han tog sig dem ikke
nær. Han, den gamle Kritikus, kjendte jo bedre end nogen anden
sine Mangler og sine Misgreb, og «den, der kan spotte og haane
sig selv, for ham er fremmed Spot et Kys og Andenmands Haan
Klap»; han appellerede rolig til Historiens Dom, thi, som han
sagde, «et godt Eftermæle er en dejlig Ting, men det er min Tro,
at enhver faar det til sidst efter Fortjeneste».

Birkedal, Personl. Oplevelser I, 108 ff. 
Graae, D. G. M. (1887). 
Erslew, Forf. Lex. 

P. Vedel

-- Som Theolog og kirkelig Personlighed indtog D. G. Monrad
en ejendommelig Plads. Hans Liberalisme skilte ham i kirkepolitisk
Henseende lige saa meget fra Grundtvigs kirkelige Frihedsidealer
som fra den Mynster-Martensenske Konservatisme, og over for den
dogmatiske Spekulation forholdt han sig ikke mindre kritisk end
over for Grundtvigs Paastand om Trosbekjendelsens Oprindelse.
Hans theologiske Fysiognomi minder i mangt og meget om de
gamle latitudinariske Biskopper i England, der blandt andet
udmærkede sig ved en tolerant Forstaaelse af de forskjellige kirkelige
Retninger.

Et af M.s første trykte Arbejder var en poetisk «Hilsen til
Schleiermacher», der fremkom ved samme Lejlighed som Martensens
tyske Digt (ovfr. S. 162). Efter at han med Glans havde taget 
theologisk Attestats (1836), kastede han sig over Studiet af de
østerlandske Sprog, og ved en Afhandling om et Æmne fra den
semitiske Filologi vandt han Magistergraden (1838). Derpaa tiltraadte
han en længere Udenlandsrejse, der ikke alene øgede hans
theologiske Viden og udvidede hans kirkelige Blik, men ogsaa nærede
hans Interesse for den politiske Liberalisme, som i ham fik en
trofast Tilhænger. Efter Hjemkomsten var det Skolen og PolitikkenT
der optoge ham mest, men da hans første korte Ministerium var til
Ende, og han i en forholdsvis ung Alder var bleven Biskop over
Laalands og Falsters Stift (1849), traadte de kirkelige Interesser i
Forgrunden. I en Recension over Roskilde Konvents Salmebog
(1852) udtalte han Ønsket om, at en Del af de i denne optagne
Salmer maatte vige Pladsen for et tilsvarende Antal af de ældre,
og at der i disse kun blev foretaget Saadanne Ændringer, som vare
aldeles nødvendige. For at vise, hvorledes han tænkte sig
Salmebogsspørgsmaalet løst, udgav han (1854) et Forslag til en ny Udgave
af «Evangelisk-kristelig Salmebog», der blev indledet med et
Forord, hvori han udtalte, at det var en Skam for Kirken, at den
ikke bedre forstod at føre sig de Naadegaver til Nytte, som vare
den skjænkede i Kingos, Brorsons og Grundtvigs Salmer.

Inden dette Forslag udkom, var han afskediget fra sin
Bispestol, og Politikken lagde for en Tid atter stærkt Beslag paa hans
Kræfter. Men da han (1864) gik af som Minister og igjen fik den
lange Dag til sin Raadighed, vendte han tilbage til de semitiske
Studier. Han havde tidligere begyndt paa en ny Oversættelse af
de gammeltestamentlige Salmer; nu udgav han først «Profeten
Esaias» (1865) og kort efter «Job og Salmerne» (s. A.), men
dermed standsede den paatænkte Gjengivelse af det gamle Testamentes
profetiske og poetiske Skrifter. Opbruddet til Ny Zeeland satte
foreløbig en Bom baade for hans theologiske Studier og for hans
theologiske Produktion.

Da han var vendt hjem fra Avstralien og efter den korte
Virksomhed som Landsbypræst paa ny var bleven kaldet til den
laalandske Bispestol (1871), overraskede han den kirkeligsindede
Del af vort Folk med den Gave, der aabner det rigeste Indblik i
hans theologiske og kirkelige Ejendommelighed, de «Prædikener
paa alle Søn- og Helligdagene i Aaret samt i Fasten» (1871), som han
dedicerede til Menighederne i Brøndbyvester og -øster «med Tak
for den Velvilje, hvormed de havde fredet om Liv i deres Midte».
En betydeligere Prædikensamling er næppe udgaaet fra nogen dansk 
Præstegaard. De, der møde med Homiletikkens Kunstregler i
Haanden, ville maaske ofte føle sig fristede til at kalde disse
Prædikener formløse, men ingen vil kunne nægte, at nye og
opbyggelige Tanker her have faaet et skjønt Udtryk, og at
Skjønheden helt er traadt i Sandhedens Tjeneste. Der er Liv og Flugt
i disse Prædikener, men de ere tillige prægede af en egen
Værdighed, der aldrig synes paataget. Prædikanten kommer, som efter
hans Sigende selve Kirkeaaret, «paa den stilfærdige Maade», og
han søger ikke at fange Opmærksomheden ved buldrende
Talemaader eller poetiske Vendinger, men ved en klar og overbevisende
Tale, der røber et dybtgaaende Kjendskab til Mennesker og det
menneskelige Hjærte og stor Forfarenhed i Livets Prøvelser. Da
Prædikenerne bleve holdte, fik Ordene en egen Vægt ved den
furede Pande og de dybe, gjennemtrængende Øjne, som hurtig
bragte Tilhørerne til at glemme den noget læspende Stemme.

M.s Postil, til hvilken der efter hans Død er føj et et lille
Bind «Ordinationstaler og Prædikener» (1887), blev i Løbet af kort
Tid en af vore mest læste Andagtsbøger. I Henseende til
Udbredelse kan den dog ikke maale sig med Skriftet «Fra Bønnens
Verden» (1876), der er gaaet fra Folk til Folk og er i Færd med at
vinde en Plads ved Siden af de mest skattede internationale og
interkonfessionelle Opbyggelsesbøger. Det var ikke tilfældigt, at
M. kom til at skrive en Bog om Bønnen. Bønnen var den
inderste Nerve i hans Religiøsitet; i onde og i gode Dage havde
han selv prøvet dens Kraft og erfaret dens Velsignelse, og han var
overbevist om, at denne Erfaring kunde blive almengyldig. Det var
heller ikke et Tilfælde, der særlig gjorde den femte Bøn i Fadervor
til et af Midtpunkterne i hans religiøse Overvejelser (jvfr. «Tro,
Daab, Gjenfødelse, Tilgivelse», 1879, og det omfattende historiske
Skrift: «Den femte Bøn og dens Liv i Kirken indtil Luther», 1883);
han havde selv i en sjælden Grad erfaret Lykkens og de
menneskelige Dommes Ubestandighed og prøvet, hvad andres Had formaar
at udrette, og hvor vanskelig Tilgivelse kan falde et skrøbeligt
Menneske.

Men M. fik ogsaa rig Lejlighed til at udvikle sine religiøse
Hovedtanker i Polemik over for andre Standpunkter. Da Dr. G.
Brandes begyndte at sætte de religiøse og moralske Problemer
under Debat, mødte M., under Mærket «44», i «Fædrelandet» med
nogle overlegne Artikler om «den frie Tanke og Dr. Brandes'
Forelæsninger». Sin Stilling over for den grundtvigske Retning 
belyste han i forskjellige mindre Afhandlinger, navnlig i de 2
smukke Smaaskrifter: «Nogle Bemærkninger vedrørende
Trosbekjendelsen» (1873) og «Om Slaget ved Katekismen» (1874; jvfr, II, 452
og V, 122) og i Indledningen til den store, i flere Henseender
værdifulde Materialsamling: «Et Bidrag til den apostolske
Trosbekjendelses Historie» (1885-86), som viser, hvor omfattende hans
Studier paa Symbolforskningens Omraade have været. Det var ogsaa
Grundtvigs Paastand om Apostelsymbolets Oprindelse, der bragte
ham til at skrive den fortræffelige Monografi om Laurentius Valla
og Konciliet i Florents («Den første Kamp om den apostolske
Trosbekjendelses Oprindelse», 1874). Som kirkelig Polemiker er han
dog uden Tvivl naaet højest i «Liberalismens Gjenmæle til Biskop
Martensens sociale Ethik» («Politiske Breve, Nr. 14-18», 1878).
Her har han til Apologien for sin egen ethiske og politiske
Grundopfattelse knyttet et djærvt og sikkert Angreb paa de svage Punkter
i Biskop Martensens Konservatisme og kristelige Socialisme, og det
lille Skrift lader os se, hvorledes de politiske og religiøse Traade
vare sammentvundne hos ham selv.

1879, ved vort Universitets Firehundredaarsfest, modtog han
den theologiske Doktorgrad honoris causa.

V. Nannestad, Portraiter fra Kirken (1895) S. 1 ff. 
A. F. Brandt, Biskop M. som Vejleder i Kristendom (1887). 

Fr. Nielsen.

-- I D. G. Monrads mangesidige Livsgjerning indtager hans
Virksomhed som Skolemand vel en mindre fremtrædende Plads,
men har dog baaret rige Frugter for hele Skolevæsenets Udvikling.
Efter at han 1841 havde faaet Sæde i Kjøbenhavns
Borgerrepræsentation, blev han Aaret efter Medlem af Direktionen for
Hovedstadens Skolevæsen, deltog livlig i offentlige Forhandlinger om
Skolespørgsmaal, bl. a. i den 1841 oprettede «Almindelig dansk
Skolelærerforening», og fik snart et anset Navn som Skolemand.
Efter sin anden Udenlandsrejse udgav han 1844 en Beskrivelse af
Berlins Skolevæsen som 1. Hæfte af et paatænkt større Arbejde
om Skolevæsenets Ordning i flere protestantiske Stater, hvilket dog
standsede, da han s. A. blev forbigaaet ved Valget af Skoledirektør
i Kjøbenhavn. Skjønt M. 3 Gange var Kultusminister, falder hans
betydningsfuldeste Virksomhed for Skolen dog ikke i disse Afsnit
af hans Liv. Vel udstedte han 1848 et Cirkulære om Oprettelse
af Amtsskoler til Meddelelse af en videregaaende Dannelse for unge
Bønderkarle, men dette Forsøg paa at foregribe Højskoletanken fik 
en ublid Modtagelse og blev uden Resultat. Derimod fremkaldte
han som Overskoledirektør en Række indgribende Reformer.
Udkastet til Skoleloven af 8. Marts 1856 var hans Værk, og dens
Gjennemførelse skyldtes især hans Energi og praktiske Sans. Endnu
fortjenstligere var hans Forbedring af Læreruddannelsen:
Seminarierne reformeredes 1857, de forskjellige Kursus til Læreres videre
Uddannelse oprettedes, Oplærelsen af jyske Vinterlærere forbedredes,
og endelig udvirkede han 1859 Oprettelsen af Lærerindeexamen.
I Rigsdagen gav han vægtige Indlæg i Forhandlingen om
Skolespørgsmaal, tog med stor Varme Lærerne i Forsvar mod ubeføjede
Angreb og satte deres Gjerning meget højt, hvorfor de ved hans
Bortrejse fra Danmark 1865 hædrede ham med Gaver, om hvilke
et Legat med hans Navn endnu erindrer. Baade som Biskop og
Overskoledirektør var M. en nidkjær og indsigtsfuld Visitator, men
kunde undertiden være skarp og ensidig i sin Dom over en Lærer.
Den danske Folkeskole staar i en stor Taknemmelighedsgjæld til
M., thi siden Aarhundredets Begyndelse har ingen enkelt Mand
direkte udrettet saa meget for Skolen og Lærerne som han.

Joakim Larsen.



Monrad, Erik, 1607-50, Biskop, 
hører til en oprindelig fra Tyskland, 
eller maaske snarere Ungarn, indvandret adelig Familie,
der sagdes at være besvogret med Luther, og var født 24. Maj 1607
i Kettinge paa Als, hvor Faderen, Mag. Johan M., var Provst og
Præst (d. 1623); Moderen hed Anna Vogetia. Han gik i Skole
først i Sønderborg, derpaa i Nyborg, til sidst i Odense Gymnasium; 
studerede først i Rostock, men blev 1627 indskrevet ved
Kjøbenhavns Universitet, hvor han blev særlig yndet af Jesper Brochmand; 
var efter dennes Anbefaling i nogle Aar udenlands som Hovmester
for en ung Adelsmand. 1637 blev han Sognepræst i Middelfart
og 1642 ved Helligaands Kirke i Kjøbenhavn, hvorfra han 30. Avg.
1643 blev kaldet til Biskop i Ribe, vistnok uden foregaaende Valg,
men direkte udnævnt af Kongen, der meget yndede ham og oftere
paa Gjennemrejser havde logeret hos ham i Middelfart. 1646 tog
han den theologiske Doktorgrad, men døde allerede 26. Juni 1650
under et Ophold i Kjøbenhavn. Gift 1637 med Margrethe Bang
(f. 1616 d. 1669), Præstedatter fra Flemløse og Halvsøster til
Professor Thomas Bang (I, 501 ff.). Af Skrifter har E. M. kun ladet
trykke 4 Ligprædikener, men han siges ellers foruden store
Aandsgaver og et smukt Ydre at have besiddet «honningsød» Veltalenhed. 
Noget af det første, han som Biskop foretog sig, var at lade den
latinske Korsang i Domkirken afløse af en tilsvarende dansk;
temmelig myndig og stridbar synes han at have været, hvilket
viste sig baade over for Magistraten og Domkapitlet i Ribe, men
Kongen gav ham stadig Medhold. Faa den anden Side havde han
mange gode Venner, baade blandt høje og lave, som rundhaandet
understøttede Enken og de faderløse.

Pontoppidan, Annales eccles. Dan. IV, 148 ff.
Kinch, Ribe Bys Hist. II, 440 ff.
Moller, Cimbria lit.

Vilh. Bang.



Monrad, Frederik, 1702-58, Præst, blev født 22. Avg. 1702
i Thoreby paa Laaland, hvor hans Fader, Nordmanden Mag. Erik
M. (d. 1711), en lærd og kunstforstandig Mand, var Præst. Hans
Moder, Johanne Dorothea f. Ravn (d. 1732), indgik 1713 nyt
Ægteskab, med Mag. Jens Kaalund, Præst i Tirsted, ligeledes paa
Laaland. Her opvoxede M. og blev 1718 Student fra Nykjøbing paa
Falster og 1722 theologisk Kandidat. S. A. blev han Hører ved
Kjøbenhavns Skole, men var fra 1724-26 i Udlandet. 1731 blev
han Præst i Aagerup og Kirkerup (ved Roskilde) og døde 21. Juni
1758. Han var Medarbejder ved den danske Bibeloversættelse under
Christian VI og udgav flere mindre exegetiske Arbejder. Særlig
Opsigt vakte en lille Katekismeforklaring, han udgav 1756, i det
Regeringen, skjønt Bogen var godkjendt af det theologiske Fakultet,
beordrede Universitetet til strax at gjøre Anstalt til, at alle
Exemplarer af den beslaglagdes, da der i den «fandtes en Del mod
Ærbarhed stridende Spørgsmaal». Der konfiskeredes dog kun en
ringe Del af den allerede vidt udbredte Bog. M. havde 1731 ægtet
Anna Cathrine Bering (d. 1783), Datter af Urtekræmmer Hans Did.
B. i Kjøbenhavn. Han var Fader til ndfr. anførte Etatsraad
H. D. M. og Farfaders Fader til Biskop D. G. M.

Giessing, Jubel-Lærere III, 231 f.
Hist. Tidsskr. 6. R. II, 84.
Personal-hist. Tidsskr. 3. R. II, 75 ff.
Nyerup, Lit. Lex.

A. Jantzen.



Monrad, Georg Herman, 1794-1876, Generaldecisor, en Søn
af ovennævnte Generalpostdirektør David M., fødtes 18. Avg. 1794
i Kjøbenhavn, blev 1812 privat dimitteret til Universitetet, 1816
juridisk Kandidat, 1817 Avskultant i Rentekammeret, 1823 Assessor
auscultans i Generalpostdirektionen og Chef for dennes
slesvig-holsten-lauenborgske Sekretariat, udnævntes 1830 til virkelig Assessor
og 1833 til Postdirektør, fra hvilken Stilling han afskedigedes 1848,
da Generalpostdirektoratet hævedes. I Aaret 1852, da der oprettedes 
et Generaldecisorat for Postvæsenets Regnskabsvæsen, blev han dets
Chef og beholdt dette Embede indtil sin Død, 3. Juli 1876 paa
Frederiksberg. 1819 var han bleven Kammerjunker, 1842
Kammerherre og 1862 Kommandør af Danebrog. -- M., der var en
paalidelig og human Embedsmand, indlagde sig som Postdirektør
navnlig Fortjeneste ved sin Virksomhed for Befordringsvæsenets
Udvikling i Hertugdømmerne, som Generaldecisor ved at
tilvejebringe en mønsterværdig Orden i Postvæsenets Kasse- og
Regnskabsvæsen, uden dog ved sine Foranstaltninger i saa Henseende
at træde Expeditionens Tarv for nær. -- Han var gift med Sara
Dorothea Louise f. Walterstorff (f. 24. Okt. 1796 d. 25. Febr. 1879),
en Datter af Oberstlieutenant Ernst Frederik Paul W. (f. 1766 d. 1819)
og Lydia Birgitte Cathrine f. Boyesen (f. 1771 d. 1806).

G. Kringelbach.



Monrad, Hans Christian, 1780-1825, Præst, blev født 4. Maj
1780 i Bregninge paa Ærø, hvor hans Fader, Frederik Carl M.
(d 1823), var Præst. Moderen hed Ulrikke Antonette f. Sletting
(d. 1808). Han blev Student fra Aarhus 1799 og theologisk Kandidat
1803. Aaret efter gik han som Præst til de danske Etablissementer
paa Guineakysten, hvor han forblev i en «usigelig tung Stilling» til
1809. Efter Hjemkomsten blev han 1811 Præst i Grejs og
Sindbjærg ved Vejle og ægtede Ferdinandine Henriette Giertsen, en
Præstedatter fra Sengeløse (d. 9. Juni 1871 i Kolding, 88 Aar gammel).
Her fandt han Lejlighed til at samle og ordne sine i Afrika gjorte
Optegnelser, som derefter udkom 1822 («Bidrag til en Skildring af
Guineakysten og dens Indbyggere») med en Fortale af C. Molbech.
Det er et godt Arbejde, der giver en levende Fremstilling og et
klart Billede af Guineas Natur og Negrenes Liv. 1823 forflyttedes
han til Mern ved Præstø, men døde allerede 7. Marts 1825.

Erslew, Forf. Lex.

A. Jantzen.



Monrad, Hans Diderik, 1737-93, Generalkrigskommissær,
var næstældste Søn af ovfr. nævnte Sognepræst Frederik M. (d. 1758)
og immatrikuleredes ved Kjøbenhavns Universitet 1753. Han blev
1763 Arkivar ved Admiralitetet, 1767 Overavditør ved Søetaten og
Admiralitetssekretær (samt Sekretær hos Intendanten til 1769). 1774
sattes han i en Kommission angaaende Ordningen af Lægderne i
Norge, hvor han 1777 blev Generalkrigskommissær ved
Indrulleringen med Bopæl i Throndhjem, og her afgik han ved Døden
14. Dec. 1793. 1770 fik han Justitsraads og 1774 Etatsraads Titel. 

Han har blandt sine Optegnelser efterladt en Del Anekdoter fra
17. og 18. Aarhundrede, som det synes, for en Del Erindringer fra
Barndomshjemmet, hvilke nylig ere blevne trykte. Han blev gift
1. (1770) med Else Margrethe f. Edinger (f. 1737 d. 1773), Enke efter
Kjøbmand Peter Nissen i Kjøbenhavn (d. 1769) og Datter af 
Kjøbmand sammesteds Ulr. Fr. E. og Mette f. Bering; 2. med Bolette
Sommer (f. 1756 d. 20. Marts 1806), Datter af Hofagent og Apotheker
Otto S. i Throndhjem (d. 1793) og Johanna f. Meincke.

Personalhist. Tidsskr. 3. R. II, 75.

H. J. Huitfeldt-Kaas.



Monrad, Johan, 1638(?)-1709, Landkommissær, Godsejer, Memoireforfatter, 
var Søn af Biskop Erik M. (s. ovfr.) og er rimeligvis 
født 1638 i Middelfart, hvor Faderen da var Præst. 1642 
flyttede han med Faderen til Kjøbenhavn og Aaret efter til Ribe.
Efter Faderens Død 1650 blev han atter sendt til Kjøbenhavn og
indsat i Skolen der, som styredes af M. Jørgen Eilersen, der var
gift med hans Moster. Han blev Student 1656. Efter at have
taget Attestats blev han Hovmester for Rigsraad Otte Krags Sønner,
og særlig med den yngste af dem, Niels, sluttede han et varmt
Venskab. I Aarene 1672-76 rejste han udenlands og besøgte ved
denne Lejlighed Tyskland, Italien, Frankrig og Nederlandene. Han
havde gjort Regning paa ved Griffenfeld, som han kjendte, at faa
en Ansættelse, naar han kom tilbage, men han kom lige hjem til
Griffenfelds Fald, og da han herved mente sine Udsigter ødelagte
for det første, rejste han igjen udenlands og kom denne Gang
bl. a. ogsaa til England. Allerede tidlig havde han i Otte Krags
Hus gjort Bekjendtskab med Fru Mette Rosenkrantz til Hikkeberg
og andre Godser i Skaane, en Søster til Otte Krags Hustru. Under
et Besøg, som han i 1681 aflagde Fru Mette, blev han heftig 
forelsket i hendes smukke Datter af 3. Ægteskab, Mette Sophie Krabbe,
og besluttede at vinde hende. Dette lykkedes ogsaa saa vel, at
han allerede Aaret efter kunde lade sig vie til hende, men 
rigtignok foregik Vielsen uden hendes Moders Vidende og i Danmark,
hvorhen Mette Krabbe havde fulgt nogle af sine Slægtninge. 
Allerede i 1683 døde M. s Svigermoder, og herved blev han, der i
Anledning af Giftermaalet var bleven naturaliseret som dansk 
Adelsmand, stor skaansk Godsejer, skjønt Arven en Tid lang gjordes
ham stridig af den svenske Regering. Han støttedes imidlertid i
sine Krav af den danske Regering, der ogsaa paa andre Maader
viste ham sin Gunst, bl. a. ved 1683 at udnævne ham til Landkommissær 
i Fyn og ved 1688 at gjøre ham (der i Forvejen var
Kancelliraad) til Etatsraad. 1691 opgav han Landskommissærembedet
og flyttede nu over til Skaane for ganske at ofre sig til Styrelsen
af sine Godser, der vare stærkt behæftede, og af hvilke de fleste
efterhaanden gik tabt for ham. Om hans senere Aar vides i øvrigt
saa godt som intet. Han døde Natten mellem 11. og 12. April
1709 og blev begravet i Gjennerup Kirke, hvor hans Hustru (f 21.
April 1708) Aaret i Forvejen var bleven nedsat.

M. var vistnok en begavet, men næppe nogen betydelig Mand,
og hans Adkomst til at mindes beror nærmest paa et af ham 
efterladt Skrift, en væsentlig omkring Aaret 1688 forfattet Selvbiografi,
som uden selv at gjøre ringeste litterære Prætension dog er et i
flere Henseender meget mærkeligt Arbejde. Netop fordi Forfatteren
ikke skrev for Offentligheden, er hans Stil bleven saa naturlig og
utvungen, at det er et helt Særsyn i hans Tid. Og den er 
desuden paa mærkelig Maade malende. Forfatterens Erindringer 
fremstille sig væsentlig for ham i Form af Billeder, af levende og 
farverige Situationer, og lige saa frisk han ser disse, lige saa frisk og
anskuelig sætter han dem paa Papiret. Det er alt sammen kun
flygtige Skitser, men ofte af stor Ynde, og for saa vidt Fremstillingen
har Menneskelivet til Gjenstand, faar den tillige en ikke ringe 
kulturhistorisk Værdi, i det den viser os hine Tiders daglige Samkvem
i Former, som ikke blot ere mere tiltalende, men sikkert sandere
end dem, vi kjende fra Holbergs stiliserede og som danske 
Virkelighedsbilleder vistnok meget omtvistelige, i hvert Fald højst ensidige
Skildringer. Det allermærkeligste ved M.s Skrift -- betragtet i
Forhold til Samtidens Litteratur -- er dog maaske den udprægede
Følelse for Naturen, som overalt kommer til Syne i det. Atter og
atter høre vi, hvilke stærke og levende Indtryk Forfatteren 
modtager af Skovenes Pragt, af Sommermorgenens Skjønhed, af 
Blomsterduft og Fuglesang, og der er aabenbart intet søgt eller lavet
heri: man ser tydelig, at Erindringen om disse Indtryk endnu 
opliver ham i hans ældre Alder. Men i øvrigt er Kjærlighed til
Naturen ikke den eneste varme Følelse, der afspejler sig i Skriftet.
Forfatteren viser sig tvært imod overalt som en meget følelsesfuld,
for ikke at sige følsom, Mand, og ikke mindst træder dette frem i
Skildringen af hans Kjærlighed til den unge Skjønhed, der blev
hans Brud. Ved Siden af saa meget tiltrækkende frembyder 
Selvbiografien dog ogsaa ét temmelig frastødende Træk i Forfatterens
umaadelige Beundring af sig selv. Han er efter eget Sigende et
særlig «udvalgt Guds Barn», «fuldkommen dejlig paa Sjæl og
Legeme», og i alle Forhold, hvor han omtaler sig selv, er han
den første. De skjønneste Kvinder ere forelskede i ham og blive
skinsyge paa hinanden for hans Skyld, hvor andre tabe Modet,
er han frejdig og uforsagt osv. Det eneste, der nogenlunde skulde
kunne forsone os med al denne Indbildskhed, er den overordentlige
Naivitet, hvormed den træder frem, og som viser, at Forfatteren
virkelig er fuldstændig oprigtig. Og paa den anden Side: om man
end ikke kan tro alt, hvad han fortæller om sig selv, kan man
dog næppe tvivle om, at han i hvert Fald maa have haft noget
ualmindelig vindende og indtagende i sin personlige Fremtræden.
Thi uden dette vilde det være uforklarligt, at en 43aarig Mand,
som ikke var adelig født (eller dog ikke af dansk Adel), og som
næppe havde Formue, skulde kunne bedaare en ganske ung, meget
smuk og formuende Dame af gammel, adelig Slægt i den Grad,
at hun forlod sit Hjem for at drage over til ham og -- til Dels
imod Familiens Vilje -- gifte sig med ham. -- Alt i alt er M.s
Selvbiografi et Skrift, som ingen, der interesserer sig for vor ældre
Litteratur, kan undlade at kjende.

J. M.s og Rasmus Æreboe's Autobiographier, udg. ved J. G. Burman Becker (1862). 
J. M.s Selvbiografi, udg. af S. Birket Smith (1888). 
G. Brandes, Ludv. Holberg S. 50 ff. 
Saml. t. Skånes Hist. 1870, S. 67 ff. 
Ord och Bild 1896, S. 337 ff.                                                                       

S. Birket Smith.



Monrad, Jørgen Herman, 1848-1903, Præst, 
er en Søn af Provst og Sognepræst i Marvede Laurits Vilhelm M. og Elisabeth Margrethe f. Friisenberg. Han blev født i Marvede Præstegaard 4. Febr. 1848.
1867 blev han Student fra Schneekloths Skole, 1873 theologisk
Kandidat. Efter en kort Tid at have været Lærer i Kjøbenhavn
kom han til Søborg som uordineret Medhjælper hos Sognepræsten,
1875 blev han Kapellan pro loco i Farum, 1878 Sognepræst i Lem
i Viborg Stift, 1883 Sognepræst i Kjøge og Ølsemagle, 1890 Præst
ved Vartov Hospital og 1894 Frederikskirkens første Sognepræst.
Han har siden 1890 været Udgiver af «Dansk Kirketidende» og
som saadan ydet mange Bidrag til Belysning af brændende 
kirkelige Spørgsmaal, alle prægede af den grundtvigske 
Kristendomsopfattelse, mange krydrede med ægte attisk Salt. Desuden har han
udgivet «Polemiske Prædikener» (1893) og «Studier over grundtvigske
Digte» (1896). Et Tillæg til det 2. Tillæg til Roskilde Konvents
Salmebog, som han udgav 1895 («Frederikskirkens Tillæg»), er det
blevet tilladt at bruge i Frederikskirken. M. døde d. 18. Okt. 1903. 
-- Han ægtede 8. April 1875 Louise Esther Brandt, Datter af Pastor 
C. J. B. (III, 1). 

Fr. Nielsen.



Monrad, Peter Johan, 1758-1834, Kancellideputeret, 
en Søn af Rektor ved Christiania lærde Skole Søren Seerup M. (f. 1728
d. 1788) og Elisabeth f. Bering (d. 1774), fødtes i Christiania 18. Maj
1758, dimitteredes 1776 af sin Fader til Universitetet, tog det følgende
Aar Philosophicum og studerede derefter Medicin, men opgav 1779
dette Studium for som Volontær at indtræde i danske Kancelli,
blev 1781 Kopist og 1786 Kancellist sammesteds, varetog 1789-90
under Konferensraad Aagaards langvarige Sygdom med stor Dygtighed 
og Energi dennes Forretninger som Chef for 1. Deputeredes
Kontor og udnævntes sidstnævnte Aar til Expeditionssekretær i
Kancelliet. 1799 blev han Assessor i Kancellikollegiet og Chef for
det norske Expeditionskontor, 1801 Chef for Kancelliets Revisionsdepartement, 
1803 Deputeret, 1804 overtog han tillige Departementet
for Lens- og Udskrivningssager, 1826 blev han 1. Deputeret, i 
hvilken Stilling han døde 23. Jan. 1834. Han var 1780 bleven 
Kancellisekretær, 1794 Kancelliraad, 1801 Justitsraad, 1803 Etatsraad, 
1812 Konferensraad, og 1828 tildeltes der ham Kommandørkorset af
Danebrog. Han var en kundskabsrig, begavet og alsidig interesseret
Mand, paa hvis store Arbejdsevne der paa mange Maader lagdes
Beslag. Saaledes var han Medlem af Kommissionen angaaende de
norske Bygselgaardes Overdragelse til Embedsboliger, af forskjellige,
det borgerlige militære og Landmilitsvæsenet vedrørende Kommissioner, 
af Kommissionerne for Christiansborg Slots samt Raad- og
Domhusets Gjenopførelse, for Fødsels- og Plejestiftelsen, for nordiske
Oldsagers Bevarelse og for den Arnæmagnæanske Stiftelse, 
desuden Direktør for Blindeinstituttet og for den Wærnske Stiftelse
m. v. Af «Kollegialtidende» var han Medudgiver fra 1798 til sin
Død. Han ejede en stor og værdifuld Mineraliesamling samt en
betydelig Samling af Gemmer og Mønter og var Medlem af 
forskjellige udenlandske videnskabelige Selskaber. -- 24. April 1789
ægtede han Cecilia Kirstine Sørensen, f. Martin (døbt i Kjøbenhavn
25. Okt. 1761, d. 5. April 1839), en Datter af Guldsmed Eilert M.
og Ellen Elisabeth f. Egholm.

Erslew, Forf. Lex.

G. Kringelbach.



Monrad, Søren, 1744-98, Skolemand, 
fødtes i Tjæreby paa Sjælland, hvor Faderen, Jørgen M. (f. 1704 d. 1772), var Sognepræst.
Moderen hed Engelke Cathrine f. Ørsted (d. 1797). Faderen blev
1758 forflyttet til Vaale i Jarlsberg, og Sønnen blev sat i Christiania
Skole, hvorfra han deponerede 1764. Theologisk Examen tog han 
1768. Han blev 1772 Decanus ved Kommunitetet og s. A. en af
Grundlæggerne af Norske Selskab, hvor han vistnok har været et
ivrigt, om end ikke noget meget produktivt, Medlem. I Selskabets
trykte Skrifter har han kun leveret et satirisk Digt: «Damynt eller
den forulykkede Digter» (1793), fremkaldt ved Ewalds «Balders
Død», men væsentlig kun angribende hans rimfri Vers, medens
det ellers er en Advarsel mod den aandløse Syssel med Poesi og
et Forsvar for Rimet. M. vedblev at være Decanus ved Kommunitetet, 
til han 1779 opnaaede det ubetydelige Rektorat i Christianssand. 
Her fik han 1783 Tilkjendegivelse af Kongens Velbehag med
hans Embedsførelse og blev Professor. Han havde det her meget
besværligt, da han var uden Konrektor, søgte sig derfor bort og blev
1789 Rektor i Throndhjem, hvor han døde 29. Maj 1798. -- Han
er bekjendt under Navnet «Søren Latiner». Hans Skrifter --
væsentlig Programmer, til Dels af historisk Indhold - vidne om
en ganske overordentlig fin Behandling af det latinske Sprog og
et dybt Indblik i den klassiske Litteratur. I det græske skal han
ikke have været synderlig hjemme, og Hebraisk kunde han ikke.
En af hans fremragende Elever, Claus Pavels, sætter ham ikke
højt som Lærer, men indrømmer, at han var hævet over gamle
Fordomme, saa han f. Ex. aldrig brugte Pryglestraffen. Da han
kom til Throndhjem, var Skolen i Opløsningstilstand, men han
vidste at faa Eleverne tilbage til sin Pligt, ikke ved Prygl, men
ved de alvorligste Trusler og deres Iværksættelse i enkelte Tilfælde.
Ellers har han haft sin svage Side som Administrator. Ved hans
Død fandtes Skoleprotokollen for Elevernes Forhold, Fremgang,
Opflytning, Dimission osv. aldeles blank. I sit tidligere Skoleembede 
skal han derimod have fyldt Skoleprotokollen med sarkastiske Bemærkninger. 
Gift 11. Sept. 1781 med Louise Arendrup
(f. 18. Nov. 1757 d. 17. Maj 1799), Datter af Raadmand i Christianssand 
Lars A. og Else Bolette f. Mølbach.

Throndhjems Kathedralskoles Progr. 1855.
C. Pavels's Autobiografi (1866) S. 22 ff.
Lange, Norsk Tidsskr. f. Vidsk. og Lit. 1849, S. 276.
Wessels Saml. Digte, udg. af I. Levin, S. LXXIII f.

D. Thrap.



de Montaigu, René Magnon, 1661-1737, Skuespildirektør.
M., der tilhørte en fornem fransk Familie, var efter sin egen An-
givelse født 6. Dec. 1661, sandsynligvis i Frankrig. Allerede 1685
er han i den danske Konges Tjeneste som Hofkomediant, og fra
1701 er han Hoftruppens Leder. Det turde være uden for al Tvivl, 
at M. ikke fulgte sine Kammerater af Landet, da Pesten i 1710
forjog dem, i det mindste fungerede han 1714 som en Slags 
Sekretær hos Løvenørn, ligesom han 2. Febr. s. A. ansattes som Lærer
i Fransk ved Landkadetkompagniet. Aaret efter findes M. atter
iblandt og som Leder af de franske Hofkomedianter, og da disse
i Sept. 1721 afskedigedes, blev M. bosiddende i Kjøbenhavn; han
var nogle Maaneder forud afgaaet fra sin Lærerpost, som han 
altsaa i flere Aar havde passet jævnsides sin Theatervirksomhed, og
1722 tilstod Kongen ham «for hans lange Tjeneste» en aarlig 
Pension af 200 Rdl. Skjønt M. paa denne Tid var over 60 Aar, gik
han snart efter i Gang med et nyt Foretagende: 1. Juli 1722 
indgav han Ansøgning om Privilegium paa at give danske Skuespil i
Kjøbenhavn, og 14. Avg. s. A. bevilgedes dette ham paa den 
Betingelse, at han ikke traadte det Etienne Capion (III, 353) 2 Aar
forud givne Privilegium for nær. M. gik i Kompagni med Capion,
og 23. Sept. 1722 gaves den første danske Forestilling paa Capions
Theater i Lille Grønnegade; i de følgende 6 Aar styrede M. --
efter Capions Fallit i Sept. 1723 som Eneleder -- den danske
Skueplads med vexlende eller maaske rettere nedadgaaende Held,
altid ivrig og opfindsom, utrættet og raadsnar; selv ikke 
Hovedstadens store Ildsvaade 1728 og den derefter fremtrængende 
Devotion knækkede hans livfulde Foretagsomhed: i Begyndelsen af 1731
fik han sit Privilegium fornyet, og s. A. ansøgte han i Fællesskab
med den af General Arnoldt (I, 341) engagerede Direktør Lande
Grev Christian Rantzau om Understøttelse til Forestillingernes 
Gjenoptagelse med afvexlende dansk og fransk Scenesprog. Denne
Plan kom ikke til Udførelse, og M., der i April 1731 havde faaet
sin Pension nedsat til 100 Rdl., levede sine sidste Aar i trange
Kaar; 1736 forhøjedes vel hans Pension atter til 200 Rdl., men
Aaret efter, 14. Febr., døde han. Holberg kalder M. «en gammel
anselig fransk Aktør, der i Grund havde udstuderet Theatret, og
som var i Stand til at danne gode Aktører».

M.s 2. Hustru, Marie Magdalene f. de la Croix, der var Datter af
Nicolaus Johannes Baptiste la Croix og Martha Coffre og døbtes
20. Okt. 1692 i Kjøbenhavn, indtraadte i Nov. 1716 i den franske 
Hoftrup; paa den danske Skueplads blev hun en anset Skuespillerinde, særlig i 
Pernilleroller, ligesom hun glimrede i nogle Karakterroller, f. Ex. 
Holbergs «Den vægelsindede». Den Jomfru Frederikke Sophie M.,
der 1728 nævnes blandt det danske Skuespilpersonale, var 
en Datter af M. og hans 2. Hustru; hun var født i Kjøbenhavn 
1716 (døbt 27. April).
Overskou, Den danske Skueplads I. 
Werlauff, Hist. Antegn, til Holbergs Skuespil. 
Danske Saml. II-III. 
Danske Mag. 4. R. VI. 
Hjemme og Ude 1884-85, Nr. 9.                                                               

Arthur Aumont.



Morell, Cathrine Marie. s. Gjelstrup (VI, 42).



Morell, Gerhard Heinrich Matthias, 1710-71, Malerihandler,
var født i Kjøbenhavn; han lærte at male, men drev det aldrig til
noget som Maler. Derimod blev han en habil Malerihandler, og
blandt de mange, som solgte Billeder til Kongen og mægtig 
formerede den kongelige Samling, var M. den virksomste. Allerede 1745
var han Kabinetsinspektør, og gjentagne Gange derefter rejste han
i Udlandet paa Handelens Vegne, navnlig i Holland og Belgien.
Alene fra 1745-61 erhvervede han 120 til Dels fortrinlige Billeder
af Berghem, Teniers, Snijders, Everdingen, Bol, Ruisdael, som
han afhændede til Kongen. Han kjøbte i det hele godt, men 
forstod ogsaa godt at snakke for sine Varer. I 1756 kaldes han
«Baireuthisch Malerei- u. Kunstsachen-Inspector»; fra 1757 var han
dansk Hofkunstkommissær, fik 1759 Løfte om Posten som 
Forvalter ved Kunstkammeret efter Joh. Sal. Wahl og blev ved dennes
Død hans Efterfølger (1765). M. døde 28. Maj 1771. Hans Hustru,
Marie Elisabeth f. Deroden (fra Tønder?), hvem han i Jan. 1746
havde ægtet i Hamborg, hvor hun hensad som Enke efter Jacob
Hahn, døde 1772, 65 Aar gammel.

Meier, Fredensborg S. 160 f. 200. 
Kjøbenhavns Skilderi 1829, Sp. 1062.
Weilbach, Nyt Konstnerlex.                                                          

F. J. Meier.



Moresco, Jacob Heinrich, f. 1828, Handelsmand. 
M. er født i Kjøbenhavn 2. Maj 1828 og er en Søn af Hoftandlæge 
Maximilian M. (f. 1791 i Haag, d. 1846) og Adelaide f. Italiaender. Efter
at have gaaet i Mariboes Skole kom han 1846 i Lære hos 
Manufakturhandler Unna. 1856 etablerede han i Kjøbenhavn en 
Manufakturforretning, der fra en mindre Begyndelse som Detailforretning 
har udviklet sig til at blive Landets største Engros-Forretning
i Damekonfektion, som i sine egne Lokaler og paa et stort Antal
Systuer beskæftiger et overordentlig stort Arbejderpersonale. 1891
oprettedes en Filial i Malmø. M. har vist stor Interesse for 
adskillige filanthropiske Formaal, navnlig Foreningen for Friskolebørns
Bespisning, hvis Kasserer han har været siden dens Oprettelse
1882. Ligeledes er han Kasserer for de senere oprettede Friskolebørnsasyler.                                                                    

E. Meyer.



Morgan, Charles, 1575(?)-1642, Officer, Søn af den engelske
Adelsmand Edward M. til Pewcarn, er født 1575 eller 1574. Han
kom til at spille en Rolle i dansk Historie, da han i Marts 1627
bragte engelske Hjælpetropper fra Nederlandene til Elben for at
støtte Christian IV i hans Kamp mod Kejseren og Ligaen. Kongen
beordrede ham til Bremen Stift for at forsvare dette mod Tillys
Tropper og gav ham i Efteraaret 1627 Bestalling som General over
Infanteriet. M.s Styrke, der ved hans Ankomst kun havde været
o. 2500 Mand, bragtes noget efter op til o. 5000, men han led
under Mangel paa Penge til Lønninger til dem og formaaede
derfor ikke at tøjle den slappe Disciplin. I Okt. maatte han trække
sig tilbage til Stade og mente sig ikke i Stand til at følge Kongens
Ordre om at gaa til Jylland. I April 1628 blev han nødt til at
overgive den nævnte By efter en Kapitulation, der sikrede ham fri
Hjemrejse. I Nov. s. A. sendtes han dog paa ny fra England til
Elben med Tropper og foretog nu for Christian IV i April 1629
fra Gluckstadt et Angreb paa Nordstrand, rettet baade mod
Hertugen af Gottorp og de kejserlige. Han erobrede Øen og gjorde
med Held Landgang paa Slesvigs Vestkyst, men hans videre
Bevægelser standsedes ved Freden i Lybek. Derpaa vendte han
tilbage til England; men Christian IV var ikke tilfreds med hans
Tjeneste. Han døde 1642.

Lee, Dictionary of national biography XXXIX, 13 f.
Opel, Der niedersächsisch-dänische Krieg III, 104 f. og fl. St.

J. A. Fridericia.

Morgenstierne, s. v. Munthe af Morgenstierne.">

Morgenstierne, s. v. Munthe af Morgenstierne.



Moritz, Johan Caspar, 1765-1821, Kansler, var født 2. Maj
1765 i Frankfurt ved Main, hvor Faderen, den 1771 afdøde
Legationsraad M., den Gang var dansk Resident. 1773 kom han paa
Gymnasiet i Worms, var 1781-82 paa Akademiet i Karlsruhe,
hvorefter han studerede 2 Aar i Gøttingen og 2 Aar i Kiel. 1786
tog han juridisk Examen og ansattes strax i det holstenske
Regeringskancellis Sekretariat i Glückstadt. 1789 var han en kort Tid
Volontær i tyske Kancelli, blev s. A. Avskultant ved Regeringen i
Glückstadt, fik 1791 tildelt votum consultativum og udnævntes 1794
til Regeringsraad, 1795 tillige til Overinspektør ved Tugthuset i
Glückstadt, 1797 til Medlem af den holstenske Landret og til
Direktør for Brandvæsenet i Gluckstadt, som han organiserede. S. A.
var han den danske Regerings Afsending paa Kongressen i
Hildesheim. M., der ved Siden af sine mangfoldige andre Forretninger 
ogsaa gjorde sig fortjent af Ordningen af de glückstadtske Arkiver,
udnævntes 1803 til Etatsraad, 1810 til virkelig Etatsraad og
forflyttedes 1812 til Slesvig som Vicekansler. S. A. udnævntes han til
Konferensraad og efter Kansler Fr. C. Krücks Død 1816 til dennes
Eftermand, 1817 til Kommandør af Danebrog. Han var et ivrigt
Medlem af det patriotiske Selskab og af det slesvigske Bibelselskab,
og hans utrættelige Virksomhed, hans strænge Retfærdighedsfølelse
og hans levende Kjærlighed til Konge og Fædreland skaffede ham
ikke mindre end hans med udbredte Kundskaber forenede
ualmindelige Dygtighed som Embedsmand almindelig Agtelse og
Anseelse. Han døde 18. Avg. 1821, hans Enke, Anna Antoinette
Georgine f. Petri (f. 22. April 1781), Datter af Over- og
Landrets-advokat P. i Slesvig, 13. April 1860.

Schlesw.-Holst.-Lauenb. Prov.-Berichte 1821, V, 67; 1822, I, 38.
Thaarup, Fædrenelandsk Nekrolog 1821-26.

H. R. Hiort-Lorenzen.



Morsing, Christen Mortensen, --1554, Professor, 
var født paa Mors og havde gaaet i Skole i Nykjøbing. Efter at være
ble ven Student var han en Tid Hører ved Kjøbenhavns Skole.
Det var vistnok i denne Egenskab, at han udgav «Joannis Sulpitii
Verulani de moribus puerorum in mensa præcipue servandis
carmen elegiacum», der er tilegnet de kjøbenhavnske Skolebørn. 1544
tog han den filosofiske Bakkalavrgrad og 1546 Magistergraden. En
Tid var han Universitetets Notarius og siden Privatdocent, derpaa
rejste han udenlands i 3 Aar med Hr. Claus Billes Sønner og var
bl. a. i længere Tid i Paris. Efter Hjemkomsten blev han
Professor Pædagogicus, og da han 1552 var bleven gift, holdt han
Bord for Studenterne i det saakaldte Pædagogium, ligesom han
ogsaa havde adelige Kostgængere. Da Niels Hemmingsen 1553
blev theologisk Professor, rykkede M. efter ham op til den
dialektiske Lærestol og blev snart efter Decanus i det filosofiske Fakultet.
Som saadan ledede han den 3 Dages Disputation, hvorved 4 unge
Mænd erhvervede Magistergraden. Men samme Dag, Akten var
endt, blev han syg og døde, 24. April 1554. Hans tidlige Bortgang
beklagedes meget, og hans Ven Hans Madsen Høine fra Ribe
udgav et Mindeskrift over ham.

Rørdam, Kbhvns Universitets Hist. 1537-1621 I, 619 ff.

H. F. Rørdam.



Morsing, Christiern Thorkelsen, 1485-1560, Professor, 
var født paa Mors; men for øvrigt vides om hans Forældre og hans 
Ungdom kun, hvad han selv paa sine gamle Dage bekjendte: «at
Gud havde udvalgt ham og ladet ham opføde og fremholde, først
indenlands i Skolen, ved hans kjærlige og salige Forældres
Flittighed, og siden udenlands ved fremmede Højskoler». Som Magister
artium og Bakkalavr i Retsvidenskaben vendte han hjem fra
mangeaarige Rejser og blev Rektor ved vor Frue Skole i Kjøbenhavn
og Vikar ved Frue Kirke. 1519 udgav han en Samling grammatiske
Regler til Brug for sine Disciple, blandt hvilke fandtes den siden
bekjendte Historieskriver Hans Svaning, der i et af sine Skrifter
med Ærbødighed nævner M. som sin Lærer fra hine Dage. 1520
blev M. af Christian II sendt ud for at skaffe nogle Lærere til
Kjøbenhavns Universitet. Det var vistnok efter Kongens Vink, at
han vendte sig til Wittenberg, hvorfra han medbragte Martin
Reinhardt og Matthias Gabler. Selv blev han ogsaa Professor og
beklædte 1522-23 Rektorværdigheden ved Universitetet. Men efter
Christian II's Flugt, Kjøbenhavns langvarige Belejring og endelige
Erobring af Frederik I, og medens Prælaterne søgte at undertrykke
de Spirer til Reformationen, der havde vist sig især ved den høje
Skole, fandt M. det saa uhyggeligt hjemme, at han (1524) opgav
sin Plads ved Universitetet og rejste ud paa ny. Leipzig, Køln,
Løwen og vel flere Lærdomssæder besøgte han. Paa sidstnævnte
Sted optraadte han som Privatdocent i Arithmetik og Astronomi
og udgav et kosmografisk Skrift til Brug ved sine Forelæsninger.

Efter at Biskop Lage Urne i Roskilde, der som Universitetets
Kansler havde søgt at holde Reformationen ude, var død 1529,
blev M. atter Professor ved Fædrelandets Højskole og var det i
henved 2 Aar, indtil Universitetets Opløsning (o. 1531) igjen drev
ham ud. Som Hovmester for den siden navnkundige Peder Oxe
berejste han nu mange af Evropas Lande. Hans Hovedstudium
var Medicin, som han især dyrkede i Montpellier. I Basel har
han vistnok taget Doktorgraden. Her modtog han 1537 Christian III's
Bud om at vende tilbage til Fædrelandet for at yde Hjælp ved
Universitetets Gjenoprettelse. Efter at være hjemkommen blev
Lærestolen i Lægevidenskaben ham overdragen, og som Højskolens første
Rektor efter Gjenrejsningen udkastede han i Forening med Joh.
Bugenhagen Planen for de Forelæsninger og Ovelser, der skulde
holdes, «Ordinatio lectionum in academia Hafniensi nunc per reg.
majestatem instaurata» (1537). I de følgende Aar træffe vi ham
deltagende i alle vigtigere Forhandlinger, der angik Universitetet;
navnlig synes hans praktiske Dygtighed at være kommen det til 
Nytte. Han var den vigtigste Bærer af den akademiske Tradition.
Som Højskolens Rektor deltog han i Herredagen i Odense 1539 i
Anledning af Forhandlingerne om Vedtagelsen af Universitetets
Fundats. 1544 kaaredes han til dets Vicekansler, en Værdighed, som
kun sjælden forekommer i Højskolens Historie. Da Pesten 1546
rasede i Kjøbenhavn, begav han sig med de andre Professorer til
Knardrup Kloster; men for dog at gjøre noget udgav han «En
liden Bog om Pestilenses Aarsage, Forvaring og Lægedom derimod»
(oftere optrykt). 1548 fulgte han Prins Frederik paa dennes
Hyldingsrejse til Norge.

Efter et langt og virksomt Liv døde M. 27. Juli 1560. Kun
faa af Universitetets Lærere have i deres Tid nydt saa stor og
almindelig Anseelse som han, og fra vor Højskoles ældste Dage
rager den gamle Doktors ærværdige Skikkelse frem som en Mand,
der bør mindes med Taknemmelighed. Han var 2 Gange gift:
i. med Marine Lauridsdatter, 2. med Elisabeth Nielsdatter, hvilken
sidste overlevede ham i mange Aar.

Rørdam, Kbhvns Universitets Hist. 1537-1621 I.

H. F. Rørdam.



Morsing, Elias Olsen, --o.1590, Astronom, 
kom o. 1580 til Tyge Brahe paa Hven og tog derefter i en halv Snes Aar ikke
ringe Del i de astronomiske Arbejder. 1584 sendtes han af T.
Brahe til Frauenburg, hvor Kopernikus havde observeret, for
nøjagtigere at bestemme dette Steds Polhøjde (s. II, 618). Paa samme
Rejse bestemte han ogsaa Kønigsbergs Polhøjde. 1589 foretog han,
til Dels sammen med Anders Sørensen Vedel, geografiske
Steds-bestemmelser rundt omkring i Danmark. Hans «Diarium
astrologicum et meteorologicum anni a n. Chr. 1586», trykt paa Hven
i 2000 Exemplarer, indeholder foruden en Kalender for 1586 med
tilhørende Vejrspaadomme m. m. ogsaa en Afhandling om Kometen
1585, hvilken han nok egentlig selv havde opdaget.

F. R. Friis, E. O. M. og hans Observationer (1889).

C. F. Pechüle.

 --1658, Bogtrykker">

Morsing, Peder Jensen, --1658, Bogtrykker, 
blev 1652 Sorø Akademis Bogtrykker, 1654 Universitetets 1. Bogtrykker -- den
første af dansk Byrd -- og fik 1657 Privilegium paa Udgivelse af
Aviser. Han har været en dygtig Mand, som ikke sparede
Omkostning eller Anstrængelse for at bringe sit Trykken paa saa højt
et Standpunkt som de bedste udenlandske. Hans Kamp for at
skaffe danske Kræfter Anvendelse i hans Fag fortjener 
Opmærksomhed. Han vilde oplære danske Drenge, frigjøre dem for de
tyske Lavsskikkes Tyranni, ja give dem en Fortrinsret for de tyske
Arbejdere. Det vakte en Storm af Uvilje hos hans tyske Svende,
der støttedes af hans tyske Lavsbrødre. Under Belejringen dræbtes
han 21. Sept. 1658 af en svensk Kanonkugle. Hans Enke Sophie
fik hans Bestillinger efter ham (s. VI, 424).

Seidelin, Læsendes Aarbog f. 1800, S. 41 f. 
Skand. Bogtrykkertid. 1874, S. 70 ff. 
Stolpe, Dagspressen i Danm. I, 177 ff.

P. Stolpe.



Morsing, Peder Jensen, 1623-78, Søofficer, 
blev Skibslieutenant 1653. Som saadan gjorde han 1657 Tjeneste om Bord i
Admiral Henrik Bielkes Skib «Trefoldighed», hvor Frederik III
forfremmede ham til Kapitajnlieutenant, en paa den Tid temmelig
ualmindelig Titel for en Søofficer. Det paafølgende Aar tjente han
under Admiral Nic. Helt paa Prammene, der vare udlagte ved
Blokhuset paa Refshalen til Forsvar for Byen fra Søsiden, og
avancerede til Kapitajn. I Okt. s. A., da Bielke løb ud med en lille
Eskadre for at forene sig med Hollænderne under Obdam, var han
Chef for Fregatten «Højenhald». Paa Grund af Modvind naaede
Eskadren imidlertid ikke at deltage i Slaget i Sundet mod
Svenskerne, der maatte flygte ind til Landskrone. 1659 blev han
Kapitajn i i. Klasse med 400 Rdl.s Gage; desuden erholdt han efter
Fredslutningen 1660 3 Møller som Belønning for god Tjeneste. 1665
var M. Chef for Orlogsskibet «Norske Løve»; det paafølgende Aar
ligesaa, underlagt Helt; Skibet strandede imidlertid ved Ekersund
i Norge, og M. blev ved Vraget for at redde deraf, hvad bjærges
kunde. Under nogle Skjænderier mellem en Del Søofficerer paa
Bremerholm viste han sig som en fornuftig, sindig og behjærtet
Mand. En Tid lang derefter opholdt han sig i Norge ved
Tømmerhugst. Ved den af Marinekommissionen i 1673 foretagne Reduktion
nedsattes hans Gage til 300 Rdl. Fra 1672 indtil Udbruddet af
den Skaanske Krig var M. Chef for Orlogsskibet «Gyldenløve»,
hvilken Kommando han for øvrigt beholdt i Begyndelsen af selve
Krigen. Med sit Skib deltog han som «Schoutbynacht provisionel» 
(karakt. Kontreadmiral) i Gullands Erobring 1676, hvor han efter
en hæderlig Kamp mod Visby Kastel var med til at slutte
Kapitulationsakten. Ud paa Efteraaret s. A. stationeredes han tillige
med et andet Skib ved Helsingborg for at understøtte denne By
mod Svenskerne. Tidlig det paafølgende Foraar udsendtes han
med en liden Eskadre til Gulland; forinden han havde naaet Maalet 
for Rejsen, blev han imidlertid tilbagekaldt for at forstærke Niels
Juels Afdeling, der havde den Opgave at ødelægge den svenske
Admiral Sjøblads Eskadre, som fra Gøteborg gjennem Store Bælt
vilde løbe ud i Østersøen. Han blev herved Deltager i Slaget ved
Møen 1. Juni, men viste for Resten daarlig Konduite og idømtes
herfor af Krigsretten en Pengebøde. Senere optraadte han i Slaget
i Kjøge Bugt 1. Juli og udslettede her det daarlige Indtryk fra den
foregaaende Kamp. Efter Slaget traadte M. over paa «Charlotte
Amalie» og ledsagede Juel paa dennes Togt til Kalmar Sund og
Øland. 1. Sept. foretog han med 6 Fregatter et heldigt Angreb
paa Vestervik og kom hjem i Okt. Allerede i Jan. 1678 løb han
atter ud med en Eskadre, foretog forskjellige Angreb paa Rygen,
sluttede sig senere til Juels Flaade for Kalmar, bombarderede 
Carlshamn og gik derefter tilbage til Rygen, hvor Hovedflaaden 
forblev til sent paa Sommeren og led en Del af Storme og mangelfuld 
Proviantering. Her blev M. syg om Bord i sit Skib «Charlotte 
Amalie» og døde 28. eller 29. Avg. Hans Lig bisattes senere
i Holmens Kirke.                                                                 

C. With.



Mortensen, Claus, s. Tøndebinder.



Mortensen, Hans, f. 1825, Botaniker. M. er født i Hesnæs
paa Falster 28. April 1825, tog Skolelærerexamen med Udmærkelse
ved Jonstrup 1845, og efter en kortere Huslærervirksomhed studerede
han et Par Aar ved den polytekniske Læreanstalt. Han var 
derefter i flere Aar Lærer ved den Classenske Agerbrugsskole paa
Næsgaard, et Par Aar Skolelærer paa Falster og i 40 Aar Lærer
ved Jonstrup Seminarium indtil 1. Avg. 1896, da han tog sin Afsked
og flyttede til Kjøbenhavn. M. har udfoldet en ikke ringe botanisk
Virksomhed, især i floristisk Retning, og han har gjennem vandret
alle Landets Egne i botaniske Øjemed. Han har leveret talrige
Anmeldelser af botaniske Skrifter, affattet mange Exkursionsberetninger 
og i Forening med Joh. Lange ydet en Række Oversigter
over Tilvæxten i den danske Flora. I hans «Nordostsjællands
Flora» (1872) har han nedlagt Udbyttet af utallige Vandringer i
Skov og Mark i hans nærmeste Landsdel. M. har i mange Aar
med stor Nidkjærhed forestaaet den botaniske Forenings 
Plantebytning, og han har i en lang Aarrække været en flittig og velset
Deltager i nævnte Forenings Udflugter, paa hvilke han bragte Liv
ved sin ungdommelige og elskværdige Begejstring for Naturen og
ved sin poetiske Aare, som saa ofte kom Botanikerne til gode ved 

festlige Sammenkomster. Den botaniske Forening fejrede derfor
ogsaa med stor Tilslutning hans 70aarige Fødselsdag ved en Fest
i Frederikssund 19. Maj 1895. -- Han ægtede 23. Juni 1854 Birthe 
Pedersen (f. 11. Okt. 1834), Datter af Gaardmand og  Snedker i 
Stubberup Peder Jørgensen.

Botan. Tidsskr. XII, 197; XX, Medd. IV.

E. Rostrup.



Mortensen, Jens, --1595, Rektor og Præst, 
skal have været en Skaaning. Undertiden nævnes han med Tilnavnet Pilt. Han
havde gaaet Arild Huitfeldt til Haande ved Afskrivning af historiske
Dokumenter og var vistnok allerede Magister, da han o. 1589 af
Huitfeldt blev kaldet til Rektor paa Herlufsholm. Fra denne Stilling, 
som han kun i kort Tid beklædte, gik han over til at blive
Sognepræst i Slangerup og Uvelse. Han døde allerede 1595. Efter
et Haandskrift, som Huitfeldt havde meddelt ham, udgav han 1594
«Norske Kongers Krønnike og Bedrift indtil unge Kong Hagens
Tid, som døde 1263».

Wad, Rektorerne p. Herlufsholm S. 5. 
Rørdam, Arild Hvitfeldt S. 140 f.

H. F. Rørdam.



Mortensen, Laurits Carl Nikolaj, f. 1861, Billedhugger og Maler. 
C. M., født 23. Febr. 1861, er Søn af Arbejdsmand Jens
M. og Emma Larsine Christine f. Knudsen. Han kom i 
Billedskærerlære, besøgte det tekniske Selskabs Skole og Kunstakademiet,
hvorfra han fik Afgangsbevis som Modellerer (1886). Imidlertid
lagde han sig efter Maleri, særlig efter Porcellænsmaleri, Unica
under Glasuren, og hører i dette Fag til den Stab af dygtige
Kunstnere, som den kongl. Porcellænsfabrik benytter. Blandt disse
Arbejder kan fremhæves «Fad med Flagermus i disigt Maaneskin»
(solgt i Paris 1893). Han blev 1894 sendt til St. Petersborg for at
sætte den kejserlige Porcellænsfabrik ind i den danske Fabriks
Teknik. En Portrætbuste i Porcellæn er kjøbt til Statens 
Skulptursamling (udst. 1896). M. blev 14. Okt. 1887 gift med Ida Amalie
Hafvermann, Datter af Skomagermester Olaf Gustav H. og Caroline
f. Petersen.

Weilbach, Nyt Konstnerlex.

Ph. Weilbach.



Mortensen, Niels Carl Wilhelm, 1832-93, Musiklærer, 
var Søn af Lærer ved Borgerskolen i Kjærteminde Ludvig Detlef M.
og Amalie Christiane f. Hansen og blev født i Kjærteminde 6. Jan.
1832. Carl M. opholdt sig i sin Fødeby, hvor han fornemmelig
beskæftigede sig med Musik og en Tid var konstit. Organist, indtil
han i 1849 kom paa Jonstrup Seminarium. Dimitteret her fra i 
1851 fik han endnu s. A. Ansættelse ved dette Seminarium, hvor
han virkede som Lærer i Sang og Musik, Skrivning og Tegning,
senere tillige som Inspektør til sin Død. Musikken var det Fag
ved Seminariet, som mest optog hans Interesse, og han har udgivet
en meget brugt lille Violinskole for Seminarier samt et Par Skoler
for Orgel og Harmonium; desforuden har han skrevet et ret
betydeligt Antal Sange, baade for i Stemme, deriblandt «Slaget ved
Fredericia», hvori Sangen «Nattens dæmrende Taager», og for 4
Mandsstemmer. Endelig efterlod han ved sin Død et Arbejde,
som han i mange Aar havde syslet med, et stort haandskrevet
Seddellexikon over alle danske og i Danmark almindelig bekjendte
Sange, ordnede efter Melodiernes Begyndelse. Han ægtede 14. Okt.
1853 Louise Marie Jensen, Datter af Seminarieforstander Jens J.
(VIII, 414). 3. Nov. 1893 døde han paa Jonstrup; hans Enke
overlever ham.

Erslew, Forf. Lex.
A. Petersen, Den jonstrupske Stat.

G. St. Bricka.



Mortensen, Oluf, d. 1485, s. Baden (I, 406).



Morthorst, Johanne Elisabeth, s. Dahlén (IV, 143).



Mortimer, Walter, --1517--, Skolemand, Humanist, 
var af Fødsel en Skotte. Under den ret livlige Forbindelse mellem
Danmark og Skotland i Slutningen af det 15. og Begyndelsen af det
16. Aarhundrede er han, vistnok efter Studier i Udlandet, kommen
her til og var i mange Aar knyttet til Roskilde; 1513 betegnes han
som pavelig Notar, 1517 som Rektor ved Roskilde Skole, 1528 som
Magister og 1534 som Kannik sammesteds. Han var en af
Banebryderne for Humanismen her til Lands; en fremmed lærd betegner
ham (1517) som «eximius artium professor moderatorqve optimus
juventutis Roskildensis» og som en Mand, der havde store
Fortjenester af Skolevæsenet i Danmark. Roskilde Skole har sikkert
aldrig haft et større Discipeltal. Peder Palladius fortæller, at der
ved den Tid var 900 Peblinger, som søgte Skole i denne By.

Rørdam, Kbhvns Universitets Hist. 1537-1621 I, 32. 510 f. 
Aarsberetn. fra Geh. Arch. VI, Till. S. 14.                                               

H. F. Rørdam.



Morville, Niels, 1743-1812, Landmaaler, 
er født 29. Juli 1743 og er Søn af Sognepræst til Lejrskov og Jordrup Henrik M. (d. 1764)
og Maren f. Gudme. Familien stammer fra Byen Morville ved
Marseille. M. blev 1760 Student fra Horsens Skole og blev efter
at have hørt Professor Hees Forelæsninger i Mathematik i 1762 
antaget af Videnskabernes Selskab ved de geografiske Opmaalinger.
1763 tog han theologisk Examen. 1768 og 1772 holdt han 
mathematiske Forelæsninger, var fra 1768-72 beskæftiget ved de 
økonomiske Opmaalinger paa Vordingborg og Antvorskov 
Rytterdistrikter og udførte derefter i 6 Aar under Videnskabernes Selskab
de trigonometriske Opmaalinger over Fyn, Laaland, Falster, 
Langeland, Taasinge, Ærø og en Del af Sønder- og Nørrejylland. 1778
blev M. ansat som Landmaalingskonduktør ved Rentekammerets
Landmaalingsarkiv, hvilken Stilling han beklædte til sin Død,
11. Nov. 1812. I sit Dødsaar var han bleven udnævnt til Justitsraad. 
1779 blev han Medlem af Videnskabernes Selskab og i 1781
Medlem af Landmaaler-Examinationskommissionen. Han var ugift. --
M. har skrevet en Del større og mindre Afhandlinger, som især
findes optagne i Videnskabernes Selskabs Skrifter, og hvoraf de 
vigtigste angaa den geografiske og geometriske Beregning af Landet
og forskjellige agrariske Spørgsmaal. 1777 vandt han 
Landhusholdningsselskabets Guldmedaille for en (utrykt) Afhandling om 100 Tdr.
Lands fordelagtigste Behandling. Hans betydeligste Arbejde er den
i 1791 paa Videnskabernes Selskabs Bekostning udgivne Bog:
«Geometrisk og økonomisk Jorddelings- og Jordskiftningslære», der
i 1793 blev oversat paa Tysk.

Worm, Lex. ov. lærde Mænd III. 
Nyerup, Lit. Lex. 
Molbech, Vidensk. Selsk. Hist.                                                                                    

H. Crone.



Morville, Niels Georg Christian, 1817-1904, Hededyrker. 
M., der er Søn af Amtsforvalter Niels Christian M. (f. 1785 d. 1856,
Brodersøn af ovennævnte Justitsraad Niels M.) og Pauline Sophie
f. Rasmussen, er født 14. Maj 1817 i Kjøbenhavn, blev 1835 
Student fra Viborg, hvor Faderen var Amtsforvalter, 1841 juridisk 
Kandidat, 1852 Overretsprokurator i Viborg, 1876 Justitssekretær ved
Viborg Overret. Allerede 1853 begyndte M., der fra Ungdommen
havde set, hvorledes Skovene i Viborg Amt bleve ødelagte, paa
Tilplantningen af Margrethelund Krat ved Viborg, hvilket senere
gav Stødet til Anlæg af en Række andre Plantager, og i de 
følgende Aar, da M. færdedes i Egnens store Heder og Krat med
sin Ven Enrico Dalgas (IV, 157), modnedes Planen om at danne
et Selskab til Frugtbargjørelse af de jyske Heder. Fra 
Hedeselskabets Stiftelse 1866 har M. været Medlem af dets Bestyrelse;
han har skrevet nogle Smaaartikler om Hedeplantning i forskjellige
Tidsskrifter. 31. Avg. 1858 ægtede M. Anna Louise Vilhelmine 
Schmiegelow (f. 13. Jan. 1830), Datter af Læge paa Holsteinborg
J. F. S. -- M. døde 16. Marts 1904. -- En Søn af M. er Hedeskovbruger.

L. Schrøder, Det danske Hedeselskab 1866-91. 
Hedeselskabets Tidsskr. April og Avg. 1894. 
E. Dalgas, Fam. Dalgas.

A. Oppermann.



Moses, Gedalia, 1753-1844, jødisk Theolog, 
er født i Polen, hvor hans Fader, Moses ben David, beklædte rabbinske Embeder i
Gnesen, senere i Krotoschin. Her modtog G. M. grundig Undervisning 
i Bibel og Talmud og besøgte derefter Gymnasiet i Prenzlau.
Videre Studier førte ham til Berlin, hvor han kom ind i Kredsen
af M. Mendelssohns Disciple. Efter at være vendt tilbage til Polen,
hvor han -- formodentlig som Lærer -- levede i Obrzycko, udgav
han i Forening med Gottleb Euchel og andre «Measfim» (s. IV,
618 f.), et Supplement til Mendelssohns Pentateuchoversættelse, 
Profetlektionerne til Sabbath og Helligdage med hebraisk Kommentar
og tysk Oversættelse (Berlin 1790). Efter at have virket som Lærer
i Stockholm kaldtes han (1806) som Overlærer til den nyoprettede
jødiske Friskole i Kjøbenhavn, hvor hans betydelige talmudiske
Kundskaber navnlig kom de Disciple til gode, der uddannedes til
Theologer, fremfor alt I. N. Mannheimer (ovfr. S. 96). Til Skolens
Brug udarbejdede han under Navn af «Herrens Gjerninger» et 
hebraisk Værk i 3 Bind (1808-13), der kombinerede Bibelhistorien og
Religionsforskrifterne paa selvstændig Maade. I Datidens religiøse
Stridigheder stod han paa Reformvennernes Side og leverede M. L.
Nathanson og hans Venner den lærde Begrundelse af 
Reformforslagene og Modargumenterne mod den gamle Overrabbiners
Indlæg. Ogsaa Regeringen benyttede sig af hans Kundskaber ved
at indsætte ham som Medlem i forskjellige Kommissioner. Han
roses af sine samtidige foruden for sin Lærdom tillige for sin ædle
Karakter og for sin kjærlige Optræden. Paa Grund af Alderdom
tog han 1822 sin Afsked og døde hos Slægtninge i Crøpelin i
Meklenborg 18. Marts 1844.

Erslew, Forf. Lex. 
Nathanson, Jødernes Forhold og Stilling i Danm. S. 124.                                                                                    

D. Simonsen.



Mossin, Hans, 1678(?)-1755, Præst, 
er født i Randers 1678 eller 80 og blev Student fra Byens Skole 1698. Han tog theologisk Attestats 1701 og blev 1709 Sognepræst til Skuldelev og Selsø og
1727 Provst i Horns Herred. 1731 blev han Sognepræst ved Trinitatis 
Kirke i Kjøbenhavn, og 1736 forflyttedes han til Nicolai
Sogn. I Kjøbenhavn blev han indviklet i de voldsomme kirkelige 
Stridigheder, som da fandt Sted. Allerede 1734 havde han i sin
Egenskab af Studenternes Præst indberettet til den Kommission, der
da var nedsat for at dæmpe Stridighederne mellem Præsterne, at 
Studenter havde meldt ham, at Professor Reuss paa sine Forelæsninger
brugte Ytringer, der maatte fremkalde Tvivl om hans Rettroenhed.
Dette hindrede dog ikke hans Forflyttelse til Nicolai Sogn, maaske
fordi han havde en mægtig Beskytter i Grev Danneskjold-Samsøe.
Men det viste sig strax, at Mændene af den pietistiske Retning,
der nu helt havde sejret, havde Mistillid til ham. Den Reformation,
der skulde gjennemføres, sattes i Kjøbenhavn for en stor Del i
Værk ved, at man ansatte unge, ivrige Pietister som Kateketer ved
Sognekirkerne. To Saadanne, A. Balslev og H. Rehling, ansattes
ogsaa tvært imod M.s Indstilling ved hans Kirke. Han kom strax
i Strid med dem, og i Sommeren 1737 forklarede han Menigheden,
at Kateketerne ikke lærte den sande Lærdom, men førte en falsk
og djævelsk Lærdom. Biskoppen fik Befaling til at give ham en
Irettesættelse; men M. vilde ikke lade det bero derved, men skrev
en Forklaring, som han sendte Kongen. Der blev nu efter Bluhmes
Forslag nedsat en Kommission for at undersøge Sagen. Denne
fældede 1738 den Dom, at der intet væsentligt var at udsætte paa
den Lærdom, begge Parter førte, men M. havde forset sig mod
Loven og Ritualet saa vel som mod Kongens Forbud ved at tale
om Sagen paa Prædikestolen; de af ham brugte Udtryk om 
Kateketerne mortificeredes, han dømtes fra sit Embede og til en større
Mulkt. Dommen gjorde baade Opsigt og Indtryk. I de orthodoxe
Kredse huskede man dette «Forfølgelsens Aar», hvor det havde
vist sig, at der ikke længer vilde blive taalt Opposition mod 
Pietismen. M. blev dog 1740 atter ansat, som Sognepræst i Kjøge, hvor
han døde 29. Sept. 1755. -- Han var gift med Anna f. Wissing
(f. 1690 d. 1759). Der kjendes kun lidt til ham uden for den her
omtalte Sag. Efter hans Indlæg at dømme har det været ham en
Samvittighedssag at værge Kirken mod, hvad han ansaa for falsk
Lære.                                                                                       

L. Koch.



Mossin, Hans, 1716-93, Præst, 
fødtes 16. April 1716 i Tværsted 
(i Vendsyssel), hvor Faderen, Peder Hansen M. (f. 1679 d. 1726), 
var Sognepræst; Moderen hed Anna Jensdatter f. Gjessing (d. 1730).
Han deponerede fra Frederiksborg Skole 1733 og fik Attestats 1739.
Han havde Borchs Kollegium og var Decanus paa Kommunitetet,
studerede Wolf og Leibnitz, før han vendte sig til Theologien, 
brugte sin Tid meget vel og fik mange Velyndere. 1742 blev han
Kateket ved Holmens Kirke og 1747 Præst ved Almindeligt Hospital
og Abel Cathrines Boder. Da Pontoppidan var bleven Biskop i
Bergen, omtaltes han som en af dem, der kunde gjøre sig Haab
om at blive hans Eftermand som Hofpræst, hvad han dog ikke blev.
Heller ikke lykkedes det ham at faa Ansættelse ved Universitetet,
som han søgte med Paaberaabelse af sine Skrifter -- 4 Disputatser --,
men 1751 blev han ansat som 2. resid. Kapellan ved Nykirken i
Bergen. 1757 blev han 1. resid. Kapellan ved Domkirken, 1762
Sognepræst til Korskirken, 1768 Magister, 1770 Stiftsprovst og
Sognepræst til Domkirken, i hvilket Embede han døde 3. April 1793.
Han blev 1779 Dr. theol. Han tilhørte den pietistiske Skole, og
det var derfor rimeligt, at Pontoppidan søgte at faa ham til Bergen.
Blottet for Smag og som en med al sin Lærdom ukultiveret Aand
synes han at have hørt mere hjemme i Studerekammeret end paa
Prædikestolen, og i Bergen udfoldede han en betydelig
Forfattervirksomhed, navnlig efter at han 1760 havde faaet kongelig
Tilladelse til at anlægge et Bogtrykkeri. Gjennem dette leverede han
nu fra 1766-74 en Mangfoldighed af Bøger, navnlig Prædikener
-- enkelte og i Samling --, populære Fortolkninger til bibelske
Bøger og Betragtninger af dogmatisk og moralsk Indhold. Senere
kom han ind paa andre Sager og skrev om Industri, Brandvæsen,
Landøkonomi m. m. Alle hans Skrifter ere af den Beskaffenhed,
at man maa søge efter Indholdet i den overstrømmende Mængde
af Ord. Hans Opbyggelsesskrifter have visselig haft Betydning for
sin Tid, og den forholdsvis rigelige Afsætning, de fik, tyder paa,
at han ved dem imødekom en Trang i den Handelsby, hvor Bøger
ikke vare almindelige. Han forlod aldrig sit pietistiske Standpunkt,
og det kan derfor have sin Interesse at se, hvorledes han fra det
helt aandelige Forfatterskab gled over paa det almennyttiges
Gebet. Ved 60 Aars Alderen hørte han op med at skrive. Andre
Kræfter raadede nu i Bergen, og han gik snart tilbage. I sine
sidste Aar var han sløv, og ved sin Død synes han længe at have
været glemt baade som Præst og Forfatter. Gift 1. med Anna
Sophie f. Nyeborg (d. 1757, begraven 21. Okt.), Datter af Simon N.,
Inspektør ved Nyboder; 2. (22. Okt. 1759) med Anna Beate f.
Fleischer (f. 28. Dec. 1737 d. 17. Febr. 1814), Datter af Sorenskriver,
Etatsraad Johan Sechmann F. (f. 1702 d. 1789) og Cathrine f.
Geelmuyden (f. 1705 d. 1774).
Lampe, Bergens Stifts Biskoper og Præster I, 55. 
Acta jubilaei univ. Haun. 1779. 
J. N. Brun, Hellige Taler (Præd. paa 2. Sønd. eft. Paaske).

D. Thrap.



Mossin, Hans, 1765-1831, Søofficer, 
Søn af Sognepræst i Kjøge Søren M. (f. 1726 d. 1784), er født 9. Juli 1765, blev
Sekondlieutenant i Marinen 1789, Premierlieutenant 1795, Kapitajnlieutenant
1801, Kapitajn 1808 og karakt. Kommandørkapitajn 1815, s. A., som
han ved Reduktionen erholdt Afsked med Pension. 1797 var M.
Fører for en Vestindiefarer fra Altona, det paafølgende Aar og 1799
Chef for Kongejagten «Helleflynderen» paa et Konvoitogt i
Middelhavet; 1799 var han en kort Tid Chef for Briggen «Glommen».
1801 stationeredes M. med nogle Kanonbaade i Store Bælt, hvor
de dog ikke kom til at spille nogen Rolle; som Vagtskibschef
forblev han her det følgende Aar. 1804 fik han Kommandoen over
Søekvipagen ved Glückstadt, hvilken Kommando han beholdt til
1810. Foruden at han i Okt. 1809 bestod en ærefuld Fægtning
med nogle engelske Orlogsbrigger, hvem han fratog en Prise, viste
han sig ved flere Lejligheder sammen med Lieutenanterne Klauman
og Halling meget virksom ved Konvoiering langs den holstenske
Kyst og ved at forurolige og forjage de fjendtlige Orlogsmænd,
som blokerede Elben. 1810-12 gjorde M. Tjeneste paa den franske
Scheldeflaade som Chef for Linjeskibet «Dalmate». Efter at være
vendt tilbage ansattes han som Chef for en Skytpram 1813, men
ses for øvrigt ikke at have haft nogen anden Kommando senere.
Han døde 4. Sept. 1831. -- M. var 2 Gange gift: 1. (1810) med
en født Müllern, 2. (1813) med en født Huns.

C. With.



Moth, Johan, 1574-1642, Skolemand og Præst, 
var født i Flensborg 24. Nov. 1574; Faderen, Poul M., var Bartskær, Moderen
hed Margrethe Schrøder. Efter Skolegang i sin Fødeby og i
Hamborg gik M. 1596 til Universitetet i Helmstedt. Som Lærer for en
Søn af Borgeren Claus thor Smede i Flensborg rejste han 1599 til
Strasburg, hvor han 1601 tog Magistergraden og var den øverste
blandt de 23, som bejlede til Graden. Siden besøgte han
Universiteterne i Paris og Orléans, hvorpaa han vendte tilbage til
Strasburg, hvor man gjærne havde fastholdt ham som Lærer i det
filosofiske Fakultet, og hvor han udgav flere Dissertationer. 1603
blev han Konrektor og 1604 Rektor ved Flensborg Skole, hvilket
Embede han forestod med stor Flid og Troskab i 23 Aar. Han
udgav nogle Skolebøger til Fremme for Latinundervisningen, ligeledes 
et tysk bibelsk Drama om Abraham, hvilket han med sine Kolleger
og Disciple opførte paa Slottet og Raadhuset i Flensborg i
Sommeren 1622 til stor Fornøjelse for en anselig Tilskuerkreds; end
videre «Compendium biblicum, dat ys Biblisch Uthtoch edder
Sprökebökenken over de iährlicke Evangelia unn Episteln» (Hamb.
1623), til Dels paa Rim. Der var oftere tilbudt M. Præstekald;
men først 1626 overtog han Embedet som Diaconus ved St. Nicolai
Kirke i Flensborg. Da den kejserlige Hær Aaret efter
oversvømmede Halvøen, var han den eneste af Flensborgs Præster, der
havde Mod til at blive paa sin Plads, og han betjente baade
Nicolai- og Mariekirken, medens en pestagtig Epidemi hærgede
Byen. 1630 blev han Hovedpræst ved Mariekirken og døde i
denne Stilling 17. Jan. 1642. Generalsuperintendent Steph. Klotz
holdt Ligprædiken over ham (trykt i Rostock s. A.). -- M. var
gift 1. (1608) med Susanne, Datter af M. Nic. Gerhardi, Slotspræst
paa Sønderborg, 2. med Elisabeth, Datter af Dr. Peter Holländer,
Stadslæge i Lybek.

Moller, Cimbria lit. I.
Falck, Archiv f. Gesch. d. Herzogth. IV, 431.

H. F. Rørdam.



Moth, Johan, 1639-1705, Arkivar, 
blev født i Breklum i Flensborg Amt 11. Febr. 1639 og var Søn af Nicolai M. (d. 1642),
Sognepræst sammesteds, og Birgitte Lange (d. 1706). Han gik først
i Flensborg Skole og besøgte senere Universitetet i Helmstedt. 1664
blev han ansat i tyske Kancelli, hvor han 1667 udnævntes til
Sekretær og Arkivar. Tyske Kancellis Arkiv var den Gang i meget
stor Uorden, og det blev en Hovedopgave for M. at bringe nogen
Orden til Veje og samtidig se at faa Arkivet, der manglede mange
vigtige Aktstykker, suppleret andensteds fra. Han arbejdede ogsaa
med stor Iver herpaa. Det gik dog kun langsomt fremad, da man
manglede Plads, og M. tit blev kaldt bort ved andet Arbejde.
1671 sendtes han saaledes til Gottorp for i Forening med Arkivaren
der at registrere og ordne Fællesarkivet; han opholdt sig paa
Gottorp et halvt Aars Tid og medførte ved sin Tilbagekomst en
hel Del Dokumenter og Afskrifter der fra, som der siden blev god
Brug for i Stridighederne med de gottorpske Hertuger. 1686
reviderede han i Forening med Marqvard Gude paa ny Hvælvingen
paa Gottorp og nogle Dele af tyske Kancellis Arkiv. End videre
maatte han, der ved sin Syslen med Arkiverne havde erhvervet
sig særdeles grundige Kundskaber i Historien, ofte gaa Gensch 
v. Breitenau til Haande ved Udarbejdelsen af hans Stridsskrifter
mod Gottorperne. 1689 udnævntes han til Arkivar i tyske
Kancelli og ved alle Regeringsarkiverne i Hertugdømmerne og
Grevskaberne og fik samtidig Titel af Kancelliraad; 1701 blev han
Justitsraad og 1703 Formand i den Kommission, som nedsattes for
endelig at bringe Orden i tyske Kancellis Arkiv. Inden dette
Arbejde dog var skredet synderlig frem, døde M. 6. Jan. 1705.
M. efterlod sig en temmelig betydelig Haandskriftsamling. -- Han
havde 1689 ægtet en tysk adelig Dame, Sibylle Emilie Sudermann.

Moller, Cimbria lit. I. 
A. D. Jørgensen, De danske Rigsarkivers Hist.

L. Laursen.



Moth, Matthias, o.1647-1719, Oversekretær, Lexikograf, 
var Søn af ndfr. nævnte Poul M. og er vistnok født i Odense. 1665
blev han privat dimitteret til Universitetet, hvor han valgte den
berømte Thomas Bartholin til sin Præceptor. Under hans
Vejledning begyndte han at studere Medicin, tog Bakkalavrgraden
1666, men drog saa Aaret efter til Udlandet for at søge videre
Uddannelse. Rejsen gik først til Leiden, hvor han immatrikuleredes
1667 som studerende Medicin, men i øvrigt vide vi ikke meget om
hans Ophold i Udlandet; 1670 var han i Paris, da han kaldtes
hjem ved Faderens Død. Siden er han dog atter rejst ud, og 1673
træffe vi ham igen i Leiden, stadig studerende Medicin.

Det blev dog ikke som Læge, at han skulde vinde sig et
Navn. Da han paa ny vendte hjem til sit Fædreland, valgte han
som saa mange unge Mænd af den højere Borgerstand at træde
ind i Statens administrative Tjeneste. M. havde desuden en ganske
særlig Grund dertil; hans Søster Sophie Amalie (s. ndfr.) var bleven
Kong Christian V's anerkjendte Mætresse, og han kunde haabe ved
hendes Hjælp at stige højt og hurtig. Lige i Begyndelsen af Aaret
1675 udnævntes han til Assessor i Skatkammerkollegiet og senere
hen paa Aaret tillige til Stempelpapirsforvalter, 1676 til Assessor i
danske og tyske Kancelli og 1680 til Kancelliraad og
Kammersekretær for de norske Sager. 1688 blev han Oversekretær i danske
Kancelli, foreløbig dog kun for de norske Sager, men da Bolle
Luxdorph (X, 487), der samtidig med M. var bleven Oversekretær
for de danske Sager, i 1690 faldt i Unaade, overtog M. tillige hans
Forretninger; ganske vist blev Luxdorph taget til Naade igjen Aaret
efter, men M. vilde nu ikke af med Forretningerne, og Luxdorph
blev herefter brugt som Diplomat. 1694 blev M. tillige Deputeret i 
Land- og Søetatens Kommissariat. Ydre Udmærkelser bleve ogsaa i
rigeligt Maal M. til Del: 1679 fik han Ret til at føre adeligt Vaaben,
1684 blev han virkelig Etatsraad, 1692 Justitsraad med Ordre til
efter Tilsigelse at møde i Højesteret, s. A. tillige en af Patronerne
for det kongl. Ridderakademi i Kjøbenhavn, 1693 Ridder af
Danebrog og 1695 Gehejmeraad.

Selv om Søsteren har haft nogen Indflydelse paa M.s
Avancement, kan det dog ikke kaldes paafaldende hurtigt for den Tid,
end mindre i nogen Maade ufortjent. M. var sikkert en af de
dygtigste Embedsmænd paa den Tid, og han var i Besiddelse af
en overordentlig Arbejdsevne. Hans Forretninger som Oversekretær
maatte i høj Grad lægge Beslag paa hans Tid og Kræfter, men
ved Siden deraf var han Medlem af et stort Antal Kommissioner;
særlig var han et af de mest brugte Medlemmer i Kommissionerne
i Raadstuen for Slottet, og hans Betænkninger her høre altid til
de bedste Indlæg. Desuden fik han overdraget en hel Mængde
forskjellige Bestillinger; saaledes blev han 1694 en af Direktørerne
for Kjøbenhavns Vandvæsen, 1696 Deputeret i Politikommissionen
og Medlem af Inspektionen med Brand- og Belysningsvæsenet i
Kjøbenhavn og 1697 Meddirektør for Børnehuset. I en Række af
Aar styrede han tillige det danske Postvæsen. Dette var 1685
overdraget til Christian Gyldenløve, Christian V's Søn med Sophie
Amalie Moth, men da han naturligvis ikke selv kunde styre det,
indsattes der Direktører til at lede det i hans Navn. Som saadan
fungerede M. fra 1688-99, først i Forening med Jens Rosenheim
og efter dennes Død 1690 alene. Han havde meget store
Fortjenester af Postvæsenets bedre Ordning og synes i Modsætning til
en senere Tid at have holdt særdeles god Orden.

M. var en alsidig dannet Mand med mange Kundskaber og
stor Interesse for Videnskaben. Som Oversekretær støttede han
den paa mangfoldige Maader, og mange af dens Dyrkere stode i
stor Taknemmelighedsgjæld til ham, saaledes Peder Syv, den yngre
Thomas Bartholin, Peder Kylling og Arne Magnussen; den sidste
boede i lang Tid i hans Hus og blev ved hans Indflydelse udnævnt
til Arkivsekretær i Gehejmearkivet, hvorover M. som Oversekretær
havde den øverste Ledelse. M. var dog ikke alene Videnskabens
Ynder, men han fik trods sine mange Embedsforretninger ogsaa
Tid til selv at dyrke den; han oversatte saaledes Ovids
Metamorfoser, men det gik med denne Oversættelse som med hans store
Ordbog, den kom aldrig ud, men findes i Haandskrift paa det 
store kongl. Bibliothek. M. var en stor Bogven og samlede et
betydeligt og udsøgt Bibliothek.

M. havde i høj Grad været Kong Christian V's betroede Mand
og haft en stor Indflydelse paa Statens Styrelse i denne Konges
sidste Leveaar, men med Christian V's Død var ogsaa hans
politiske Rolle udspillet. Han havde skabt sig mange og mægtige
Modstandere og altid staaet i spændt Forhold til Kronprins Frederik;
dertil kom, at Søsteren, der tidligere havde været ham en stærk
Støtte, nu ganske naturlig kom til at blive det modsatte. Kort
efter Tronskiftet (1699) fik M. sin Afsked og levede nu som
Privatmand til sin Død, 19. Marts 1719, ivrig beskæftiget med Arbejdet
paa sin Ordbog. -- M. ægtede 23. Jan. 1676 Kirstine Aagaard,
der døde 6. Febr. 1698.

F. Olsen, Det danske Postvæsen til 1711 S. 135 ff. 189 f.

L. Laursen.

-- Som Lexikograf har M. Moth gjort sig fortjent ved sin
Ordbog over det danske Sprog. Han begyndte paa dette Værk
1680, og han arbejdede derpaa med Flid og Udholdenhed til sin
Død. For at faa Medhjælpere lod han, da han var bleven
Oversekretær i det danske Kancelli, udgaa Opfordring til Biskopperne
i Danmark og Norge om blandt de akademisk dannede i deres
Stifter at udsøge Mænd, der vare i Besiddelse af Evner og havde
Interesse for Sagen. En Del af dem, der meldte sig, sendte
værdifulde Bidrag; men Hovedarbejdet hvilede dog stadig paa M. Det
meste samlede, ordnede, udarbejdede og skrev han selv, og han
naaede saa vidt frem, at Ordbogen var saa godt som færdig til
Trykning. Han lod trykke 2, i Indhold og Udstyrelse forskjellige,
smaa Prøver. Men hele det store Værk, 60 Foliobind, gik i
Haandskrift over til hans Arvinger, der 1753 solgte det til Kongen. Det
henstod siden i Gehejmearkivet, til det 1784 afleveredes til det
store kongl. Bibliothek. For senere Ordbøger over dansk Sprog
har M.s Ordbog været en rig og uudtømmelig Kilde.

M.s Ordbog vil ikke blot beskrive Sproget, men ogsaa berige
det. Ved Siden af de almindelig brugte danske Ord og de
tekniske Ord forekommer der derfor Ord fra Almuemaalene, forældede
Ord, norske, færøske, ja endog islandske Ord og endelig
sammensatte og afledte Ord, som M. synes selv at have dannet. Ordet
opføres med latinsk Oversættelse, med Angivelse af Bøjning og
med en paa Dansk affattet Forklaring af dets Brug og Betydning.
Undertiden anføres Ordets Form i Almuemaalene, derimod sjælden 
beslægtede Ord fra fremmede Sprog. Ordets Brug oplyses ved
Anførelse af en Mængde Talemaader, Vendinger, Mundheld, Ordsprog
o. lign., i Regelen med latinsk Oversættelse. Naar undtages Citater
af enkelte Forfattere som P. Laale, indeholder den meget faa
Saadanne fra dansk Litteratur; det meste er hentet fra Samtidens daglige
Omgangssprog. Med Hensyn til Retskrivningen synes M. ikke at
have været fuldt enig med sig selv om, hvilken Vej han vilde gaa.
Han har snart bibeholdt den paa hans Tid i trykte Bøger almindelig
anvendte Stavning, snart har han indført Forandringer. Almindelig
er Brugen af k, s, ks, kv for c, z, x, qv, ligesaa v mellem Selvlyd
for fv, ligesaa â for aa (men à for langt a), ê for ee osv.
Undertiden indskrænker Forandringen sig ikke til Retskrivningen, i det
den i det talte Sprog brugte Form anføres i Steden for eller ved
Siden af den afvigende traditionelle litterære.

Nye Danske Mag. V, 241 ff.
Bruun, Fr. Rostgaard S. 446 ff. 490 ff.

P. K. Thorsen.



Moth, Poul, o. 1601-1670, Læge, 
var født 16. Sept. 1601 (ell. 3. Sept. 1600) i Flensborg, hvor hans Fader, Matthias M., 
der havde været Læge hos Kejserne Rudolph og Matthias, men for sin lutherske
Tros Skyld havde maattet forlade Wien, boede; Moderen var
Ingeborg Jørgensdatter fra Rensborg. Efter at have besøgt Gymnasiet
i Hamborg og 3 Aar studeret Medicin i Kønigsberg fortsatte han
i 2 Aar sine Studier i Kjøbenhavn under Thomas Finkes og Ole
Worms Vejledning, samtidig med at han underviste den siden saa
berømte Thomas Bartholin o. fl., indtil han 1632 begav sig
udenlands; i Løbet af 8 Aar besøgte han, snart alene, snart som
Hovmester for andre, Nederlandene, England, Frankrig og Italien,
erhvervede 1637 Doktorgraden i Basel og bosatte sig 1640 i sin
Fødeby, hvor han praktiserede indtil 1644, da han, tvungen af
Krigsurolighederne, flyttede til Lybek, som han efter et Par Aars
Forløb forlod for at nedsætte sig i Odense. Her fra kaldtes M.
1651 til Kjøbenhavn som Hofmedikus hos Frederik III, og snart
efter blev han ansat som Livlæge, hvorhos Kongen betroede ham
at lede Kronprins Christians første Undervisning og foruden hans
reglementerede Lønning 1652 aflagde ham med et indbringende
saakaldet Regnskabsprovsti i Vendsyssel. Ogsaa til andre
Forretninger anvendte Kongen M., der i 1659 endog fungerede som en
Art Regnskabsfører for Flaaden. Baade ved sin Embedsstilling og
ved sin fremragende Dygtighed som Læge skaffede han sig megen 

Praxis, især i de højere Stænder. Ikke længe efter, at han havde
staaet ved sin Herres Dødsleje, døde M., 6. Maj 1670. Hans
Skrifter ere ikke betydelige; foruden sit Fag dyrkede han med
Held de gamle Sprog, Historie, Musik og især Mnemoteknikken.
1. Marts 1641 havde han ægtet Ida Burenees (f. 1. Dec. 1624),
Datter af Borgmester i Kiel Rudolph B. og Ida Rothfelsen; da det
lykkedes hende kort efter M.s Død at føre Datteren Sophie Amalie
(s. ndfr.) sammen med den unge Konge, lønnedes hun af denne
baade med Penge og Æresbevisninger, ja kort før sin Død, 25. Sept.
1684, fik hun Rang med Gehejmeraadinder.

Univ. Progr. 
Moller, Cimbria lit. I. 
Ingerslev, Danmarks Læger og Lægevæsen I, 504.                                                                            

G. L. Wad.



Moth, Rudolph, 1642-75, Vicebiskop, var født i Flensborg,
hvor hans Fader, den ovfr. omtalte Poul M., den Gang praktiserede
som Læge. 1657 Student fra Kjøbenhavns Skole; efter at have
været udenlands blev han 1664 Sognepræst i Haslev og Braaby.
Det skyldes formodentlig hans Faders Indflydelse ved Hoffet, at
han allerede næste Aar, altsaa kun 23 Aar gammel, blev Slotspræst
i Kjøbenhavn. 1672 udnævntes han til Præst ved St. Knuds Kirke
i Odense og Stiftsprovst samt Vicebiskop over Fyns Stift. Det
hedder, at han «havde brugt alt for tydelige Udtryk fra
Prædikestolen» og derfor skulde fjærnes fra Hovedstaden; hvad han har
sagt, kan ikke oplyses, men det ligger nær at tænke, at han er
bleven forarget over Kongens netop da paabegyndte Forhold til
Søsteren og i sin Harme ikke har kunnet holde sin Tunge i
Tømme. Det var altsaa i Unaade, at han blev forflyttet til Odense,
hvor just Embedet ved St. Knuds Kirke var ledigt, men hvor man
ikke skulde synes, at der var Brug for ham som Vicebiskop, da
den fungerende Biskop, Niels Bang (I, 486), hverken var gammel
eller svagelig. Der var derfor selvfølgelig ikke den bedste
Forstaaelse mellem de to, især da M. søgte at indføre flere nye Skikke,
hvad den ældre Biskop ikke syntes om- saaledes afskaffede han
den sidste Levning af den latinske Højmesse i St. Knuds Kirke,
og han har uden Tvivl gjort sig skyldig i forskjellige Overgreb,
saa Regeringen maatte til at fastsætte Grænserne mellem deres
Embedsforretninger. Som virkelig Biskop kom M. ikke til at
fungere, da han døde 16. Nov. 1675, Aaret før Biskop Bang. 1668
var han bleven Magister, og nogle Maaneder før sin Død fik han
den theologiske Doktorgrad; men han har ikke gjort sig bekjendt 
i Litteraturen. Han var gift med Magdalene Dorothea v. Rittern
(d. 11. Febr. 1678), hvis Fader var Gehejmeraad hos Markgreven af
Baden-Durlach. Ægteskabet var barnløst.

Vilh. Bang.



Moth, Sophie Amalie, 1654-1719, Christian V's Frille, var
Datter af ovfr. nævnte Poul M. Nogle faa Maaneder efter Kong
Christian V's Tronbestigelse kom den unge, 16aarige Pige i
Forbindelse med Kongen og blev snart hans Elskerinde. Forholdet
blev ikke længe nogen Hemmelighed i Hofkredsene, men foreløbig
traadte hun dog ikke meget frem; hun boede en Tid hos en Søster,
der var gift med Proviantkommissær Nicolaus Bennich. Hendes
Stilling som Kongens officielt anerkjendte Elskerinde blev først
slaaet fast efter GrifFenfelds Fald, da Kongen forærede hende Samsø
og 31. Dec. 1677 ophøjede hende til Grevinde af Samsø; ved et
aabent Brev af 1. Jan. 1679 erklærede Kongen desuden sine Børn
med hende for sine naturlige Børn med Tilnavnet Gyldenløve.
Hun synes at have været temmelig ubetydelig og har vist heller
ikke haft nogen som helst politisk Indflydelse. Fortællingen om,
at hun skulde have spillet en Hovedrolle ved Griffenfelds Fald,
savner enhver Hjemmel, og lige saa lidt kan man paavise hendes
Indflydelse ved andre Lejligheder. Den indskrænkede sig, saa vidt
man kan se, til at opnaa forskjellige personlige Begunstigelser for
hendes nærmeste Slægt. Ligeledes har man i høj Grad overdrevet
Størrelsen af de Pengesummer, som Kongen ødslede paa hende.
Alligevel var det ikke saa ganske lidt, og dertil kom, at Børnene
bleve rigelig udstyrede; især var Overdragelsen af det danske og
norske Postvæsen til de 2 Sønner en meget uheldig Maade at
forsørge dem paa. I moralsk Henseende havde Forholdet naturligvis
ogsaa højst uheldige Følger, og det forvoldte Dronningen mange
Fortrædigelser og Tilsidesættelser. Efter Kongens Død levede S. A. M.
et meget tilbagetrukkent Liv paa Jomfruens Egede (som hun 1674
havde kjøbt af Vincents Joachim Hahn), efter Sigende opfyldt af dyb
Anger over sit tidligere Liv. Hun døde der 17. Jan. 1719. I
Holsten ejede hun Godserne Rixdorf og Schøneweide.

I Forbindelsen med Kongen blev hun Moder til 2 Sønner og
3 Døtre. Af Døtrene døde de 2 i en ung Alder, den tredje blev
gift med Grev Frederik Ahlefeldt (I, 141). Sønnerne vare Christian
Gyldenløve (VI, 335) og Ulrik Christian G. (VI, 347). 

L. Laursen.



Motzfeldt, Frederik, 1779-1848, norsk Højesteretsassessor,
var født i Børseskogn ved Throndhjem 2. Nov. 1779, Søn af Major 
ved throndhjemske Dragonregiment Jacob M. (f. 1744 d. 1816) og
dennes 2. Hustru, Sophie Cathrine f. Mlihlenphort (f. 1750 d. 1789).
Han blev Student fra Throndhjems Kathedralskole 1798 og 1801
juridisk Kandidat. Efter at have været konstitueret i nogle
Embeder i Romsdals Amt blev han 1806 konstitueret og 1808
udnævnt til Sorenskriver i Romsdal og Byfoged i Molde. I 1814
mødte han som Repræsentant for Molde ved Rigsforsamlingen og
karakteriseres der af H. Wergeland: «Ivrig Falsensk som de andre
Throndhjemmere». S. A. kaldtes han til Assessor i Norges
nyoprettede Højesteret. I 1827 mødte han som Suppleant i den sidste
Del af Stortingets Samvære og i 1830 som 2. Repræsentant for
Christiania. Derhos var han fra 1821-45 stadig valgt som
Statsrevisor, et Hverv, der som Regel hos sin Indehaver maatte
forudsætte et vist oppositionelt Anstrøg. M. døde i Christiania 2. Jan.
1848. Han ægtede 20. Dec. 1806 Anna Cecilie Gørwell (Jervel),
der tilhørte en fra Finland indvandret Slægt (f. 28. Febr. 1780
d. 5. Jan. 1848).

Halvorsen, Norsk Forf. Lex.

Yngvar Nielsen.



Motzfeldt, Peter, 1777-1854, norsk Statsmand, er født 3. Avg.
1777 paa Gaarden Stubban i Orkedalen. Hans Fader,
Infanterikapitajn Ulrik Anton M. (f. 1738), døde allerede 1783, og Moderen,
Andrea Birgitte f. Bull (f. 1738 d. 1815), sad igjen i smaa Kaar.
P. M. kom da i Huset hos sin Onkel Major Jacob M., der opdrog
ham. 1792 kom han ind ved Artilleriakademiet i Kjøbenhavn og
blev 1796 Sekondlieutenant i Artilleriet med Station i Frederiksstad,
hvorfra han 1802 sendtes som Premierlieutenant (1803 Kapitajn) til
St. Thomas. Hans 5aarige Ophold paa denne Ø, hvor der den
Gang var et meget broget Liv, var i flere Henseender udviklende
og lærerigt. Efter de vestindiske Øers Erobring af Englænderne
blev M. med sine Kolleger fra St. Thomas ført i Krigsfangenskab
til Reading, hvorfra han senere udvexledes og i April 1809 kom
tilbage til Norge. Her blev han Chef for det i Bergen garnisonerende 
Artilleridetachement og levede nu en Række af lykkelige
Aar i den Kreds af intelligente Mænd, som i hine Aar vare de
toneangivende i Bergen. Sorenskriver, senere Stiftamtmand, Christie
(III, 566) var her en af hans fortroligste Venner, og sammen med
ham var M. et virksomt og interesseret Medlem af den litterære
Klub «Qvodlibet». I 1814 valgtes M. til en af Bergens
Repræsentanter ved Rigsforsamlingen paa Ejdsvold; men da han samtidig 
var valgt ogsaa af Artillerikorpset, indtraadte han efter
Prinsregentens Bestemmelse i sidstnævnte Egenskab i Forsamlingen. I denne
indtog han en fremtrædende Plads og viste sig som en ivrig
Tilhænger af Christian Frederik og bestemt Modstander af Foreningen
med Sverige, men tillige som en human Personlighed, der ikke
forfulgte Modpartiet med Had og Miskjendelse.

Som Medlem af Konstitutionskomiteen havde han en væsentlig
Del i Grundlovsarbejdet og var i det hele en af Forsamlingens
virksomste Talere og Arbejdere. Ved Grundlovens endelige
Vedtagelse og Kongevalget 17. Maj var M. Forsamlingens Vicepræsident.
Umiddelbart efter dennes Opløsning vendte han tilbage til Bergen.
I denne By herskede der, til Dels under Paavirkning af den
ildfulde Taler Biskop J. N. Brun (III, 149), en høj Stemning. Uden
Kjendskab til Rigets ydre politiske Stilling, fremfor alt uden
Forstaaelse af Stormagternes Holdning, drev Brun Bergenserne til at
holde fast ved Christian Frederiks Kongedømme og fik endog
istandbragt et Slags Plebiscit for, at Kongen ikke maatte løses fra
sin Ed. Begivenhederne toge en anden Vending; men i Bergen
forstodes det ikke, hvorledes Konventionen i Moss havde aabnet
Vejen til en heldbringende, fredelig Udgang af Forviklingerne. Paa
det overordentlige Storting i Okt.-Nov. 1814 mødte M. som
Repræsentant for Bergen, bl. a. sammen med Christie. De 4
Bergensere stemte efter det medbragte imperative Mandat 20. Okt. mod
Foreningen. Men de modarbejdede den ikke, og M. var endog
Medlem af den til Forhandling med de kongelige Kommissærer
nedsatte Komité. Sammen med dennes øvrige Medlemmer, under
Christies glimrende Ledelse, indlagde han sig store Fortjenester.
Hans politiske Standpunkt viser sig bl. a. derigjennem, at
Grundlovens § 25, om Anvendelsen af den norske Krigsmagt, for en
væsentlig Del er tilbleven i sin nuværende Redaktion paa hans
Forslag. Efter Stortingets Valg af Carl XIII indtraadte M. 18. Nov.
i den nye Regering, der sammensattes efter de Carl Johan af Grev
Wedel givne Raad.

Det var hovedsagelig Christian Frederiks mest udprægede
Tilhængere, der fik Sæde i denne Regering. M. blev først Medlem
af Statsraadsafdelingen i Stockholm med Chr. Krohg (IX, 528) som
Kollega. Der var her meget Arbejde, ikke mindst med at træffe
det rette Valg af de Former, hvori den nye Statsforfatning skulde
arbejde, ligesom ogsaa Forholdet med den i Navnet regerende
Konge, Carl XIII, og den faktiske Regent, Kronprins Carl Johan, 
var egnet til at forøge Vanskelighederne for de i Stockholm
fungerende norske Statsraader og Statsminister Anker (I, 280). M. selv
havde næppe megen Tro paa de nye Forholds Stabilitet. Han blev
udnævnt til Vicekommandant i Bergen, nærmest som en
Retrætepost, den han dog aldrig kom til at benytte. Ved det første
ordentlige Stortings Sammentræden i Christiania i. Juli 1815 traadte
han allerede ud af Statsraadsafdelingen og rejste til Norge, maaske
hovedsagelig af den Grund, at Carl Johan ønskede, at han gjennem
sin store Popularitet skulde paavirke Stemningen til Gunst for det
Forslag til en Rigsakt mellem begge Riger, som netop da skulde
fremlægges. Imidlertid indtraadte M. ikke i aktiv Tjeneste i
Christiania. Han rejste til Bergen for, som det officielt hed, at
indkomme med Forslag om Forføjninger til en bedre Ordning af
Stedets Toldforhold. I Virkeligheden var dette en ved Helbredshensyn
foranlediget Tjenestefrihed. Først efter Hegermanns Afgang traadte
M. ind i den norske Regering som Departementschef (4. Maj 1816)
og overtog Armédepartementet. I denne Stilling blev det hans
første Opgave at gjennemføre den i 1816 vedtagne Lov om Hærens
Indskrænkning, og Arméplanen af 3. Juli 1817 er saaledes
hovedsagelig hans Værk. Denne maatte gribe forstyrrende ind i mange
private Forhold, og den derved fremkaldte Misnøje voldte ikke
mindst for M. store Ubehageligheder. Tillige havde han gjennem
sin Stilling til den nye Tingenes Orden paadraget sig Uvilje fra
mange Hold, baade i Bergen og i Christiania, hvor han ikke var
saa langt fra at regnes for den, som havde svigtet sin Fortid og
var bleven svensksindet. I Christiania levede han paa en god Fod
med den elskværdige svenske Statholder Grev Carl Mørner og var
en stadig Gjæst i dennes Hus, i det hans Familie foreløbig var
bleven boende i Bergen. Først ud paa Aaret i 1817 flyttede
Familien til Christiania. Derefter var han 1818-19 for anden Gang
Medlem af Statsraadsafdelingen i Stockholm, hvor han efter denne
Tid endnu gjorde 4 Gange Tjeneste. Imidlertid havde han ikke
fundet sig tilfreds med sin Stilling i Armédepartementet, og da
Revisionsdepartementet oprettedes 1822, overtog han dette, som han
hurtig fik bragt i en ordentlig og god Forretningsgang. 1825 var
han derhos under et Ophold i Stockholm Medlem af den Komité,
som forberedte Mellemrigsloven af 1827. Hans Holdning i denne
Komité var en meget tilbagetrukken.

Over for Carl Johan indtraadte der snart hos M. en vis Kølighed, 
der bragte ham til at ønske sig bort fra sin Statsraadsplads. 
I 1828 havde han ønsket at blive Toldinspektør i Bergen; men
Christie fik dette Embede som Retrætepost, og M. forblev fremdeles
staaende i Regeringen. Misstemningen øgedes, og det kunde ikke
antages, at han vilde holde længe ud. Da Jonas Collett (IV, 58)
i 1836 traadte af som Regeringens første Medlem, syntes der at
maatte frembyde sig Anledning ogsaa for M. til at træde af. Selv
ytrede han dog næppe noget Ønske derom, og naar et saadant
ikke fremkom fra Kongens Side, da har M. forudsat, at dette
skyldtes den nye Statholder, Grev Wedel. Anledningen til hans
Udtræden blev en helt anden, af privat Natur. Hans Søn U. A. M.
var, da han efter sin Tur ved Universitetet skulde rykke op fra
Lektor til Professor, bleven tilsidesat af Kongen. Efter dette
indgav M. 1837 sin Afskedsansøgning, der blev bevilget af Kongen.
M. modtog fra alle Sider almindelig Paaskjønnelse for sin Deltagelse
i det offentlige Liv.

Da Carl Johan 1838-39 var i Christiania, viste han M. stor
Bevaagenhed. Denne modtog saaledes Serafimerordenen og blev
derhos norsk Formand i den under 30. Jan. 1839 nedsatte første
Unionskomité. Han deltog til 1840 i dennes Møder, men traadte
derefter ud, dels af Helbredshensyn, dels af Tvivl om Resultatet.
Efter denne Dag levede han til sin Død, 1. April 1854, et
tilbagetrukkent Liv som Privatmand i Christiania. M. blev 1804 gift med
Erneste Birgitte Margrethe Stenersen (f. 19. Juni 1789 d. 13. Jan.
1848), Datter af Bent S., Byfoged paa St. Thomas.

Breve og Optegnelser af P. M., udg. af K. Motzfeldt (1888). 
Vidar 1888, S. 670 f.; 1889, S. 173 f. og 488 f. 
Daae, Breve fra Danske og Norske S. 247 ff.

Yngvar Nielsen.



Mourier, Charles Ferdinand Leonard, 1800-80, Højesteretsjustitiarius og Politiker. 
Slægten Mourier var en af de mange, som
fordreves fra Frankrig ved Ophævelsen af det nantiske Edikt 1685;
den nedsatte sig ved Genfersøen, men her fra sendte den yngre
Medlemmer til forskjellige protestantiske Lande, ogsaa til Danmark.
Oldefaderen til vor M. blev Præst ved den franske reformerte Kirke
i Kjøbenhavn og efterfulgtes af sin Søn Frédéric Moïse (d. 1786),
der skal have været en fortrinlig Prædikant. Faderen, René Pierre
Francçois (d. 1836), var Direktør for det asiatiske Kompagni og gift
rned Christiane Frederikke f. Fabricius (d. 1822). Selv blev han
født 1. Dec. 1800, dimitteredes 1818 fra Metropolitanskolen, tog
1822 juridisk Embedsexamen og blev samtidig Volontær i det danske
Kancelli. Vigtigere end denne underordnede Stilling var hans 
Ansættelse som Privatsekretær hos daværende Kancellideputeret
A. S. Ørsted, hvem han senere fulgte ved Udnævnelsen til
Generalprokurør, og under hvem han arbejdede i 9 Aar. Han kom
derved til at beskæftige sig meget med Lovgivningsarbejder, og den
Forestilling, hvormed den senere Stænderanordning af 28. Maj 1831
forelagdes Kongen, er konciperet af ham. Ved Siden af dette Arbejde
opnaaede han 1826 Universitetets Guldmedaille for Besvarelsen af
en Prisopgave af strafferetligt Indhold. I Okt. 1831 blev han
surnumerær og i paafølgende Jan. virkelig Assessor i den kjøbenhavnske
Overret, og han giver sig selv det fuldt fortjente Vidnesbyrd, at
han «med redelig Flid og aldrig svækket Interesse» virkede i 20
Aar i denne Stilling; en flittigere og mere samvittighedsfuld Dommer
kan ikke let tænkes. Til Højesteret forfremmedes han 1852, og fra
1. Marts 1871 til sin Død var han Rettens Justitiarius. Som saadan
udnævntes han 1871, ved Rettens 100aarige Jubilæum, til Storkors.
(Han var bleven Justitsraad 1842, Konferensraad 1862, Kommandør
af Danebrog 1868.)

Han udnævntes til Medlem af den store, i Febr. 1849 nedsatte
Landbokommission og kom her i en skarp, til sine Tider
lidenskabelig Kamp med Bondevennerne om Fæstespørgsmaalet, hvor
han for øvrigt ogsaa havde J. E. Larsen til Modstander. M. var
af den Overbevisning, at Paastanden om Fæstebøndernes
Medejendomsret indeholdt et Indgreb i Jorddrottens Ret, og at den tvungne
Overgang fra Fæste- til Selvejendom var en Krænkelse af
Ejendomsretten; denne Mening forfægtede han med Dygtighed og megen
Varme, ligesom i det hele hans sydlandske Blod ofte gjorde sig
gjældende hos ham, om end altid behersket af hans levende
Retfærdighedsfølelse og Hensynsfuldhed lige over for andre.
Bondevennerne tilgave ham ikke denne Opposition, men angrebe ham paa
det voldsomste som en fuldblods reaktionær og en arg Bondefjende;
i Virkeligheden var han ingen af Delene. Det var denne hans
Optræden i Fæstesagen, som 1849 foranledigede en Opfordring fra
Kjøbenhavns 6. Valgkreds, Hovedstadens mest aristokratiske Distrikt,
til ham om at stille sig til Folketinget; han blev ogsaa valgt og
sad paa Rigsdagen fra 1849-52, i hvilke Aar netop Fæstespørgsmaalet 
spillede en fremtrædende Rolle. Det er ikke usandsynligt,
at det var denne skarpe Polemik med Bondevennerne, saa lidet
stemmende med hans velvillige Karakter, der afholdt ham fra atter
at søge Valg, men selv angav han som Grunden sin Stilling i
Højesteret. Fritagelsen for parlamentarisk Arbejde gav ham Tid 
til i 1852 og de følgende Aar som Medlem af en nedsat
Kommission at udarbejde et udførligt Lovforslag om Indførelse af
Offentlighed og Mundtlighed i Retsplejen samt af Nævninger i
Straffesager; han fulgte herved nærmest det franske, belgiske og rhintyske
System, medens Hother Hages Modforslag sluttede sig til det
engelske Forbillede; Kommissionen kom ikke til noget bestemt
Resultat, og den hele Sag er som bekjendt endnu svævende. Det
kan her anføres, at M. ogsaa var Medlem af den Kommission,
hvis Arbejder førte til Straffeloven af 10. Febr. 1866.

Til Dels imod sit Ønske droges han snart igjen ind i
Politikken, i det han udnævntes til Medlem af det kongevalgte
Rigsraad efter Anordningen af 26. Juli 1854, et Hverv, som han ikke
mente at kunne eller burde afslaa. Han blev kongevalgt Medlem
af Rigsraadet efter Forfatningen af 2. Okt. 1855 og af dets
Landsting efter Forfatningen af 18. Nov. 1863, men frabad sig efter
Forfatningen af 28. Juli 1866 denne Stilling, da han «væsentlig af
Helbredshensyn og paa Grund af fremrykket Alder fandt det
rigtigst at afslutte sin politiske Virksomhed», i Virkeligheden dog
vistnok fordi han følte sig lidet tiltalt af hele det politiske Liv,
som det da formede sig.

I Rigsretten 1855-56, der endte med Frifindelsen af det
Ørstedske Ministeriums Medlemmer, havde M. ikke Sæde. Efter
den daværende Ordning valgte Højesteret 8 af sine Medlemmer til
at sammentræde med et lignende Antal fra Rigsdagens Landsting,
og M. har sikkert bestræbt sig for at undgaa Valg og derved
befries fra en pinlig Kollision. Skjønt udpræget konservativ var han
paa den ene Side som Stræng Jurist klar over, at den gjældende
Lov, hvad enten den billigedes eller ikke, maatte følges, men paa
den anden Side sympathiserede han i Hovedsagen med det
anklagede Ministerium, og navnlig nærede han en saa varm Pietet
og saa dyb Ærbødighed for A. S. Ørsted, at en Domfældelse af
denne den danske Retsvidenskabs unaaede Høvding maatte
forekomme ham en Umulighed. I de to senere Rigsretssager af 1877,
den ene imod Krieger, Holstein-Holsteinborg og Fonnesbech for
Salget af Marmorkirkens Ruiner, den anden imod Hall og Worsaae
for Overskridelser ved det kongl. Theaters Opførelse og dets Drift,
begge endende med Frifindelse, præsiderede M. i Retten.

I sin her fulgte Avtobiografi nævner M. med stor Taknemmelighed 
den et helt Aar varende Udenlandsrejse, til hvilken han fik
Orlov 1846. Den førte ham bl. a. til Konstantinopel, Lilleasien, 
Grækenland, hvor han gjorde længere Udflugter i Achaia og paa
Morea, og Italien. Først senere kom han til sit franske Stammeland,
for hvilket han nærede stor Hengivenhed. Livlig og begavet, som han
var, fulgte han med varm Interesse Tidens hele Udvikling, og hans
noble, milde Personlighed viste sig ikke mindst i hans Domme over
Fremtoninger, med hvilke han ikke kunde sympathisere. Hans
praktiske Virksomhed gav ham ikke megen Tid til Optræden som Forfatter,
men hans Betydning som Jurist retfærdiggjorde fuldt det Æresdoktorat,
som han modtog 1879 ved Universitetets 400aarige Jubilæum.

M. blev 26. Okt. 1832 gift med Johanne Bertine Heineth
(f. 1801 d. 1882), Datter af Sognepræst til Veggerløse Hans Ditl. H,
Han døde 25. Juni 1880.

Levnedsbeskrivelser af de ved Kbhvns Universitets Firehundredaarsfest promov. Doktorer. Elvius og Hiort-Lorenzen, Patriciske Slægter S. 193 f.

C. St. A. Bille.



Mourier, Ferdinand Louis, 1754-1831, Præst, Søn af
Handelsmand, Borger i Genf Jean George M. og Eve Louise f. Bourgeois,
er født i Genf 12. Nov. 1754. 1780 blev han Præst i Zurich, siden
Apostel-Minister og Kateket i Genf og 1786 Præst ved den franske
reformerte Menighed i Kjøbenhavn. 1812 fik han Rang med
Kjøbenhavns Sognepræster, 1815 Titel af Professor og 1817 Rang med
Kjøbenhavns Provster. Han tog sin Afsked 1821 og døde i
Kjøbenhavn 22. Marts 1831. -- Han var 2 Gange gift: 1. (1787) med
Juliane Marie f. Spengler (f. 1765 d. 1799), Datter af Kunstkammerforvalter 
Lorents S.; 2. (1802) med Mechtele Marie f. Harboe (f. 1776
d. 1821), Datter af Oberst Jacob H. -- Som Ovenstaaende viser, har
M. nydt stor Anseelse i sit nye Fædreland; han følte sig ogsaa
knyttet til dette og beskæftigede sig med dets Historie. Især har
han i forskjellige Tidsskrifter skrevet talrige Biografier, mest af
Mænd og Kvinder, der have tilhørt den reformerte Kirke i
Danmark: Grev Gyldensten, Desmerciéres, Iselin, Reverdil, Dronning
Charlotte Amalie o. fl. Han har dog ikke været det danske Sprog
saaledes mægtig, at han har kunnet skrive det; Afhandlingerne ere
meget maadelig oversatte fra Fransk. En Del af dem ere særlig
aftrykte under Titel: «Nogle berømte Mænds og Kvinders
Levnedsbeskrivelser». Han har stundum bevaret Træk af de skildredes Liv,
som ellers vilde være blevne glemte; men nogen egentlig historisk
Betydning kan der næppe tillægges hans Forfattervirksomhed.

Erslew, Forf. Lex. 
Clément, Notice sur l'église reform. française de Copenhague.                                                                                      

L. Koch.



Mourier, Konrad Emil, 1795-1865, Søofficer, Søn af
ovennævnte Præst Ferdinand Louis M., fødtes 11. April 1795 i
Kjøbenhavn, blev Sekondlieutenant i Marinen 1813, Premierlieutenant 1820,
Kapitajnlieutenant 1830, Kapitajn 1841, Kommandørkapitajn 1847,
Kommandør 1851, Aaret efter Kontreadmiral, 1853 Flaadeinspektør
og Viceadmiral; i Jan. 1864 erholdt han Afsked og døde 26. April
1865. -- Kort efter sin Udnævnelse til Officer ansattes M. ved en
Kanonbaadsdivision i Nordsøen; det paafølgende Aar blev han
detacheret til General Karsdorffs Hjælpekorps ved Elben. Efter
Freden gjorde han 1816-19 flere Rejser som Overstyrmand med det
ostindiske Kompagnis Fregatskib «Anna Dorothea» og blev derefter
ansat som Admiralitetsadjudant, hvilken Stilling han med Afbrydelser
beholdt indtil 1831. Han foretog en Del Togter, dels som subaltern,
bl. a. til Vestindien, dels som selvstændig kommanderende;
saaledes førte han 1827 og 1830 Kongens Dampskib «Kiel». I
Sommeren 1831 ægtede han Constance Marie Münster (f. 12. Maj 1808
d. 6. Jan. 1864), Datter af Landfysikus i Buskerud Amt Jørgen
Andreas M. (f. 1775 d. 1835) og Henriette Louise Christine f.
Colding (f. 1780 d. 1847). Umiddelbart herefter rejste M. til Trankebar,
hvor han overtog Posten som Gouvernør for de dansk-ostindiske
Besiddelser og virkede til 1838, meget afholdt paa Grund af sin
humane Administration. Overgangen fra en aarlig Indtægt af
8000 Rdl. til 600, da han kom tilbage, trykkede ham ikke lidet;
men kort efter fik han Kommandoen over Briggen «Mercurius» til
Vestindien og Sydamerika 1839-41. Det paafølgende Aar afhentede
M. i England Marinens første Krigsdampskib, «Hekla», for hvilket
han 1843-45 blev Chef paa et Togt til Marokko. 1848 indtraadte
M. som 3. Militærdeputeret i Admiralitetskollegiet; da dette s. A. 
omdannedes til det nuværende Marineministerium, erholdt han
Stillingen som Direktør for Admiralitetsdepartementet og ledede som
saadan de ministerielle Forretninger i den 1. slesvigske Krig, under
hvilken han altsaa ikke var udkommanderet. Ved denne Virksomhed
forblev han indtil 1853. Det paafølgende Aar var M. Chef for en
Ovelseseskadre af Sejl- og Dampskibe. S. A. erholdt han Storkorset.
1855 sendtes han i en overordentlig Mission til Frankrig for at
overrække Kejser Napoleon Elefantordenen; 1856 ansattes han som
Holmens Overekvipagemester, 1858 som Chef for Orlogsværftet, i
hvilken Stilling han forblev til 1864. 1860 blev M. Ordensmarskal.

Hvad der navnlig karakteriserede M., var den Retsindighed
og den strænge Pligtfølelse, hvormed han udførte al sin Tjeneste. 
Uden nogen Sinde at trænge sig frem vandt han dog bestandig
en saadan Tillid, at man betroede ham den ene betydelige Post
efter den anden. Om dem alle kan det siges, at han udfyldte
dem med overlegen Dygtighed. Særlig som Chef for Orlogsværftet
har M. sat sig et varigt Minde. Han overtog Stillingen paa et
Tidspunkt, hvor det ikke kan nægtes, at Begreberne vare noget
slappe, og en Del Uvæsen med Hensyn til personlig Fordel havde
faaet Hævd. Ved sit Exempel -- der for en uindviet kunde synes
at nærme sig Pedanteriets Grænse -- fik han dog hurtig Ende
paa største Parten af disse Uskikke. I Marinen nævnes endnu
den haarfine Redelighed, hvormed han skjelnede mellem sit eget
private og det, som hørte Staten til. I Aaret 1863 nedsattes med
A. F. Krieger som Formand en parlamentarisk Kommission til
Undersøgelse af Værftets Forhold; i denne Kommission havde den
bekjendte Folketingsmand Grosserer Alfred Hage Sæde, og gjennem
ham forvoldtes der M. mange Fortrædeligheder, der sikkert have
ærgret den grundhæderlige Mand meget, men som dog aldrig --
udad til -- bragte ham ud af den værdige Ro, der var hans
Særkjende. 1859 havde han det Uheld at blive blind paa det ene
Øje; han indgav i den Anledning Begjæring om Afsked, men denne
modtoges ikke. -- Som kommanderende var M. urokkelig koldblodig. 
Da der ved en Flaadeinspektion i Korvetten «Flora» 1854
udbrød Ild i Nærheden af Krudtmagasinet, gav M., uden at 
fortrække en Mine, Chefen Ordre til at slukke Branden og blev
staaende oven over Brandstedet, samtalende med sine omgivende,
som om intet var paa Færde. Naar man til de ovenanførte 
Egenskaber føjer Stræng Gudsfrygt og en stærkt udviklet praktisk Sans,
vil Billedet af denne Hædersmand staa klart for den Efterverden,
der ikke personlig har kjendt ham.

Hiort-Lorenzen og Elvius, Patriciske Slægter S. 204 f.

C. With.



Mourier, Paul Pierre Ferdinand, 1837-1905, Højesteretsassessor.
Han er født paa Antvorskov ved Slagelse 12. Juli 1837 og Søn af
Proprietær, Cand. theol. William Courtonne M. og Charlotte Pauline
f. Zinn. Han blev Student fra Borgerdydskolen i Kjøbenhavn 1855,
juridisk Kandidat 1861 og arbejdede derefter paa Kjøbenhavns 
Amtskontor og som Fuldmægtig hos Birkedommeren i Holsteinborg Birk,
indtil han 1863 blev ansat som Volontær i Justitsministeriet, hvor
han 1865 avancerede til Assistent. 1872 blev han tillige Udgiver
af Lov- og Ministerialtidende. 1875 udnævntes han til 
Herredsfoged i Bjerre Herred, 1880 til Assessor i Landsover- samt Hof- og
Stadsretten og 1891 til Assessor i Højesteret. M. er Censor ved
de juridiske Examiner og energisk Deltager i Arbejdet for Fiskerisagen 
og forskjellige kristelig-humane Opgaver; han er Formand for
Diakonissestiftelsen. I «Ugeskrift f. Retsvæsen» 1869 har han 
skrevet en (des værre ufuldendt) Afhandling om Forordningen af 9. Febr.
1798, i forskjellige Tidsskrifter Afhandlinger om Fiskerivæsenet,
navnlig (under Mærket M.) i «Tidsskrift f. Fiskeri» I-V og «Nord.
Tidsskrift f. Fiskeri» I «Forsøg til en Oversigt over de Fiskeriet i
Danmark vedrørende ældre og nyere Lovregler», i «Fra Bethesda»
Artikler om Menighedens Stilling til Kirken og Staten og om
Rettergangseden og i «Maanedsblad, udg. af Foreningen imod
Lovbeskyttelse for Usædelighed» Afhandlinger imod den gjældende
Ordning af Statens Tilsyn med Usædeligheden. -- 1865 ægtede
han Juliane Marie Albertine Fiedler (d. 1891), Datter af Birkedommer
Har. Vald. F. (V, 147). -- M. døde 19. April 1905.

Jul. Lassen.



Mourier-Petersen, s. Petersen.



Mouritsen, Isak, --1585, Latindigter, Rektor, 
var født i Gilleleje, hvorfor han sædvanlig skrev sig Gyldeleianus. Han 
forekommer, saa vidt vides, første Gang 1558, da Kanniken Jens 
Jørgensen i Roskilde betænkte ham med en Gave i sit Testamente.
Selv siger han, at M. Niels Nielsen Kolding (IX, 359), der fra 1559
var Hofprædikant, havde hjulpet ham til Studeringerne. Som hans
første Skrift nævnes «Helsingora illustrata carmine heroico» (Rost.
1561). Siden udgav han flere Poesier i det latinske Sprog. I Nov.
1573 finde vi ham immatrikuleret i Padua samtidig med Brødrene
Morten og Johan Barnekow, hvis Hovmester han synes at have
været, og med hvem han vistnok har tilbragt flere Aar i Udlandet.
1576 var han atter hjemme, da han skrev et smukt Mindedigt over
Dr. Johs. Pratensis. S. A. blev han Rektor og Kannik i Lund; 1583
fik han et Vikariat ved Domkirken sammesteds; men han døde
allerede 1585. Hans Hustru, Christine Gans, var død 21. April 1583.

Rietz, Skånska skolväsendets hist. S. 248 f. 
Rørdam, Kbhvns Universitets Hist. 1537-1621 IV, 111 ff.                                                

H. F. Rørdam.



Movat, Axel, --1661, til Hovland, Admiral, 
var en Søn af Anders M. af skotsk Adel og Fru Else Throndsdatter Rustung.
1628 nævnes han som Kapitajn paa forskjellige Skibe og førte 1630
«Havhesten» i den under Henrik Vinds Kommando mod Hamborg 
udsendte Flaade; 1631 var han Admiral for de mellem Island,
Færøerne og Norge krydsende Skibe. Ogsaa i 1632 førte han Skib
i Vesterhavet og overvintrede i Bergen, var 1633 atter Admiral i
Vesterhavet, som han skulde holde fri for Sørøvere, samt i 
Efteraaret 1633 og Foraaret 1634 Admiral paa Elben. I flere af de
følgende Aar færdedes han nu i disse Farvande og anlagde 1636
en Bradbænk paa Flækkerø (Christiansø). 1640 bragte han udskrevne
Baadsmænd fra Throndhjem og Jæmteland til Kjøbenhavn, og han
vedblev fremdeles i sin Tjeneste, indtil Svagelighed og Alder 
indtraadte, da han tog fast Bolig paa sin Gaard Hovland i Bergens Stift,
hvor han desuden ejede et betydeligt Antal Sædegaarde: Hatteberg,
Mel, Sem, Onerejm, Gjeresvik, Malkenæs, Ask og Axelvold, hvilket
Jordegods med hans eneste Datter overgik til Gehejmeraad Ludvig
Rosenkrantz, som af en Del deraf oprettede Baroniet Rosendal.
Endnu i sine senere Aar anvendtes han af og til i offentlige og
private Hverv og afgik ved Døden 27. Jan. 1661. Hans Hustru,
Karen Bildt, Datter af Knud B. til Morland og Fru Sidsel Brun,
begravedes 12. Jan. 1663.

Lind, Krist. IV og hans Mænd p. Bremerholm S. 246 ff. 
Saml. t. d. norske Folks Sprog og Hist. VI.                                          

H. J. Huitfeldt-Kaas.



Muhle, Heinrich, 1666-1733, Superintendent, 
blev født 7. Marts 1666 i Bremen. Efter at have studeret ved forskjellige
tyske Universiteter og faaet Magistergraden i Leipzig 1690 blev
han 1692 Professor i Græsk og østerlandske Sprog i Kiel, 1695
theologisk Professor sammesteds, 1698 gottorpsk Overhofprædikant
og Generalsuperintendent og 1699 Dr. theol. i Kiel. 1706 fik han
sammen med sin Slægtning Præsident Wedderkopp det bestandige
Overtilsyn («Visitator») med Universitetet og blev tillige 1708 1.
theologiske Professor. Da Wedderkopp blev styrtet, maatte ogsaa
M. forlade det gottorpske Hof; og da den danske Konge 1713 tog
den gottorpske Del af Hertugdømmerne i Besiddelse, fik han heller
ikke mere med Kirkestyrelsen at gjøre, men blev Prokansler i Kiel
og Professor. Han døde 7. Dec. 1733. M. tilhørte den pietistiske
Retning og var en meget lærd Mand, men derhos af en stridbar
og hidsig Natur. Han var indviklet i en Mængde theologiske
Fejder, ikke mindst med sin Kollega Th. Dassow (IV, 207). 1715
udgav han en Samling af 9 historisk-theologiske Afhandlinger, 
deriblandt Hertugdømmernes Reformationshistorie, som endnu har Værd
ved de tilføjede Aktstykker og Breve. Desforuden haves af ham 
en lang Række Stridsskrifter. Han besad et fortrinligt Bibliothek
med en stor Del østerlandske Haandskrifter og mange Sjældenheder. 
-- M. var 2 Gange gift: 1. (1696) med Anna Wedderkopp (d. 1703), 
en nær Frænke af Gehejmeraad Magnus W.; 2. (1705) med
Catharina Augusta Reinboth, Datter af den gottorpske Hofpræst
Heinrich R.

C. E. Carstens, Die Generalsuperintendenten in Schlesw.-Holst. (1890) S. 29 ff. 
Allg. Deutsche Biographie XX. 
Moller, Cimbria lit. II. 

A. Jantzen.



Mule, Carl Lauritz Emil, 1818-1902, Præst, 
er en Søn af Præsten Ulrik Christian M. (s. ndfr.). Han blev født i Odense 26. Febr. 
1818; 1839 blev han Student fra Odense Skole, 1845 theologisk
Kandidat. Efter i nogle Aar at have været Kapellan i Nørre 
Lyndelse hos sin Fader blev han 1852 valgt til Sognepræst i Fjolde
i Slesvig, men fra dette Embede blev han 1864 fordrevet af Preusserne. 
Derpaa var han Hjælpepræst i Rudkjøbing, Marstal, Nørre
Næraa, Rerslev, Gunderup, Søborg, Ballerup, Ledøje og Allested,
indtil han 1871 blev kaldet til Sognepræst i Hundslund i Aarhus
Stift. 1888 tog han sin Afsked og har siden levet i Kjøbenhavn.
Han har oversat forskjellige tyske theologiske Skrifter, bl. a. 2
Samlinger af Biografier fra Professor F. Pipers «Evangelisches Jahrbuch», 
der (1862 og 1880) udkom under Titelen: «Livsbilleder af
Christi Rige i de gamle og nye Tider». 1852 ægtede han Johanne
Cathrine Mumme (d. 1856), Datter af Kantor ved St. Knuds Kirke
i Odense H. P. M., 1857 Søsteren Juliane M. -- Han døde 18. Dec. 1902.

Elvius, Danmarks Præstehist. 1869-1884 S. 220.

Fr. Nielsen.



Mule, Caspar, --1581, Prælat, 
af en anset Odense-Patricierslægt 
(adelig), studerede, som det synes, 1544 i Wittenberg og maa 
vistnok være vendt hjem fra Udlandet som Magister. Christian III 
ansatte ham som Tugtemester for sine 2 yngre Sønner, Magnus og
Hans, og et Par jævnaldrende oldenborgske Grevesønner; som
Undertugtemester virkede Lucas Bacmeister (I, 392) til 1556. Til
Belønning forlenedes C. M. 1553 med et Kanonikat i Ribe, meget
mod de andre Kannikers Ønske, og blev endogsaa 1556 Domprovst
der, hvorimod han (1561) maatte opgive et Kanonikat i Roskilde,
som han ogsaa havde faaet sig tillagt. Da hans Skolegjerning,
som han skal have røgtet med Flid og Dygtighed, var til Ende,
tog han Ophold i Ribe, hvor han kjøbte flere Ejendomme; men
han vedblev dog at være knyttet til Fædrenebyen Odense: her 
havde han 1570 Bryllup med sin Slægtning Marine Hansdatter
Mule, og her døde han 12. Juli 1581. Den bekjendte Professor
Anders Krag (IX, 423) fandt i sin Barndom et Hjem hos C. M.
Dennes Enke døde 1607 efter Aaret forinden at have ægtet Mads
Knudsen Skriver.

Kinch, Ribe Bys Hist. II, 497 ff. 514.

C. F. Bricka.



Mule, Erik, 1669-1751, Professor, 
er født i Odense i April 1669 som Søn af Mogens Jørgensen M. (Broder til ndfr. nævnte 
Hans M.) og Margrethe Eriksdatter, siden gift med Professor Elias
Naur. Han blev Student 1686, studerede 1687-90 udenlands, bl. a.
i Leiden, blev 1691 sin Stiffader, der var bleven Professor ved
Odense Gymnasium, adjungeret i dennes andet Embede som Rektor
ved Skolen, 1693 Konrektor, tog 1696 Magistergraden, designeredes
1700 til Professor ved Gymnasiet og succederede 1711 sin Stiffader
som Professor i Græsk. 1726 fik han Titel af Assessor i Højesteret. 
Fra 1739, da han mistede Synet, og til sin Død, 30. Jan. 1751,
maatte M. lade sit Embede bestyre af Vikarer. Gift 12. Dec. 1706
med Margrethe Klingenberg (begravet 10. April 1723), Datter af
Peder K. til Vejlegaard og Lundegaard. M. var en vel begavet.
Mand, der ikke alene var hjemme i de gamle Sprog, men ogsaa
i Lovkyndighed, hvorfor man antog, at han med sit gode Hoved
kunde have gjort Karriere i Statens Tjeneste, om han havde villet;
men han foretrak at beholde sin Frihed i en mere tilbagetrukken
Stilling, og Ærgjerrighed fristede ikke M., der i det hele var 
forskjellig fra andre Mennesker og havde sine egne Meninger i 
religiøse og andre Sager. Hans Vid var noksom bekjendt. Endnu
lever hans Navn i Odense i «Mulernes Legatskole», den nuværende
Form for de saakaldte kateketiske Skoler, der ved M.s Omsorg
oprettedes i Henhold til testamentarisk Bestemmelse af hans Fætter
Rasmus M. (d. 1720), og hvis Grundfond saa vel M. som hans Søster
Anna, Professor Th. B. Bircherods Enke (II, 298), forøgede med en
Del Bøndergaarde.

Lærde Tid. 1751. 
Bloch, Den fyenske Geistligheds Hist. I, 507 ff. 
Hofman, Fundatser V, 197 f. 
Danske Saml. IV, 109.

G.L. Wad.



Mule, Hans, --1524, Biskop, 
var Søn af Borgmester Christian M. i Odense, 
hvis Slægt var bleven adlet af Christoffer af Bajern. 
1513 studerede H. M. i Køln, hvor han tog Magistergraden, derpaa 
i Rostock. Som Skriver i Kancelliet sluttede han sig til Sigbrit 
og blev 1516 Høvedsmand paa Akershus. Som saadan besatte han
under Krigen med Sverige 1520 en Tid lang Værmeland. Det
frække Frillelevned, han førte i Forbindelse med Domprovsten i
Oslo Hans Olsen, den raa Voldsomhed, som han og hans Fogeder
udøvede mod Gejstligheden og Almuen, bragte ham allerede 1517
i Strid med den svage Biskop Anders Muus og senere med
Ærkebispen i Throndhjem Erik Valkendorf, indtil han fik dem begge
fortrængte. Med Vold og Magt blev Anders Muus 1521 tvungen til
at overlade Bispesædet til H. M., der af Kapitlet blev valgt til
hans Efterfølger. Dog hindrede A. Muus stadig, at H. M. fik
pavelig Bekræftelse. I sin dobbelte Stilling som Høvedsmand og
som Biskop udøvede H. M. efter Christian II's Flugt et sandt
Voldsherredømme i det sydlige Norge, dels mod de norske Rigsraader
Olaf og Gaute Galle, der søgte Tilhold i Sverige, og hvis Gaarde
bleve afbrændte, dels mod den ulykkelige norske Almue. Dog
lykkedes det 1523 Henrik Krummedige, der var sendt til Norge
for at bringe Orden i de opløste Forhold, at vinde H. M. for
Frederik I, imod at denne og det danske Rigsraad sikrede ham
Besiddelsen af Akershus, indtil de havde skaffet ham pavelig
Bekræftelse paa Bispeværdigheden. Det lykkedes dem ogsaa at
tilvejebringe et Forlig med Anders Muus; den pavelige Bekræftelse
kunde derimod ikke opnaas; dog lykkedes det under en Herredag
i Bergen Avg.-Sept. 1524 at bevæge Ærkebiskop Olaf Engelbrechtsen 
til at indvie H. M. som Biskop. Hemmelig stod H. M. dog
endnu i Forbindelse med Christian II og søgte (Juni 1524) at
bevæge denne til et Indfald i Norge. Fra Herredagen i Bergen
vilde H. M. begive sig til Danmark, men led Skibbrud paa den
jyske Kyst ud for Vestervig Kloster, og her omkom han i Bølgerne,
til Held og Lykke for alle, ikke mindst for Norge (24. Sept. 1524). -- 
En Broder af ham, Lydike M., deltog en Tid lang med Broderen
i Voldsherredømmet paa Akershus.

Keyser, Den norske Kirkes Hist. II. 
Allen, De tre nord. Rigers Hist. II, 243; III, 2, 86 ff.; IV, 2, 198 ff. 252 ff.                                           

A. Heise.



Mule, Hans, 1605-69, Assessor, Søn af Borgmester i Odense
Jørgen M. (Broder til ndfr. anførte Dr. Jens M.) og Barbara
Rosenvinge, er født 8. Marts 1605. Efter 1624 at være bleven Student
studerede han dels i Kjøbenhavn, dels i Sorø, hvor han blev
bekjendt med den lærde Holger Rosenkrantz, der syntes saa godt
om ham, at han optog ham blandt de Ynglinger, som han opdrog 
paa Rosenholm, og 1629 lod ham ledsage sin Søn Erik R. til
Universiteterne i Oxford, Canterbury og Leiden indtil 1634. Efter 2
Aars Ophold i Danmark drog M. atter ud, med 2 unge Lindenover,
besøgte England, Frankrig og Nederlandene og vendte hjem 1639.
Hans Rejselyst var imidlertid saa stor, at han, afslaaende Tilbud
om Ansættelse ved Sorø Akademi, Aaret efter som Hovmester for
Cai Lykke (X, 504) tiltraadte en 6aarig Rejse, paa hvilken han
naaede Italien. Først 1654 fik M., der var velhavende, Embedet
som Oeconomus (&#596;: Kvæstor) ved Kommunitetet; dette forestod han
med stor Dygtighed og Omhu, hvad han især under Svenskekrigen
fik Lejlighed til at vise. 1660 udnævntes han tillige til Assessor i
Kammerkollegiet, og kort før sin Død, 3. ell. 5. Sept. 1669, fik
han Sæde i Højesteret. Gift 5. Dec. 1647 med Maren Brod (f. 21.
Juli 1611 d. 12. Dec. 1663), Enke efter Biskop Wichmand Hasebard
(VII, 122). M.s Hovedinteresse var Historie og Antikviteter,
specielt Numismatik; sin Fritid tilbragte han med Studier i sit 7000
Bind store Bibliothek og blandt sine Mønter, hvilke Samlinger han
tillige med en Pengesum testamenterede til Universitetsbibliotheket;
ogsaa betænkte han Odense Skole, hvor hans Portræt endnu hænger.

Univ. Progr. 
Th. Bartholin, Oratio in obitum Joh. M. 
Hofman, Fundatser I, 262 f.; V, 78. 
Kirkehist. Saml. 3. R. VI.

G. L. Wad.



Mule, Hans Mikkelsen, 1650-1712, Læge, fødtes i Broby
paa Fyn og var en Søn af den derværende Præst, Mag. Mikkel
Hansen M., og Karen Clausdatter Mule. Udgaaet fra Odense Skole
deponerede han 1667 ved Universitetet, foretog senere en længere
Studierejse og blev efter en Disputats i 1676 Lie. med.; derimod
tog han mærkelig nok ikke Doktorgraden. 1677 udnævntes han til
Professor i det filosofiske Fakultet med Oprykningsret ogsaa i det
medicinske. 1690 blev han Assessor i Konsistorium, og 1701 traadte
han efter Holger Jacobæus' Død ind i normeret Plads i det
medicinske Fakultet og blev efter V. Worms Død 1704 dets Primarius
og Decanus perpetuus ligesom samtidig Universitetsrektor. Men
hverken som Videnskabsmand eller som Lærer havde han nogen
videre Betydning, hvorimod han synes at have været en skattet
praktiserende Læge. Under Pestepidemien 1711 indtog han som
Medicinalvæsenets Chef en fremskudt Plads og varetog sine
besværlige Pligter i og uden for Sundhedskommissionen med megen
Nidkjærhed og Uforfærdethed. I Nov. 1712 døde han ugift.

Ingerslev, Danmarks Læger og Lægevæsen II, 151 f. 
U. C. Mule, Pesten i Kjøbenhavn 1711. 
Museum 1895, I, 293 ff. 
J. Petersen, Den danske Lægevidenskab 1700-50 S. 5 f.                                                        

Jul. Petersen.



Mule, Jens, 1564-1633, Læge, var født 15. Sept. 1564 i
Odense. Hans Forældre vare Borgmester Hans M. til Nislevgaard
og Mette Kotte, begge hørende til den lavere Adel. Efter at være
bleven Student fra Herlufsholm 1586 foretog han flere
Udenlandsrejser, sidst som Hovmester for Axel Brahe, og erhvervede 1598
den medicinske Doktorgrad i Basel. 1602 blev han kaldt hjem
for som Læge at ledsage Hertug Hans paa hans Brudefærd til
Moskov, hvorfra han vendte tilbage 1603 «efter megen udstanden
Elendighed». Vistnok snart efter nedsatte han sig som «Adelens
bestalter Dr. med.» i Odense, hvor han 26. Maj 1605 holdt Bryllup
med sit Næstsøskendebarn, den rige Else Hansdatter, Enke efter
Biskop Niels Jespersen (VIII, 467) og Juveler Diderik Fuiren (V, 487).
Efter hendes Død (30. Marts 1623) ægtede M. 24. Nov. 1624
Raadmand Villum Lucassens Datter Anne, der efter M.s Død, 26. Maj
1633, giftede sig med Dr. med. Christopher Schultz, hvem hun
ogsaa overlevede (d. 6. Okt. 1652 i sit 50. Aar).

Wad, Dimitterede fra Herlufsholm II,  5 ff.

G. L. Wad.



Mule, Ulrik Christian, 1775-1860, Præst, historisk Forfatter,
Søn af Provst Johannes M. og Margrethe Kirstine f. Melbye, er
født i Nørre Broby Præstegaard i Fyn 5. April 1775. 1793
dimitteredes han fra Odense Latinskole, tog 1798 theologisk
Embedsexamen, levede derpaa i Kjøbenhavn af at undervise, til han 1806
ansattes som Lærer ved Fredericia Latinskole, hvor han 1808 blev
Adjunkt. 1811 forflyttedes han i samme Egenskab til Nyborg. 1819
blev han Sognepræst til Refsnæs i Sjælland, 1832 til Nørre Lyndelse
og Højby i Fyn. 1859 tog han sin Afsked og døde i Odense
7. Maj 1860. Han ægtede 1817 Laurine Meyer (f. 1796 d. 1868),
Datter af Vagtmester Lars M. i Odense. -- M. har udgivet flere
Skrifter, mest populær-historiske, deriblandt «Skildring af
Hovedbegivenhederne i Historien gjennem alle Tider» (I-V, 1807-56),
en livlig og velskreven Bog. I «Om Pesten i Kjøbenhavn 1711»
(1843) meddeler han i moderniseret Skikkelse nogle interessante,
senere i «Musæum» 1895 optrykte, Breve fra ovfr. nævnte Professor
Hans Mule.

Erslew, Forf. Lex.                                                                        

L. Koch.



Mumme, Christoffer, 1676-1737, Biskop, er født i Vedsø
Præstegaard i Throndhjem Stift og Søn af Pjæsten Gert M. (d. 1691)
og Cathrine Glad. Han blev Student fra Throndhjem Skole 1692. 
Efter at have taget Bakkalavrgraden 1693 blev han Hører først i
Thisted og derefter i Aalborg Skole. Da han var vel kjendt med
Forholdene i Thisted, bidrog han til Opredningen af den thistedske
Besættelsessag. 1698 tog han theologisk Embedsexamen og var
derefter atter Hører i Aalborg til 1701, da han blev kaldet til
personel Kapellan hos den bekjendte Præst F. Vogelius i Aasted
og Skjærum i Vendsyssel og efterfulgte ham som Sognepræst 1702.
1706 blev han Magister og 1725 Provst over Venneberg Herred,
hvor han gjorde sig fortjent ved at virke for Almueoplysningen og
for Istandsættelsen af de forfaldne Kirker. I Anledning af en
Udgave af Waisenhusbibelen fra 1732 kom han i Strid med den
kjøbenhavnske Præst M. Reenberg, der klagede over, at den 
indeholdt pietistiske Forklaringer. 1733 skrev M. en Gjendrivelse, hvori
han brugte skarpe Udtryk om de orthodoxe og deres døde Tro.
1735 blev han Biskop i Aalborg, og ved hans Ordination i Kjøbenhavn 
øvede Reenberg Gjengjæld, i det han paa en utilbørlig Maade
stiklede paa ham baade i sin Skriftetale og Intimation. M. døde
i Juni 1737. Han fik det Vidnesbyrd, at han var «vittig og 
skarpsindig, i sit Embede retsindig og nidkjær». Han var gift med
Elisabeth Magdalene f. Ursin (ell. Bjørn) (d. 1769), en Præstedatter
fra Jerslev i Vendsyssel. - 1723 udgav han for at fremme 
Katekisationen i Skolerne «Undervisningsspørgsmaal for at forstaa Dr. M.
Luthers liden Katekismus» (en Bearbejdelse af Biskopperne M. Foss',
H. Bornernanns, J. Bircherods og F. Thestrups Spørgsmaal ved 
Visitatserne, som tidligere brugtes i Afskrift af Skolelærerne). Skriftet
blev stærkt medtaget af Kritikken fra orthodox Side, men udkom
dog i flere Oplag.

Indbydelsesskr. fra Aalborg Kathedralskole 1870, S. 33. 
Kirkehist. Saml. 3. R. III, 784 f. 
Saml. t. Jydsk Hist. og Topogr. II, 189 f. 

S. M. Gjellerup.



Mumme, Hans Peter Theodor, 1801-85, historisk Forfatter,
Søn af Degn og Skolelærer Peter M. i Risby i Svansen og 
Christine Marie f. Krohn, er født 25. Maj 1801, kom ved Grev Ludvig
Reventlows Understøttelse paa Brahetrolleborg Seminarium, hvorfra
han dimitteredes 1821, blev snart efter Kordegn og Lærer ved
Borgerskolen i Faaborg, hvor han oprettede en privat Skole, og
1839 Kordegn og Kantor ved St. Knuds Kirke i Odense samt
Lærer ved Byens Skolevæsen; ogsaa her oprettede han en 
Pigeskole. Til sin Død, 21. Maj 1885, var han, efter at have opgivet
sine andre Embeder, Degn ved Graabrødrehospitals Kirke. M. 
har udgivet flere Skrifter, indeholdende Bidrag til Odense Bys
Historie, bl. a. et særdeles paalideligt Arbejde om St. Knuds Kirke
(1844). Gift 26. Nov. 1824 med Anna Kirstina Boemann (f. 7. Nov.
1807 d. 26. Jan. 1874), Datter af Kobbersmed i Faaborg Gabriel B.

Erslew, Forf. Lex. 
Fyens Stiftstid. 1885, Nr. 134.

G. L. Wad.



Munch, Hans, 1654-1712, Biskop, født i Torkildstrup 5. Juni
1654 af Forældrene Niels M. (f. 1626, d. som Kapellan ved St. Olai
Kirke i Helsingør 1682) og Karen Sadolin (d 1685), deponerede fra
Helsingør 1672 og blev Magister 1677. Han blev 1680 Sognepræst
i Kalundborg, og da han var gift med Sophie Amalie Moths
Søskendebarn Anna Aagaard, gjorde han Lykke paa Befordrings-ejen 
uden at være synderlig begavet. Han blev 1686 Stiftsprovst
i Christiania, 1694 Biskop i Christianssand, hvor han fik kongeligt
Løfte om at forflyttes til Christiania, hvilket skete 1699. Aaret
efter var han tilstede ved Frederik IV's Kroning og blev Dr. theol.
Under Kongens Ophold i Christiania 1704 holdt M. en Prædiken
for ham, der karakteriseredes som mere passende for en
Landsbypræst end for en Biskop. Som han var lidet begavet og led af
Sovesyge, saa var ogsaa hans biskoppelige Virksomhed af ringe
Betydning. Hans Eftermand fandt Kirkeregnskaberne ureviderede
fra 1698-1712, og den Klage, som blev indgivet over ham for, at
han havde ordineret «liderlige Personer» til Kapellaner, viste sig i
alt Fald i ét Tilfælde begrundet. Kun en enkelt Gang ses han
at have vist nogen Iver, da det gjaldt at faa den forhenværende
Londoner-Præst Meidell, der var bleven Kvæker, ud af Landet og
hans Skrifter konfiskerede. Oslo Bispegaard, som ikke havde været
repareret siden dens Opførelse 1623, fik nan sat i Stand, og
adskillige Sager, der i arkæologisk Henseende havde Interesse, gik
derved tabt. I Christianssand havde han samlet sig Formue, som
han betydelig forøgede ved sit andet Giftermaal, der først kom i
Stand efter mange Fortrædeligheder. Han skal have været «en
god Mand af Gemyt». Han døde 24. Juni 1712. Gift 1. med
Anna Aagaard (d. 1709, begr. 31. Jan.), 2. (1709) med Anna
Andersdatter (f. i Gjerdrum 1661, d. i Christiania 1738, begr. 11. Marts),
Datter af Anders Simonsen, Foged paa Romerige, og Inger
Eriksdatter og Enke efter Hans Must, Assistensraad og Præsident i
Christiania.

Faye, Christianssands Stifts Bispe- og Stiftshist. S. 276 ff. 
Pontoppidan,, Annales eccles. Dan. IV, 210.                                                         

D. Thrap.




Munch, Johan Storm, 1778-1832, Biskop, fødtes 31. Avg.
1778 i Vaage, hvor Faderen, Peter M. (f. 1740, d. 1802 som
Sognepræst til Land), var Sognepræst. Moderen, Christine f. Storm, var
Halvsøster til Digteren Edvard S. Faderen underviste ham og
dimitterede ham 1796. Attestats fik han 1799. Han skulde saa
have været Kapellan hos Faderen, men havde ikke den lovbefalede
Alder og blev saa i Danmark som Huslærer hos Baron Løvenskiold
paa Løvenborg fra 1800-5, da han blev resid. Kapellan til
Skjeberg. 1808 blev han Feltprovst og fulgte Christian Augusts 
Hovedkvarter. Han sluttede sig nøje til Prinsen, hvis Anbefaling ikke
blev ham til Gavn, da han efter Vaabenstilstanden 1809 søgte
Embede. Han maatte med uforrettet Sag drage tilbage fra
Kjøbenhavn til Norge og blev Førstelærer ved Instituttet «Christian Augusts
Minde» paa Frederikshald. Her kunde hans Hustru ikke trives,
og han flyttede da 1811 til Christiania, hvor han ernærede sig ved
Informationer og ved at vikariere for Byens Præster. 1813 blev
han af Grev Wedel kaldet til Sognepræst i Sande, hvor han fandt
sig vel, 1817 fik han Slotskaldet i Christiania. Her blev han bekjendt
som den veltalende Præst og den strænge Overholder af Lov og
Orden, der endog turde demonstrere mod den svenske Statholder
i et Helligbrødespørgsmaal. Her fra blev han 1823 kaldet til Biskop
i Christianssand, hvor han døde 26. Jan. 1832.

Som Theolog tilhørte M. den rationalistiske Retning, men han
holdt stærkt paa de kirkelige Former, og da disse siden Biskop
P. Hansens Tid paa mange Steder i Stiftet behandledes med stor
Frihed, blev han en Stræng Tilsynsmand. Da han bemærkede, at
mange Kirker manglede Ritualet, og dette var vanskeligt at
overkomme, fik han den Tanke at levere en ny Udgave, hvori de
antikverede Bestemmelser skulde bortskæres. Dette bragte ham
ind paa Studier i Kirkeret og de gamle kirkelige Anordninger, og
en af hans gamle Provster, P. B. Lassen, der satte ham meget højt
fra Karakterens Side, antog, at han under dette Arbejde har
modificeret sine Anskuelser og nærmet sig mere til den kirkelige
Rettroenhed. Som den strænge Opretholder af kirkelig Orden var han
ogsaa Mand for at standse ved Magtsprog de herrnhutiske
Konventikler, som Præsten Gabriel Kielland havde begyndt med paa
Stavangerkanten. Med alt dette roses han som den kloge og
besindige Mand i sin Optræden og som en meget behagelig Mand at
omgaas.

M. var en glødende Patriot og blev tidlig ført ind i den 
Wedelske Politik, ikke blot ved sin Forbindelse med Christian
August, men ogsaa ved Smerten over Landets Elendighed og
Forbitrelsen over, at Norge ikke fik Universitet. Han var vel bekjendt
som patriotisk Sanger, da han 1810 nægtede Kancellipræsident
F. J. Kaas en Sang paa Frederik VI's Fødselsdag, hvilket sagtens
blev erindret. Da Universitetet Aaret efter blev oprettet, kunde
han imidlertid ved et Digt til Kongen vise, at det ikke var denne,
han var imod. Frederik VI vilde dog ikke befordre ham, og
han kom først op ved Grev Wedel og siden ved den af Greven
ledede Regering. Da han 1813 blev Sognepræst til Sande, havde
han gjort sig bekjendt ved Oversættelser -- bl. a. Schillers «Don
Carlos» (1812) -- og patriotiske Digte. Han havde en udpræget
Sans for Norges gamle Sprog og Historie, og det var vel ogsaa
ved denne, han tidlig blev dragen til den Oehlenschlägerske
Digtning. Han maa siges at være den første i Norge, der viser sig
paavirket af denne. Hans lyriske Digte («Fjældblomster», 1813)
ere imidlertid ikke mange, og hans Skuespil «Præsten i Hallingdal»
(1825) er et mislykket Arbejde. Hans Sange «Det gamle Norges
Løve skuer» og «Naar Harpen tier ved breden Bord» bleve i sin
Tid meget sungne i Selskabskredse, men ellers blev hans Digtning
lidet -- maaske vel lidet -- paaagtet af hans Samtid. Som han
er den første af Norges Digtere, der fremtræder som Søn af den
nyere Tid, saa er han ogsaa en af de første i dette Land, som
har gjort noget for at vække Sansen for vore gamle Sagaer og
deres Sprog. 2 af dem og 4 Kapitler af en tredje har han leveret
i Oversættelse i det af ham 1816-20 udgivne Fjerdingaarsskrift
«Saga». Noget af det mærkeligste, vi have fra M.s Pen, er en
Samling af gudbrandsdalske Dialektord, hvis Slægtskab med det
gamle Sprog han paaviser. Enkelte saadanne Ord har han benyttet
i sine Sagaoversættelser. Han kan saaledes betegnes som en
Varsler om den Sprogudvikling i national Retning med Optagelse
af Dialektformer i Skriftsproget, der er bleven betegnende for det
19. Aarhundrede.

M. blev gift 9. Marts 1810 med Else Petronelle Hofgaard
(f. 15. Juli 1790 d. 10. Juni 1879), Datter af Andreas H., Sognepræst
til Sigdal, siden Ejer af Gaarden Fornebo i Bærum (d. 1825), og
Mette Abigael f. Petersen (d. 1854). Hans ældste Søn var Digteren
Professor Andreas M. (d. 1884).

Personalhist. Tidsskr. V, 227. 
Faye, Christianssands Stifts Bispe- og Stiftshist. S. 469 ff. 
H. Jæger, Illustr. norsk Lit. Hist. II, 18 ff. 
Halvorsen, Norsk Forf. Lex.                                                                                  

D. Thrap.



Munck, Frederik Vilhelm, f. 1833, Præst. Han er født i
Kjøbenhavn 19. Jan. 1833 og Søn af Vinhandler Hans Fred. Brygmann 
M. og Christiane Frederikke Louise f. Tolstrup. Han blev
dimitteret fra Borgerdydskolen paa Christianshavn 1850 og tog
theologisk Embedsexamen 1858. Aaret efter ansattes han som 
Adjunkt ved Flensborg Skole; fra 1862-64 var han Kateket ved den
frie danske Menighed sammesteds; 1865 blev han Kateket ved 
Frelsers Kirke paa Christianshavn og 1869 Præst ved Straffeanstalten
sammesteds. 1875 blev han Sognepræst for Herlufsholm. -- M. har
siden 1887 været Formand for en Sammenslutning af sjællandske
Sygekasser, hvis Antal efterhaanden er steget til 243. Opgaven er
i Fællesskab at fremme Sygekassesagen og at lette flyttende 
Medlemmers Overgang til andre Kasser. Siden 1896 har han redigeret
«Sygekassetidende», der er Organ for o. 1000 Foreninger med o.
200000 Medlemmer; 1896 udbetalte Foreningerne o. l 3/4 Mill. Kr. i
Sygehjælp m. m. -- 1860 ægtede han Marie Ludomilie Charlotte
Fabricius (f. 30. April 1836), Datter af Forpagter paa Basnæs F. E. C. F.

Elvius, Danmarks Præstehist. 1869-84 S. 196.

L. Koch.



Mund, Peder, --o.1608, til Sandbygaard, var Søn af Søren
M. til Serridslevgaard og Kirsten Glambek. Slægten Mund hørte
til den laveste jyske Adel, og Søren M. er strængt taget den første
Mand af den, som kjendes. Først i en ældre Alder synes P. M.
at være kommen til Hove. Efter 1580 at være bleven Hofjunker
blev han 1593 Køgemester, og 1597 fik han i Forlening det da
under Gjenopførelse værende Frederiksborg Slot samt Abrahamstrup,
hvilke Len han 1604 ombyttede med Skanderborg og Aakjær, som
han beholdt til sin Død mellem 28. Juni 1607 og 30. Maj 1608.
Han skrives i Regelen til Sandbygaard i Skaane, som Kongen 1599
havde skjænket ham, dog mod en Udbetaling af 3000 Dlr. 
Samtidig har han formodentlig ægtet Vibeke Griis fra Halland, der var
i Dronning Anna Cathrines Jomfrukammer. Hun overlevede ham
i 30 Aar og beholdt Sandbygaard, men talrige Klager fra hendes
Bønder, Rykkerbreve, Indførsler osv. vise, at hun har været en slet
Husholder, der havde ondt ved at holde sig oven Vande. En
resultatløs Ægteskabshandel, hvori hun indlod sig med en svensk
Herremand Jøns Olsson, synes heller ikke at have hævet hende i
hendes Samtids Omdømme.

Thiset.



Mund, Pros, --1644, Admiral, Søn af Niels M. til Bjerkevold 
og Ingeborg Prosdatter Hørby, blev 1624 Lieutenant til Skibs 
og forfremmedes 1628 til Kapitajn. I sidstnævnte Aar faldt hans
Virksomhed ved Østersøens sydlige Kyster, hvor han modarbejdede
de kejserlige Flaadeplaner i Rostock, Warnemünde, Wismar og
Greifswald og støttede Stralsunds Forsvar. 1630 sendtes han først
til Færøerne og Norges Kyster for at beskytte Handelen mod
Fribyttere og deltog senere i Kampen mod Hamborgerne paa Elben,
hvor han det følgende Aar havde Station med et Par Skibe. Ogsaa
i dette Aar (1631) og i de nærmeste derefter krydsede han i
Vesterhavet og langs Norges Kyster, 1633 som Chef for en større
Flaadeafdeling. Efter at han 1633 var bleven forlenet med Island, som
han beholdt til sin Død, tilbragte han flere Vintre paa den fjærne
Ø, hvorhen ogsaa hans Hustru, Edel Urne, en Datter af Johan U.
til Valsø, fulgte ham 1638. Da Krigen med Sverige udbrød, blev
der imidlertid paa ny Brug for ham paa Flaaden. Strax fra
Begyndelsen af Aaret 1644 var han ude med en mindre Eskadre.
Efter at han derpaa i Maj havde forenet sig med Ove Gjedde i
Flækkerø, sejlede de i Fællesskab ud i Vesterhavet, hvor de 25. Maj
havde en uafgjørende Træfning med den svensk-hollandske Flaade
under Martin Thijssen. Herefter vendte de tilbage til Flækkerø,
hvor P. M. rejste Anklage mod flere af Officererne for at have
svigtet ham over for Fjenden. Da han 1. Juli deltog i Slaget paa
Kolberger-Heide, hvor han som «Kvartaladmiral» førte den 4.
Eskadre, forsømte flere af hans Skibschefer paa ny deres Pligt;
i det mindste klagede Christian IV stærkt over dem, i det de vare
med blandt dem, der, som han skriver, brugte ham som
Skjærmbræt mellem sig og Fjenden. Hvad enten denne Anke nu var
berettiget eller ikke, gjaldt den ikke P. M. selv, som med stor
Tapperhed havde taget Del i Slaget, og hvis Flagskib («Sophie»)
synes at have haft flere døde og saarede end noget af de andre
Skibe. I Sept. fik han Befaling til med 17 Skibe at krydse mellem
Femern og Laaland for at holde Farvandet rent og passe paa den
svenske Flaades Bevægelser. Men medens han holdt Søen med
sin af Sygdom haardt hjemsøgte lille Styrke, forenede den svenske
Hovedflaade under Wrangel sig ganske uventet med den af
førnævnte M. Thijssen (nu adlet under Navnet Anckarhjelm)
kommanderede hollandske Hjælpeflaade, og 42 Skibe angrebe 13. Okt.
P. M.s 17. Om de danske ere blevne overrumplede, eller om P. M.
ikke har kunnet eller villet undgaa Kampen, vides ikke.
Overmagten paa svensk Side var imidlertid for stor, til at Udfaldet
kunde blive tvivlsomt. Efter en kraftig Modstand erobredes det 
danske Admiralskib «Patientia» ved Entring, og under denne faldt
P. M. Liget kastedes i Søen. Kun 3 danske Skibe reddede sig,
Resten toges eller ødelagdes.

P. M. ejede Fædrenegaarden Bjerkevold i Norge og erhvervede
i Slutningen af sit Liv ved Kjøb Grevensvænge i Sjælland. Det
nær derved liggende Rønnebæksholm kom Enken i Besiddelse af.

Bruun, Slaget p. Kolberger Heide S. 44 f. 
Lind, Krist. IV og hans Mænd p. Bremerholm S. 226 ff.                                                            

C. F. Bricka.



Mundt, Carl Emil, 1802-73, Mathematiker, Søn af Guldsmed 
Philip M. (d. 1804) og Mette Christiane f. Winther, er født 4. April
1802 i Kjøbenhavn, blev Student 1821 fra Metropolitanskolen og
tog, efter i 1825-26 at have gjort en Rejse til England med sin
nedennævnte Broder J. H. M., i 1829 theologisk Embedsexamen.
1842 erhvervede han Magistergraden for en Afhandling om den
Nøjagtighed, hvormed Størrelser kunne bestemmes ved Tabeller,
og i 1843 konstitueredes han som Lektor i Mathematik ved Sorø
Akademi. Ved dettes Omdannelse 1849 entledigedes han med
Pension under Navn af Vartpenge og med Titel af Professor.
S. A. optoges han som Medlem af Videnskabernes Selskab. Nogle
Aar efter forlod han Sorø og levede dernæst paa Frederiksberg
indtil sin Død, 22. Dec. 1873. I Løbet af denne Tid havde han
en væsentlig Del i Tilsynet med Realskolerne. I 1848 valgtes M.
af Sorøkredsen til Medlem af den grundlovgivende Rigsforsamling,
til hvis højre Centrum han hørte, 1851 og 1852 valgte Folketinget
ham til Statsrevisor; i 1854 valgtes han til Landstingsmand for
Kjøbenhavn og deltog i 2 Samlinger, men gjenvalgtes ikke ved
Omvalget i 1855.

M.s udgivne videnskabelige Arbejder indskrænke sig til hans
Doktorafhandling og et Indbydelsesskrift i Sorø 1848 om den
Pistorske Reflexionscirkel. Større Betydning havde hans Virksomhed 
som Forfatter af Lærebøger, i hvilke Stoffet behandles paa en
meget selvstændig Maade, og som udmærke sig ved en Fremstilling,
der i høj Grad forener Simpelhed og Forstaaelighed med Nøjagtighed. 
Dette gjælder først om hans elementære Plangeometri (1838)
og hans Ledetraad ved Regneundervisningen (1839), som begge ere
udkomne endnu 3 Gange, den første i 2. Udg. (1851) forbunden med
en elementær Stereometri. De samme gode Egenskaber gjorde det
muligt i den Madvigske Skoleplans Dage med Held at benytte
hans omfattende og stofrige Lærebog i Astronomien (1855) i de 
lærde Skoler; senere maatte den afløses af den langt mindre
«Grundtræk af Astronomien» (1859). M. har desuden udgivet 
Lærebøger i Trigonometri (1857) og Algebra (1873). -- M. ægtede i
1833 Caroline Amalie Jørgensen (f. 1808 d. 1845), Datter af Møller
H. H. J. i Bromme ved Sorø.

Erslew, Forf. Lex.

H. G. Zeuthen.



Mundt, Just Henrik, 1782-1859, Borgmester, var Broder til 
foran nævnte Professor C. E. M. og fødtes 1. Jan. 1782 i Kjøbenhavn. 
Efter i 1798 at være bleven Student privat tog han i 1801
juridisk Examen og blev 1803 Kopist i General-Toldkammerets 
vestindiske Kontor. 1804 blev han Avditør i Hæren, 1808 tillige 
Regimentskvartermester og 1811 Overavditør. 1814-15 var han konstit.
Generalavditør ved Auxiliærtropperne samt Kontingentet i Frankrig.
1816 blev han Viceraadmand, 1819 Raadmand og 1837 Borgmester
i Kjøbenhavn (indtil 1858). Han var en Mand med mangesidige
Interesser og skrev en (anonym) Piece: «Om de engelske Veje»
(1828). 1834 blev han Etatsraad, 1853 Konferensraad. Han døde
26. Sept. 1859 ugift i Kjøbenhavn og legerede en betydelig Del af
sin store Formue i veldædigt Øjemed, bl. a. til en Stiftelse i
Victoriagade.

Erslew, Forf. Lex.

C. Christensen.



Munk, Christen, --1579, til Taabdrup, Søn af Hans M. til 
Krogsgaard (af Slægten Munk med 3 Roser) og Maren Spend, blev
antagelig født ved 1520. I Aaret 1548 var han endnu Hofsinde
og var da Medlem af det store Følge, som ledsagede Prinsesse
Anna paa Bruderejsen til Sachsen. Aaret efter fik han Hammer i
Norge i Forlening og opførte her et stort Taarn. Som Vederlag
for den derpaa anvendte Omkostning fik han 1551 Brev paa vor
Frue Kloster i Oslo. 1556 blev han Statholder i Norge og 
Lensmand paa Akershus, og denne vigtige Stilling indtog han lige til
1572. Desuden havde han i disse Aar en Række mindre Len:
Bratsberg og Gjemsø Kloster til 1559, Semgaard og Tønsberg Len,
Søndmør (fra 1558) og paa ny Hammer (fra 1561-67). Da Krigen
med Sverige udbrød, faldt det selvfølgelig i hans Lod at lede
Forsvar og Angreb for det sydlige Norges Vedkommende. Allerede
1564 gjorde en svensk Hærafdeling et Indfald i hans Len, men da
C. M. fik Forstærkning, trak den sig tilbage, og han kunde nu
rykke ind i Dal, indtil et svensk Indfald i Baahus Len tvang ham 
til at vende om. I Slutningen af Aaret hjemsøgte han Dal og
Nordmarken med Ild og Sværd. 1565 gjorde han paa ny Indfald
i Dal og slog navnlig 28. Okt. den svenske Anfører Maurits Stake.
Det følgende Aar fik han Befaling til at støtte Daniel Rantzaus
Indfald i Vestergøtland. Men 1567 hjemsøgte Svenskerne ham paa
ny i Norge, og da han kun havde 2 Fænniker Knægte hos sig,
kunde han ikke hindre dem i at naa frem til selve Akershus, men
Mangel paa Skyts og paa tilstrækkeligt Underhold nødte dem til
efter 8 Dages Forløb at trække sig tilbage til Hammer, som de
havde indtaget. Efter at have faaet Forstærkninger og at have
underkastet sig største Parten af Lenet kom Svenskerne 3 Uger
efter, 24. Marts, tilbage og paabegyndte en regelmæssig Belejring
af Akershus, som C. M. imidlertid haardnakket forsvarede. Efter
18 Ugers Belejring kom endelig en længselsfuldt ventet Undsætning,
dels fra Danmark under Frands Brockenhuus, Bjørn og Erik Kaas,
dels fra Norge under Erik Munk og Jens Pedersen, og Svenskerne
bleve fordrevne. 1568 hævnede C. M. sig ved et Indfald i
Værme-land og Dal, og efter at have forenet sig med Høvedsmændene
fra Elfsborg og Baahus, Jens Kaas og Vincents Juel, hjemsøgte de
Vestergøtland. Dermed var hans Krigerfærd forbi. Sine Len øgede
han 1570 med Skiverup i Skaane, som han fik i Pant, og som først
1598 blev indløst fra hans Arvinger, samt med Vernø Kloster,
Ingedals Len, Ejdsberg og Rakkestad, som han erholdt 1571, men
det følgende Aar ombyttede han Akershus med Aakjær i Jylland,
hvor han døde 5. Juli 1579. Aaret før havde han gjenset Norge,
i det han med 2 Rigsraader og 2 andre Adelsmænd var skikket
derop at høre Sager. -- C. M., der ejede en nu forsvunden
Hovedgaard Taabdrup ved Haderslev, var 2 Gange gift: 1. med Else
Truidsdatter Ulfstand (d. 1565), 2. med Dorthe Mogensdatter
Gyldenstjerne (d. 18. Juli 1583). Hans eneste Søn døde lille, men 2 Døtre
overlevede ham.                                                                         

Thiset.



Munk, Christen, --1612, til Gjessinggaard, var af den Slægt
Munk, som førte en med en Vinranke belagt Bjælke i sit Vaaben; 
Forældrene vare Niels M. til Gjessinggaard og Birgitte Kruse. Som
eneste Søn arvede han Gjessinggaard og ejede desuden 2 andre
mindre Sædegaarde, Lyngbygaard og Hungstrup; den sidste, der
i et Hundrede Aar havde tilhørt hans Forfædre, gjenkjøbte han
1608 af Eske Brock, dog rigtignok kun for siden at nedrive den
og lægge dens Jorder under Gjessinggaard. Han kaldes til 
Adskillelse fra den foregaaende for «unge C. M.», blev 1559 Hofjunker
og var 1564 Køgemester. 1567 sendtes han paa en Inspektionsrejse
til Elfsborg og Baahus og førte kort efter en Del Finker, der
skulde deltage i en Expedition, hvis Formaal var at opbrænde
nogle Fartøjer, som de svenske udrustede i Varberg. Aaret efter
fratraadte han sin Hofstilling, i det han blev Lensmand i
Throndhjem; allerede 1571 mistede han dog dette Len og blev da
paa ny antagen som Hofjunker, men 1573 blev han forlenet med
Visborg paa Gulland, som han 3 Aar efter fratraadte. 1577 fik
han Bestalling som Skibshøvedsmand, og som saadan gjorde han
Tjeneste i en lang Aarrække; han skulde 1583 være Underadmiral
under Laurids Kruse, var selv 1586 Admiral for en Eskadre paa
4 Skibe, der sendtes til England, og førte 1589 et Skib i den
Eskadre, der udrustedes til Skotland. 1595 fik han Tilsigelse at
skulle ledsage Kongen til Tyskland, og Aaret efter opvartede han
Administratoren af Sachsen ved Kroningshøjtiden. Samtidig fik
han endelig paa ny en Forlening, Rugaard i Fyn, som han dog
Aaret efter ombyttede med Skarpenbergs Gods paa Mors og Tørslev
Len, som han beholdt til sin Død, der indtraf paa Gjessinggaard
25. Juni 1612. -- Hans Ægteskab (indgaaet 20. Nov. 1580) med
Anne Eriksdatter Skram (f. 6. April 1541, begravet 26. April 1612)
var barnløst. Hun havde først været tilsagt Vincents Lunge og
derpaa Christen Skram, men de døde begge før Brylluppet.

Lind, Krist. IV og hans Mænd p. Bremerholm S. 141 ff.

Thiset.



Munk, Ebbe, 1551-1622, til Fjellebro, fødtes 6. Avg. 1551
paa Fædrenegaarden Fjellebro i Sydfyn og var en Søn af Ebbe M.
(d. 1560) og Kirsten Viifert. Som Barn kom han, der tidlig blev
forældreløs, i Huset først til Frands Brockenhuus (III, 106), der lod ham
opdrage sammen med sin jævnaldrende Søn Laurids, siden til
Morbroderen Corfits Viffert, hvem han fulgte i Krigen (1563-70).
1574-77 tjente han ved Kurfyrst August af Sachsens Hof, og
hjemkommen her fra boede han en halv Snes Aar paa sin Gaard, indtil
han 1587 i en forholdsvis fremrykket Alder gik i dansk Hoftjeneste
som Hofjunker, fra 1591-96 som Hofskjænk. I den Anledning havde
han (1593-97) en lille Forlening i Norge, Frølands Skibrede og
Ejdsberg Sogn; men en bedre Belønning fik han 1596, da han
forlenedes med Antvorskov, og under denne i sig selv ret
betydelige Forlening var Sæbygaards Len lagt ind (dog ikke i Aarene
1604-17), ligesom han desuden fra 1605 var Lensmand over Korsør 
Len. Faa Antvorskov, hvor han boede i 24 Aar, førte han et
gjæstfrit Hus, hvortil Beliggenheden nær ved Hovedlandevejen
gjennem Sjælland gav rig Lejlighed; der gik ikke en Uge til Ende,
vidnedes der ved hans Grav, uden at han havde «godt Folk»
(&#596;: Standsfæller) hos sig. Ingen Sinde tilbød der sig dog en saa
glimrende Lejlighed hertil for ham, som da der i Maj 1619 skulde
holdes Herredag paa Antvorskov, da ramtes Værten, endnu inden
de egentlige Møder havde taget deres Begyndelse, af et Slagtilfælde,
og naar man tænker paa Datidens Umaadeholdenhed, kan man
ikke godt lade være at se en Forbindelse mellem Festlighederne
og Sygdommen. E. M. overlevede imidlertid Anfaldet, men som
en mærket Mand. Aaret efter maatte han opgive sine Forleninger,
og han flyttede derpaa over til Fjellebro, hvor han døde 18. Juli 1622.
4. Marts 1604 havde han holdt Bryllup med en af Dronning
Anna Cathrines Hofjomfruer, Sidsel Høg (f. 11. Juni 1582 d. 8. Avg.
1648), Søster til den senere Rigskansler Just H. (VIII, 223). Hun
var en alvorlig, af aandelige Interesser optagen Kvinde, der, endog
inden hun blev Enke, optraadte som Forfatterinde til en lille
Bønnebog, som roses meget og oplevede flere Udgaver. Det var
da ikke heller ene lystige Selskaber, der samledes paa Antvorskov;
tvært imod det vides, at man ogsaa kom sammen der for at drøfte
religiøse Æmner, og paa Slotsherrens og hans Frues Tilskyndelse
udgaves (1614) en dansk Oversættelse af en af den berømte lutherske
Dogmatiker Joh. Gerhards opbyggelige Skrifter («Sjælens Klenodie»).
Paa den anden Side var Fru Sidsel ogsaa, som det synes, en
verdensklog og myndig Dame. Ret ejendommeligt er det, at hun til
Kongen førte Klage over, at Bytinget i Odense laa generende nær
ved hendes Gaard i denne By, og derved virkelig opnaaede
Befaling til Magistraten om at flytte Tinget (1643). -- E. M. forøgede
Fjellebros Bøndergods; i hans Dødsaar paabegyndtes Opførelsen af
en stor, ny Hovedgaard med et Kapel i. Enken, der forblev paa
Fjellebro, fik 1625 Stensgaard i Svanninge Sogn tilskjødet af sin
Fader. Ægteparret grundlagde (1619) en Fattigstiftelse i Sognebyen
Herringe. Det efterlod ingen Børn, og med E. M. uddøde den
Familie Munk, hvis Vaaben var en Bjørnelab.

H. Mikkelsen, Ligpræd. ov. E. M. (1625).
Saml. t. Fyens Hist. og Topogr. VII, 16 ff.

C. F. Bricka.



Munk, Erik (Nielsen), --1594. Han hørte hjemme i Halland
og skrev sig til den her beliggende Gaard Hjørne. Selv beretter 
han, at han har deltaget i en langvarig Krig mellem Frankrig og
«de burgundiske Lande», rimeligvis Philip II's Krig, der endte
1559, uden dog at angive, paa hvilket Parti han kæmpede.
Dernæst finde vi ham 1562 som Slotsfoged paa Vardøhus under Erik
Rosenkrantz, der maaske har taget ham med til Norge, da han
ombyttede Varberg Len med Bergenhus. Senere tog E. N. en meget
fremtrædende Del i den nordiske Syvaarskrig, i det han først 1564
anførte den Expedition fra Bergen, der omstyrtede de svenskes
kortvarige Herredømme i Throndhjem, og derefter i 1567 stod i
Spidsen for en lignende Expedition fra samme Sted, der undsatte
det belejrede Akershus. Ved begge Lejligheder synes han at have
opført sig med stor Energi og Dygtighed. I 1565 modtog han
Forlening med Nonnesæter Klosters Gods ved Oslo, og 1570 fik han,
efter et Par Aar at have opholdt sig i Danmark, end videre
Lensbrev paa Onsø Skibrede (ved Frederiksstad) og samme Dag paa
det ret store Nedenæs Len, hvilket sidste Lensbrev bekræftedes og
udvidedes 1576. Han havde her Bolig paa sin Ejendomsgaard
Barbo (nu en Del af Staden Arendal). 1572 fik han ogsaa
Bratsberg Len, hvilket han dog ej kan have beholdt længere end til
1575. 11. Avg. 1580 optoges han i adelig Stand, men herved er at
mærke, at han længe forud findes omtalt som «ærlig og velbyrdig»,
og de mange Forleninger, han allerede for længst havde modtaget,
synes ogsaa at tyde paa, at han længe har været betragtet som
Adelsmand. Ogsaa Ejendomme bleve ham skjænkede af Kongen,
saaledes i 1580 hele 12 Gaarde, uagtet der allerede 1572 var truffet
Foranstaltninger til at lade ham paagribe og føre til Danmark.
I 1582 foretog han et Tog paa kongelig Befaling langs Norges
Nordkyst til Rusland, og i 1577 havde han anført et Søtogt til
Danzig. Det havde ogsaa været paatænkt, at han skulde
gjen-opdage Grønland. Derhos havde han paa flere Maader været
anvendt i betroede Hverv i Norge, navnlig med Hensyn til en
Forandring med Lenene i dette Rige under Poul Huitfeldts
Statholderskab.

Som Lensmand gjorde E. M. sig meget forhadt af Almuen.
Han synes overhoved at have været en mere end almindelig brutal
Mand (under et Besøg i Danmark 1564 stak han f. Ex. en Mand
ihjel med sin Daggert i en Kro), og hans Udsugelser og Egennytte
synes at have været grænseløse. I Nedenæs, hvor han er bleven
en berygtet Sagnfigur, klagedes der derfor gjentagne Gange over
hans Færd. I 1578, da der klagedes ved Herredagen, slap han fra 
Sagen, da den, der havde faaet den rejst, selv blev dømt som
æreløs Mand. Klagen over ham gjentoges 1581, uvist med hvilket
Udfald, men ved Herredagen 1585 blev det værre. Han forsøgte
vistnok atter at gribe til den Udvej selv at sagsøge Klageren, men
han blev afsat og 1586 sat i Fængsel paa Dragsholm. Her
forfattede han nogle senere trykte Forsvarsskrifter for sin Færd, der
vel ere maadelig skrevne, men ingenlunde uinteressante. 1594
hængte han sig paa Dragsholm i Fængselet og blev begravet under
Galgen. Han havde i Forvejen gjort Forsøg paa at flygte og
herved paadraget en Medfange Ubehageligheder. Nogen egentlig Dom
var næppe fældet over ham, men hans Ejendomme bleve inddragne
og nævnes endnu i Frederik III's Tid som et eget Godskomplex.
Han havde været gift (eller i det mindste levet sammen med)
Anne Bartholomæusdatter fra Danmark, som siden en meget lang
Aarrække boede i Frederiksstad. Hans Liv havde ellers været
usædeligt. Han efterlod Sønnerne Niels og Jens, og til den sidste
gik, som bekjendt, hans Sømandsdygtighed i Arv (s. ndfr.).

Nye Danske Mag. II, 183 ff. 
Danske Mag. 3. R. V, 333 ff. 
Saml. t. d. norske Folks Sprog o. Hist. I, 191 ff. 
A. Faye, Holts Præsters og Præstegjelds Hist. S. 2 ff. 
(Norsk) Hist. Tidsskr. IV, 288 ff. 
Jens Munks Navigatio septentrionalis, udg. af P. Lauridsen, S. VII ff.                                               

L. Daae.



Munk, Hans, d. 1712, s. Munch (ovfr. S. 508).



Munk, Hans, 1770-1848, Læge, var født i Kjøbenhavn
20. Juli 1770 af en gammel og anset Familie: hans Forældre vare
Justitsraad og Kontorchef i General-Postamtet Søren M. og Kirstine
Johanne f. Munk. Dimitteret fra Frue Skole 1787 tog han 1791
den kirurgiske og 1792 den medicinske Examen. Efter at være
bleven promoveret 1793 beskikkedes han 1794 til Stadsmedikus i
Korsør, men gik 1796 i offentlig Sendelse til Norge for at
undersøge den navnlig i Christianssands Stift herskende Radesyge. Det
følgende Aar kom han tilbage, men nedsatte sig 1798 som
praktiserende Læge i Stavanger og blev 1799 udnævnt til Landfysikus
i det her oprettede Fysikat. 1803 forflyttedes han i samme
Egenskab til Buskeruds Amt, 1806 til Smaalenenes Amt og 1817 til
Bratsbergs Fysikat med Bopæl i Skien, hvor han forblev til sin Død,
5. Febr. 1848.

Som en meget anset og kundskabsrig Læge blev han anvendt
til forskjellige offentlige Hverv og Tillidsposter i nærmere eller
fjærnere Forbindelse med hans Embedsvirksomhed. 1808 blev han 
Medlem af en i Anledning af Salpetertilvirkningen i Norge nedsat
Kommission. 1810 blev han Medlem af Selskabet for Norges Vel,
1811 Medlem af det norske Sundhedskollegium. Da dette 1815
ophævedes, overdrog Regeringen ham at udarbejde Udkast til en
ny fuldstændig Medicinalanordning; hans Forslag blev dog aldrig
forelagt Stortinget. Ogsaa litterært var han meget virksom; særlig
bekjendt blev han ved sin meget benyttede Haandbog: «Love for
Medicinalvæsenet» (1804). En livlig videnskabelig Interesse bevarede
han til sin høje Alderdom og foretog endnu i sit 70. Aar en
Studierejse til Paris for at uddybe sine Indsigter i sit gamle Specialfag
Hudsygdommene samt gjøre sig nærmere bekjendt med den da nye
fysikalske Brystundersøgelse. Han modtog talrige Æresbevisninger,
ikke blot i sit Hjemland, men ogsaa fra Sverige. -- 1798 ægtede
han Karen Femmer, Datter af Præsident i Christianssand Carl F.

Kiær, Norges Læger, 2. Udg., S. 106 ff. 
Ingerslev, Danmarks Læger og Lægevæsen II, 576 f. 
Smith og Bladt, Den danske Lægestand, 4. Udg., S. 64.
Norsk Mag. f. Læger 2. R. II, 195 ff. 
Selmer, Nekrolog. Saml. II, 597 ff.

Jul. Petersen.



Munk, Ide, --1586, Datter af nedennævnte Mogens M.
(d. 1558), blev i en meget ung Alder 7. Febr. 1529 gift med Hr.
Oluf Nielsen Rosenkrantz til Vallø, der den Gang var o. 40 Aar
gammel, og med hvem hun paa sin Moders Side var langt ude
beslægtet. Ægteskabet velsignedes med 3 Døtre. Hun og Børnene
vare nærværende paa Hr. Olufs Len Nyborg, da det blev indtaget
af Grev Christoffers Folk 1534, men da Hr. Oluf sluttede sig til
Grevens Parti, slap de snart løs. Hun synes saa at være draget
hjem til Vallø, men da hendes Husbond det følgende Aar paa ny
var bleven fængslet, nødtes hun ved Trusler mod hans Liv til at
opgive Vallø til Bastian v. Jessen, der udplyndrede Gaarden. Kong
Christian III gav hende strax efter sin Ankomst til Sjælland et
Beskjærmelsesbrev. I. M. blev Enke 1545, men vedblev at besidde
Vallø paa sine umyndige Børns Vegne, til disse vare blevne
forsørgede, da hun 1554 holdt Skifte med sine Svigersønner, Peder
Bille og Steen Rosensparre. Disse delte Vallø imellem sig, og I. M.
fik andet Vederlag for sin Arvepart deri. Siden skrev hun sig til
Nygaard og Totterupholm (nu Rosendal) i Faxe Herred, som hun
1560 oprettede til Hovedgaard. Som Svigermoder til saa ansete
Mænd som Rigshofmesteren Peder Oxe og Rigsraaden Peder Bille
(II, 240) indtog hun en fremragende Plads i den danske Adel.
Dertil var hun en myndig og selvstændig Frue, hvad hun bl. a. 
lagde for Dagen ved Forhandlingerne om hendes Datter Karines
Ægteskab, men tillige som mange af sin Samtid i høj Grad trættekjær. 
Hun paadrog sig adskillige Søgsmaal ved de Overgreb paa
Kronens Gods, som hun tillod sig, og med sin egen Broder førte
hun en vidtløftig Arveproces, som først endte ved Kongens Mægling.
I. M. døde i Malmø 22. Avg. 1586.

Thiset.



Munk, Iver, --1539, Biskop, var Søn af Oluf M. til Klejtrup 
og Krogsgaard og Ide Iversdatter Juel. Over hans Ungdom hviler 
der et Slør; med en holstensk Adelsdame, Ida Frandsdatter Pogwisch,
havde han 2 Sønner, Frands og Niels Iversen, der førte adeligt
Vaaben; men naar de ere fødte, vides ikke. Selv forekommer I. M.
først 1497 som Magister og Kannik i Ribe og 1498 tillige som
Official hos sin Morbroder Biskop Hartvig Juel, der afstod 
Bispedømmet til sin Søstersøn. Kong Hans anbefalede I. M.s Valg til
Kapitlet, der havde ligget i Strid med Hartvig Juel, og som derfor
først skred til Valget, efter at I. M. 15. Marts 1499 havde maattet
udstede en Slags Haandfæstning om at overholde Kapitlets 
Privilegier og ikke ved Pavehoffet søge Dispensation fra sine Løfter.
I Rom opnaaede I. M. ogsaa uden Vanskelighed pavelig 
Bekræftelse paa Valget; derimod opnaaede han, uvist af hvilken Grund,
først 1513 pavelig Ordination og holdt i Begyndelsen af d. A. i
Overværelse af Kong Hans, Dronning Christine, den udvalgte Kong
Christian II og en stor Forsamling af Rigets Stormænd sin første
Messe i Ribe Domkirke i biskoppelig Dragt, hvorpaa han i Følge
pavelig Bemyndigelse indviede den nye Biskop i Roskilde, Lage
Urne. Da Kong Hans kort efter døde, var I. M. en af de jyske
Raader, som allerede da skal have henvendt sig til Hertug Frederik
af Gottorp for at formaa denne til at antage den danske Krone.
Herved betegnes han strax som en Modstander af Christian II's
Regeringssystem. Under hele denne Konges Regering mærker man
heller ikke meget til I. M. i Rigets Anliggender. Derimod spillede
han tillige med sin Broder Mogens M. (s. ndfr.) en meget betydelig
Rolle i det jyske Raads Opstand mod Christian II; det synes
endog, at Forbindelsen med Hertug Frederik er indledet gjennem
ham. Hertil har vel dels den Omstændighed bidraget, at en Del
af Ribe Bispedømme og flere af de betydeligste Bispegaarde laa i
Hertugdømmet Slesvig, dels det nøje Forhold, hvori baade han og
hans Broder stode til det holstenske Aristokrati, navnlig Familien
Pogwisch. Forholdet til Hertugdømmet medførte ligeledes, at 
Biskoppen under Frederik I's Regering i Aaret 1526 kom i en 
theologisk Brevvexling med Kongens med Tørning Len og Haderslev
forlenede Søn Hertug Christian (III), da denne ved Hjælp af tyske
Lærere søgte at indføre Reformationen i Nordslesvig. Dette søgte
Biskoppen forgjæves at hindre, hvorimod det lykkedes ham i alt
væsentligt at holde Reformationen borte fra Ribe. Paa Grund af
disse Forhold modsatte Biskoppen sig paa Herredagen i Kjøbenhavn
1533 efter Frederik I's. Død Hertug Christians Valg til Konge og
virkede for Kongevalgets Udsættelse. Men i Aaret 1534, efter at
Grevefejden var udbrudt, maatte han tillige med de øvrige jyske
Raader, vistnok meget mod sit Ønske, slutte sig til Christian III's
Parti.

Som Biskop i Ribe har I. M. efterladt sig et godt Navn.
Han ansaas for en af de betydeligste katholske Biskopper i dette
Stift; Kapitlets Anliggender bleve bragte i en fastere Form; han
tog sig med Iver af Kirkens og Stiftets Sager og roses baade for
sin Lærdom og sit vennesæle Væsen. Derimod kan han næppe
frikj endes for i en meget høj Grad at have sørget for sin egen
Slægt. Adskillige Medlemmer af Slægterne Munk, Lange og Juel
opnaaede gejstlige Værdigheder eller forlenedes med Bispegaarde,
saaledes hans Broder Mogens med Volstrup og dennes Svigersøn,
Frederik I's og Christian III's bekjendte Raad Wulf Pogwisch, med
Trøjborg. Allerede i Aaret 1531 fik I. M. Kongens Indvilligelse
til at tage sin Brodersøn Oluf M. (s. ndfr.) til Koadjutor; men
dette Skridt fandt stærk Modstand hos Kapitlet, og Sagen blev
først endelig ordnet i Febr. eller Marts 1535. -- Ved Biskoppernes
Fængsling i Avg. 1536 blev ogsaa I. M. sat fast, som det synes
paa Vordingborg; men allerede 31. Okt. s. A. blev han frigiven
efter at have udstedt en Forpligtelse til at være Christian III huld
og tro. Det taler til hans Fordel, at der i det Klageskrift mod
Biskopperne, som oplæstes 30. Okt. 1536, ikke anføres andet imod
ham end hans Medvirken ved Kongevalgets Udsættelse 1533, at
han havde indtrængt sin Brodersøn i Bispesædet mod Kapitlets
Ønske, samt at han uden Ret og Skjel havde ladet en Mand 
ihjelslaa paa Varde Kirkegaard, en Sag, hvis nærmere Omstændigheder
ere ukjendte. -- Under Kongens Ophold i Ribe i Marts 1537
forlenedes den gamle Biskop paa Livstid og afgiftsfrit med Ribe
Bispegaard med tilliggende Bøndergods (omtr. 40 Gaarde). Her
døde han 9. Febr. 1539 og blev begravet i Ribe Domkirke i et
af ham selv indrettet Kapel. -- Hans Søn Frands Iversen, der
synes at have været en voldsom Person, forlenedes af Christian III
paa Livstid med Tarm og Strandbjærggaard (Humlum Sogn), begge
tidligere biskoppelige Gaarde; til den anden Søn, Niels Iversen,
havde Faderen tidligere afstaaet sin private Ejendom Vejbjærggaard
(ligeledes i Humlum Sogn).

Genealog. og biogr. Archiv S. 14 ff. 
Kinch, Ribe Bys Hist. I, 410 ff.
Ny kirkehist. Saml. IV, l ff. 
Hvass, Personer og Familier af Navnet Hvas V, 389. 
O. Nielsen, Skodborg og Vandfuld Herreder S. 160 f. 167. 538.

A. Heise.



Munk, Jens, 1579-1628, Ishavsfarer, var en Søn af  ovennævnte 
Erik (Nielsen) M. og Bartskærdatteren Anne Bartholomæusdatter. 
Han fødtes, sandsynligvis uden for Ægteskab, 3. Juni 1579 
paa Gaarden Barbo i Nedenæs Len. Faderens sørgelige Skæbne
danner Baggrunden for J. M.s Liv, og i sin Kamp for atter at naa
frem blev han en af de smukkeste Repræsentanter her hjemme for
Renæssancetidens «Aventurier». Som 12 Aars Dreng gik han til
Søs, drog dernæst til Oporto for at lære Portugisisk, tog Hyre som
Skibsdreng til Brasilien og naaede efter store Gjenvordigheder Bahia,
hvor han i lang Tid fristede Livet som Skomagerdreng og
Malermedhjælper for sluttelig at lære Handelen. Efter ved sin Kjækhed
at have frelst nogle hollandske Koffardimænd fra et spansk
Overfald maatte han forlade Bahia og naaede hjem 1598. Her blev han
Skibsfører for forskjellige Adelsmænd, indtil han 1605 fik eget Skib
i Søen og særlig lagde sig efter Fangstrejser i Ishavet. Derved
blev Christian IV opmærksom paa ham og sendte ham 1610 paa
en Undersøgelsesrejse til Novaja Semlja. 1611 udnævntes han til
Kapitajn i Flaaden og deltog med stor Berømmelse i Kalmarkrigen,
ligesom Kongen efter Freden brugte ham i mange forskjellige Hverv
rundt omkring i Evropa. 1613 gik han med Jacob Ulfeldts
Gesandtskab til Spanien som Fourér og Tolk, 1614 førte han et russisk
Gesandtskab norden om til Arkangelsk, og i de 2 følgende Aar
var han under Jørgen Daas Kommando paa Togt i Nordhavet
imod Fribyttere. 1617 var han med til at oprette det første
Hvalfangerselskab her hjemme og hentede Hvalfangere fra Biscaya; 1618
klargjorde han Skibene til Ove Gjeddes Ostindiefærd og skulde
personlig have deltaget i samme, men fritoges, for at han kunde lede
Togtet paa Nordvestpassagen 1619-20. J. M. havde selv indgivet
Forslag til denne Rejse og vundet Kongen for sin Plan. Han vilde
fortsætte Henry Hudsons Opdagelser i Hudsonsbugten, der efter
Samtidens Mening stod i Forbindelse med Stillehavet og gjennem det 
stærkt eftersøgte Anianstræde vilde kunne føre den lykkelige
Opdager til Kinas og Indiens Rigdomme ad en kort og uafhængig
Søvej. Da Kongen stod i Begreb med at erhverve indiske
Besiddelser, vilde en saadan Opdagelse faa forøget Betydning for ham.

16. Maj 1619 forlod J. M. Sundet med 2 af Flaadens Skibe:
«Enhjørningen» og Jagten «Lamprenen» med 64 Mands Besætning,
deriblandt 2 engelske Styrmænd, som særlig skulde være kjendte
med de nordvestlige Farvande. Efter at have opsejlet Kap Farvel
naaede M. Indløbet til Hudsonsstrædet n. Juli og anvendte de
følgende 8 Uger til en ret omfattende Undersøgelse af dette
Farvand, hvorefter han stod sydvest hen over Hudsonsbugten og løb
7. Sept. under en forrygende Snestorm ind i Churchhillflodens
Munding paa 58° 44' n. Br. («Jens Munks Bay»), hvor han
overvintrede. Han havde saaledes naaet et godt Udgangspunkt for
videre Opdagelser, og til næste Foraar var det hans Agt at
undersøge Bugtens sydvestlige Kyststrækninger; men hans Expedition
var slet udrustet til et Vinterophold i disse Egne; han savnede
særlig Pelsklæder, Skier og Snesko; den frygtelige Kulde og den
dybe Sne tvang Medlemmerne til et ganske ørkesløst Liv i
Kahytterne, efter Nytaar formaaede de ikke at forskaffe sig frisk
Næring ved Jagt; de vare derfor udelukkende henviste til den
salte Skibskost, og hurtig overfaldtes de af en hærgende Skjørbug,
der i Løbet af nogle Maaneder bortrev næsten hele Mandskabet.
I Ishavsrejsernes Annaler staar denne Overvintring som en af de
skrækkeligste. Tilstanden om Bord var forfærdelig; Dag for Dag
saa Chefen sit Mandskabs Kræfter tage af og den ene bukke
under efter den anden, deriblandt hans Officerer, hans dygtigste
Baadsmænd, en Brodersøn og begge Bartskærerne. M. selv
kæmpede til det yderste, dødssyg ofrede han sine sidste Kræfter for de
andres Frelse, men han stod uden Raad og Lindring over for den
skrækkelige Sot. 25. Febr. havde han 22 døde, 10. April 41, 4. Juni
61, og da Sommeren endelig indfandt sig, var kun M. selv tredje
i Live og fristede Livet under nogle Buske. Først 18. Juni gik
Isen bort fra Skibene, og efter usigelig Møje lykkedes det dem at
faa Jagten flot og sejlklar. 16. Juli tiltraadte M. og hans 2 Mand
Sejladsen hjem efter, og da han 21. Sept. 1620 efter 3 Maaneders
Sejlads «for en flyvende Storm og ubekjendt» strøg indenskjærs i
Omegnen af Bergen, havde han udført en Sømandsdaad, der vel
fortjener at mindes. -- Men da han havde efterladt «Enhjørningen» 
i Vinterhavnen, da Gjennemfarten til Indien endnu ikke var funden, 
og da de opdagede Lande («Nova Dania») vare rige paa Skov og
Pelsdyr, besluttede Christian IV endnu i Foraaret 1621 at afsende
en ny Expedition med Nybyggere til de samme Egne, atter under
M.s Ledelse; men af os ukjendte Grunde standsedes dette
Foretagende i sidste Øjeblik. M. bevarede dog Kongens Tillid og
Venskab usvækket til sin Død, og det er ganske uhjemlet, naar
I. de la Peyrére og efter ham mange andre fortælle, at Kongen
ved denne Lejlighed skulde have overøst ham med Bebrejdelser,
ja endogsaa slaaet ham og været Skyld i hans Død. 1621 sendtes
M. til Holland for at hverve Baadsfolk til Flaaden og ostindisk
Kompagni, 1622 gik han først til Norge for at udtage Baadsmænd,
senere konvoierede han en Ostindiefarer forbi de kanariske Øer og
ledsagede endelig Kongen til Herredagen i Bergen. 1623 og 24
laa han som Admiral i Nordhavet for at passe paa Russerne,
gjorde Landgang i Kola og forvoldte Russerne Skade for 54000
Rubler. 1624 udgav han sin Rejseberetning: «Navigatio
septentrionalis», der i de varmeste Udtryk er tilegnet Kongen. Under
Trediveaarskrigen førte han selvstændige Flaadeafdelinger i
Nordsøen, særlig for at blokere Weseren, og endnu i sit Dødsaar «viste
han sin Tapperhed paa Flaaden foran Stralsund». Ved Foraarstid
1628 kom han dødssyg hjem og skal være død 3. Juni s. A. M. var
2 Gange gift, først med Cathrine Adriansdatter, der blev skilt fra
ham, senere med Margrethe Tagesdatter.

J. Munks Navigatio septentrionalis, udg. af P. Lauridsen (1883). 
O. Nielsen, Kjøbenhavns Hist. og Beskr. IV, 216 f. 
Lind, Krist. IV og hans Mænd p. Bremerholm S. 193 f.                                                                 

P. Lauridsen.

 --1577">

Munk, Jørgen, --1577, var Broder til ovennævnte Christen 
M. (d. 1579) og ejede Krogsgaard og Oxvang. Efter en kortvarig 
Tjeneste som Hofjunker (1561-62) blev han 1562 Lensmand paa
Frederiksborg Slot, hvortil 1567 blev lagt Krogen og Hørsholm.
1565 fik han tillige Visselbjærg Gaard i Forlening, men den kjøbte
han 2 Aar efter af Kronen. Endnu havde han 1574-75 Lydumgaard 
i Forlening. Krogen aftraadte han Aaret før sin Død, der
indtraf 12. Jan. 1577. 11 Juni 1564 havde han ægtet Dorthe
Pedersdatter Galt (f. 1540 d. 1579).                                                      

Thiset.



Munk, Kirstine, 1598-1658, Christian IV's Hustru, 
Datter af nedennævnte Ludvig M. og Ellen Marsvin (s. ovfr. S. 155), blev
født 6. Juli 1598. Uvist ved hvilken Lejlighed gjorde Christian IV 
hendes Bekjendtskab, da hun gik i sit 17. Aar. 14. Marts 1615
bejlede han skriftlig til hende hos hendes Moder, og 23. Avg. s. A.
udstedte han paa dennes Gaard Lundegaard paa Fyn et Brev til
K. M., hvori han for hver Mand erklærede at have udvalgt hende
til sin ægte Stalbroder, med hvem han vilde leve, indtil Døden
skilte dem ad; han lovede end videre at give hende et af Kronens
Len, som hun skulde beholde kvit og frit efter hans Død.
Betydningen af Udtrykket «ægte Stalbroder» er ikke ganske klar; ved
en anden Lejlighed synes Kongen at have brugt det om trolovede.
Men efter en Optegnelse af ham, der dog kun er bevaret i
Afskrift, kom K. M. Nytaarsaften 1615 til ham «udi Ægteskab».
Dog maa vedkommende Handling være foregaaet i stor
Hemmelighed; 3 Fjerdingaar efter betegnes hun endnu i et Privatbrev som
Jomfru, og at hun selv en Tid lang har haft Anfægtelser af, at de
rette Former for Ægteskabsstiftelse ikke vare iagttagne, er højst
sandsynligt; ellers kunde hun vel ikke, end ikke i Hidsighed, efter
hvad Kongen paastaar, have kaldt sine Børn med ham for
Horeunger. Dronning blev hun ikke, men Kongen kaldte hende for
sin Hustru og sig selv for hendes Ægteherre.

Hvad der har indtaget Kongen i hende, maa sikkert navnlig
have været hendes ydre Egenskaber. Samtiden, selv hendes bitreste
Fjender i den, priste hendes Dejlighed; dens Smag, og vel ogsaa
Kongens, maa have følt sig tiltalt af hendes ranke, robuste Figur,
hendes fyldige, sanselige Træk og hendes lyse Haar; med Alderen
blev hun i høj Grad svær. Hun var livlig og indsmigrende, gav
sig let hen til Fornøjelser, legede og dansede med Lidenskab; men
hendes Temperament var heftigt, lunefuldt, ubehersket, stærkt
erotisk; ved Siden heraf var hun kneben og pengebegjærlig. I en
Række af Aar forløb Samlivet imellem hende og Kongen dog godt,
hun var stadig om ham, i Kjøbenhavn, paa Frederiksborg og paa
hans mange Rejser; ogsaa under hans Deltagelse i Krigen i
Tyskland var hun næsten altid ved hans Side. Af Børn skjænkede
hun ham i Tiden indtil 1628 9 (foruden 2 dødfødte); de 7 vare
Døtre, de 2 Sønner, 2 vare Tvillinger og andre 2 døde som ganske
smaa. Nogen øm Moder var hun dog ikke; i alt Fald gjorde hun
stor Forskjel i sin Maade at være paa over for Børnene. Hos.
Kongen naaede hendes Indflydelse Toppunktet i Efteraaret 1627;
hun opnaaede da, i Okt., at hun og hendes Børn skulde nævnes
i Kirkebønnerne sammen med det kongelige Hus, hun betegnedes
i Brevet derom for første Gang som Grevinde til Slesvig og
Holsten (i Regelen senere: til Slesvig Holsten), og hun antoges netop
under de daværende højst farefulde Forhold at have haft stor
politisk Magt over Kongen, hvad der sammen med hendes Optagelse
i Kirkebønnerne vakte en vidtgrenet Misfornøjelse.

Men netop paa det Tidspunkt var dog Begyndelsen sket til
det, som skulde hidføre hendes Brud med Kongen. Allerede fra
Efteraaret 1626 synes hun at være bleven betaget af den omtr.
29aarige Rhingreve Otto Ludvig, Oberst til Hest i Kongens Hær;
et Aars Tid efter var hun sammen med ham paa Dalum Kloster,
hendes Moders Lensgaard, og maaske allerede da, men i alt Fald
i Slutningen af Sommeren 1628 under deres Samvær paa Kronborg,
gav hun sig hen til ham og viste endda sin Lidenskab for ham
paa en skamløs Maade; ogsaa forenedes de i Had til Kongens
ældste Søn, den udvalgte Prins Christian. Om Enkelthederne i
Forholdet skal dog bemærkes, at vi væsentlig kun kjende dem fra
Kongens Paastande, der havde deres Hovedkilde i Tjenestepigers
og især hans senere Frille Vibeke Kruses rimeligvis ret upaalidelige
Meddelelser, og at, hvad der er det vigtigste, disse Paastande i
Aarenes Løb indeholde ikke faa Modsigelser, navnlig med Hensyn
til, hvad Kongen til enhver Tid lagde Hovedvægten paa. I det
hele og store maa han dog have haft Ret, naar han klagede
baade over hendes Utroskab og over hendes stigende
Hensynsløshed imod ham. I alt Fald fra 1628 kølnedes ogsaa Forholdet
efterhaanden mere og mere imellem dem, og det kom stadig til
ægteskabelige Konflikter. Med Hensyn til selve den afgjørende
Tildragelse staa vi dog over for en vistnok uløselig Gaade. I Nov.
1628 blev K. M. frugtsommelig, og netop fra denne Maaned,
bestemtere fra Mortensaften, 10. Nov., daterede Kongen Ophøret af
det ægteskabelige Samliv mellem ham og hans Hustru; men det
er paa den anden Side aldeles utvivlsomt, at Rhingreven i hele
den Maaned ikke har været i Danmark, og det er altsaa umuligt,
at han har været Aarsagen til hendes Svangerskab. Bruddet mellem
Ægtefællerne fik imidlertid snart Følger. Kongen traadte i Maj
1629, paa Ellen Marsvins Anstiftelse (s. ovfr. S. 156), i Forhold til
Vibeke Kruse, og K. M., nu dobbelt ængstelig for sin Stillings
Usikkerhed, søgte Aftaler med den svenske Resident Fegræus om
en Flugt til Sverige, ja nedlod sig endog til at betro ham politiske
Hemmeligheder. Imidlertid voxede Kongens Betænkeligheder med
Hensyn til Paterniteten, efterhaanden som hendes Svangerskab skred
frem; da nedkom hun endelig 1. Sept. 1629 paa Frederiksborg med
en Datter. Om Kongen nu har overvundet sine Betænkeligheder --
og sikkert er det ingenlunde, at det ikke har været hans Barn --,
eller han kun har villet undgaa offentlig Forargelse, faar staa hen;
vist er det, at han foreløbig anerkjendte Datteren som sin. Men
snart kom andet dem imellem. Kongen fik Meddelelse om, at
K. M., fuldt ud et Barn af sin Tid med Hensyn til
Trolddomskunster, især i Elskovssager, stod i en mod ham ondartet
Brevvexling om Forgjørelse med en Sortekunstner i Hamborg, Heinrich
Becker, og tillige følte han sig forbitret over hendes ubændige
Behandling af flere af deres Børn; dog kom det ved gejstlig
Medvirkning i Nov. 1629 til et Forlig mellem Ægtefolkene, hvorefter
K. M. ikke mere maatte have at gjøre med Børnene. Men da
hun overtraadte denne Aftale, opstod der paa ny heftige Scener,
og Enden blev, at hun i Jan. 1630 forlod Hoffet, og dermed
indtraadte for bestandig en faktisk Skilsmisse, der kom til at gribe
stærkt ind, ikke alene i hendes og Kongens, men ogsaa i
Danmarks Historie.

Hun synes at have villet søge Tilflugt hos sin Moder, men
blev ikke godt modtaget af denne; tvært imod blev der Strid
imellem dem, og det var forgjæves, at den fynske Biskop Hans
Mikkelsen, der tidligere havde været Ellen Marsvins Huspræst,
søgte at mægle baade imellem Moder og Datter og imellem
Kongen og K. M. Hun opholdt sig imidlertid forskjellige Steder, indtil
Kongen i Slutningen af 1630 eller Begyndelsen af 1631 anviste
hende Ophold paa Boller og Rosenvold, 2 jyske Herregaarde, som
han 1622-23 havde givet Ellen Marsvin Penge til at kjøbe, vistnok
til Datteren og maaske som en Slags Indfrielse af Løftet af 1615
om et Len; det forbødes hende at forlade de 2 Godser uden hans
Tilladelse, hvilket Forbud dog senere mildnedes noget. Med
Hensyn til Kongens Beskyldninger imod hende i den følgende Tid kan
det i Almindelighed siges, at skjønt de fra Begyndelsen af væsentlig
handle om hendes Forhold til Rhingreven, saa var det dog ikke
strax, men først flere Aar senere, at han direkte sigtede denne for
at være Fader til den omtvistede Datter, Dorothea Elisabeth, og
at han igjen nogen Tid efter i Virkeligheden tog denne Paastand
tilbage, i det han dog stadig fastholdt, at han ikke selv var
hendes Fader.

Forgjæves søgte K. M. i de nærmest følgende Aar oftere om
Gjenindsættelse i sin Stilling eller blot om Naade. Gjentagne
Gange lod Kongen holde Forhør over hende, under hvilke hun
nægtede det meste, dog ikke helt et i alt Fald vidt drevet
Koketten rned Rhingreven. Efter et af disse Forhør, i Aaret 1635,
blev hun ført fra Boller til Stjærnholm Slot ved Horsens og der
holdt indespærret i flere Maaneder, og i 1637 fik hun en Tid lang
Husarrest paa Boller. Uden Tvivl er Kongens Harme imod hende
voxet i Aarenes Løb; hans indflydelsesrige Elskerinde Vibeke Kruse
har sikkert gjort sit til at hidse ham, og K. M. blev en Stridens
Gjenstand mellem ham og hende paa den ene Side og Ellen
Marsvin og hans og K. M.s Døtre og deres mægtige Ægtefæller paa
den anden Side. Atter og atter opsatte Kongen lange Fremstillinger
af de intimeste Forhold til Retfærdiggjørelse af sin Handlemaade.
Foreløbig gik dog Aarene hen uden Forandring i K. M.s Liv. Med
en vis Frihed til smaa Rejser opholdt hun sig mest paa Boller;
under Krigen 1644 flygtede hun en Tid om Bord paa en Skude ved
Horsens, og Svenskerne skulle have taget en Del af hendes Ejendele.
Men da Kongen i Slutningen af 1645 fik at vide, at deres fælles
Børn besøgte hende uden hans Tilladelse, blev han i høj Grad
forbitret, opnaaede en Erklæring af Universitetets 3 Theologer om, at
dette stred mod Bibelens Forskrifter om Børns Lydighed mod deres
Fader, og synes at have tænkt paa at skride kraftig ind mod hende
selv. Dog gav han i April 1646 efter af Hensyn til Døtrene og
Svigersønnerne og indrømmede ikke alene disse Ret til at besøge
hende, men ogsaa hende Tilladelse til at rejse, hvorhen hun vilde,
dog ikke til hans Hof. Men da hun benyttede denne Tilladelse
til at besøge sin Datter Sophie Elisabeth, Christian Pentz' Hustru,
i Gluckstadt, foretog Rejsen paa en ret opsigtvækkende Maade og
tilmed undervejs skal have fornærmet Vibeke Kruse ved et tilfældigt
Møde, forandrede Kongen atter sin Holdning og lod hende fra
Dec. 1646 igjen indespærre paa Boller, ja fratog hende endog
Raadigheden over hendes Ejendomme og Folk. Snart kom han
dog til at fortryde dette Skridt; Klagerne over det bleve et Led i
den heftige Kamp med Corfits Ulfeldt, som forbitrede hans Livs
sidste Dage, og i Nov. 1647 maatte han give K. M. hendes Frihed
tilbage. I den følgende Tid havde Ulfeldt ganske Magten over
ham, han var aandelig og legemlig svag og skal endog i denne
Tilstand i Jan. 1648 have opfordret hende til at komme tilbage til
Hoffet. Da døde han 28. Febr.

En Tid syntes det nu, som om Corfits Ulfeldts og hans Svogres
Indflydelse under den indtraadte Mellemregering skulde skaffe K. M.
Oprejsning. Hun kom selv hurtig efter Kongens Død til
Kjøbenhavn, hendes Fjende Vibeke Kruse blev ilde behandlet, og 18. April
1648 udstedte Rigsraadet paa Grundlag af Aktstykker, som vare
forelagte det, en Erklæring om, at hun havde været lovlig gift med
Christian IV, og at alle hendes Børn, det sidste som de første,
vare ægtefødte; dog tilføjedes der en Udtalelse, som afviste alle
Krav fra hendes Side paa Arv efter Kongen, og hun fik intet Len,
skjønt en Kopi af Brevet af 23. Avg. 1615 var mellem de forelagte
Aktstykker. Hun blev endnu en Tid i Kjøbenhavn, var tilstede
ved Christian IV's Ligbegængelse i Nov. 1648, men rejste derefter
til sine jyske Gaarde. Snart kom dog igjen de onde Tider med
de efter Svigersønnernes Fald 1651 forandrede politiske Forhold.
Stærkt knyttet var hun til Leonora Christina og hendes Mand og
saa deres Landflygtighed med dyb Sorg, en Tid lang havde hun
deres Søn Leo hos sig, vel paa deres Foranledning laante hun den
svenske Konge Carl X Gustav 1655 20000 Rdl., uden dog at kjende
Ulfeldts forræderske Forhold, og Leonora Christina besøgte hende
paa Boller under sin Rejse til Danmark 1656. Men paa den anden
Side stod hun, til Dels paa Grund af Pengesager, i et yderst
spændt Forhold til sine 2 andre Svigersønner, Hannibal Sehested
og Hans Lindenov, og endnu bitrere var hendes Sindsstemning paa
denne Tid over for Sønnen Valdemar Christian, der ganske vist
ogsaa ved sin Adfærd imod hende gjorde sig fortjent til hendes
Had. Sikkert var hendes Liv helt igjennem ulykkeligt i disse Aar,
og Modgangen forøgede hendes Brutalitet i Tankegang og Udtryk.
Hertil kom nu Frederik III's Optræden imod hende. I Jan. 1657
lod han holde Forhør over hende med Hensyn til hendes Ret til
Titel af Grevinde og fratog hende den derefter. Hun havde kun
tilbage at trøste sig med sine store Ejendomme. Foruden Boller
og Rosenvold havde hun efter sin Moder (d. 11. Nov. 1649) arvet
Ellensborg, Lundegaard, Vejlegaard, Lellinge og Thurø. Tidligere
havde hun af Moderen faaet Øster Vallø og Taasinge; den første
Gaard havde hun 1651 solgt til Christen Skeel, Taasinge havde
hun givet til Valdemar Christian, men arvede den atter efter hans
Død 1656. Tybrind havde hun 1653 kjøbt af Hans Lindenov.

I Foraaret 1658 blev hun syg af et Slagtilfælde, hun opnaaede
at faa Leonora Christina at se hos sig, men denne var dog ikke
tilstede, da hun døde 19. April. Hendes Lig blev ført fra Boller
til Odense og bisat i St. Knuds Kirke der 23. Juli under Udfoldelse
af stor Pragt, thi Ulfeldts Venner Svenskerne stode paa Fyn. Om
hendes Ligkistes senere Skæbne, der har været omtvistet, vides
intet paalideligt.

Bang, Saml. af nytt. og opbyggelige Materier I, 294 ff. S
aml. t. Fyens Hist. og Topogr. VII, 311 ff. 
B. Smith, Leonora Christina Grevinde Ulfeldts Hist. I, passim. 
Danske Mag. 5. R. I, 127 ff.

J. A. Fridericia.



Munk, Laurids, --1702, Officer, af de gamle Vinranke-Munkers 
Slægt, var en Søn af Niels M. til Allesvraa og Rosborg
og Sidsel Skinkel. 1655 lønnedes han som Fyrverper under
Skibsfolkene. 1657 blev han Stykfændrik ved det jyske Artilleri, rykkede
ud med det og kommanderede et Batteri ved Angrebet paa
Bremer-vørde; senere var han i Frederiksodde, blev fanget og frigaves i
1658, kom til Kjøbenhavn, men tog kort efter Afsked. Da Carl
Gustav 1658 overfaldt Danmark, tog han igjen Tjeneste og var
under Feltmarskal Eberstein først i Ditmarsken og siden paa
Sønderborg. Her blev han 1661 Styklieutenant, men forsattes s. A. til
Korsør, hvor han saa var til 1666, da han tog Afsked for at
forsøge sig paa anden Maade. 1670 blev han Køgemester ved Hoffet,
hvilket han vedblev at være til Udgangen af 1693. 1673 indtraadte
han tillige igjen i Artilleriet som Kapitajn i Kjøbenhavn. Ved
Krigens Udbrud 1675 blev han ej strax udkommanderet, men
kaldtes senere over til Belejringen af Wismar, hvor han
kommanderede Artilleriet ved Attaken under General Schack. 1676 fik han
i Kjøbenhavn Kompagni ved Volden, men synes en kort Tid at
være kaldet til Deltagelse i Angrebet paa Landskrone Slot. I
Begyndelsen af 1677 blev han Oberstlieutenant af Artilleriet og fik
Inspektion over Landartilleriets Materiel. Uagtet han synes at have
været vel anskrevet ved Hoffet, maa Christian V have anset det
for farligt at betro ham, som hørte til en af de gamle Adelsslægter,
for stort et Kommando, thi først lidt efter lidt fik han hele
Tilsynet med Artilleriet, i det han, efter at være bleven Oberst, i Avg.
fik Inspektion over Søetatens Materiel og først i Dec. ogsaa over
Personellet ved Artilleriet. I 1679 beordredes han til Holsten for
at deltage i Felttoget. Inspektionen over Artilleriets hele Personel
og Materiel, undtagen det norske, havde han til 1679, i det han
ved den nye Ordning af Hæren kun beholdt Inspektionen over det
danske Land- og Søartilleri, imedens det holstenske lagdes under
Oberstlieutenant A. Harboe. Ved Omordningen 1685 blev han
virkelig Chef for det danske Artilleri. 1693 blev han Generalmajor 
af Infanteriet og 1699 Danebrogsridder. 1700 var han Medlem af
Slotsloven. Han døde 2. Marts 1702.

M. skrev sig 1662 til Rosborg, 1678 fik han Tilladelse til at
oprette 2 Gaarde og i Bol til en adelig Sædegaard: Merløsegaard.
1682 ejede han Brejningegaard og skrives til den til sin Død. 1687
byggede han sin egen Gaard i Stormgaden ud til Kanalen. Som
praktisk Feltartillerist udmærkede M. sig flere Gange, som
administrativ Chef synes han noget at have manglet Energi og Initiativ.
Han var en paaholdende Mand, hans Klager over den trykkede
Stilling maa derfor vist optages med Forsigtighed. -- Omkring 1661
blev han gift med Barbara Hedewig v. Drachstädt, Datter af
Heinrich v. D. og Elisabeth Mandelsloh. Hun var 1698 Hofmesterinde
hos Prins Christian og blev i denne Stilling til sin Død, 1. Avg. 1709.

P. C. Bang.



Munk, Ludvig, 1537-1602, til Nørlund, hørte til Slægten
med 3 Roser i Vaabenet. Faderen, der ogsaa hed Ludvig M., døde
samme Aar, Sønnen blev født, formodentlig forinden, i alt Fald før
Sønnens Daab, siden denne blev opkaldt efter ham. Moderen hed
Kirstine Lykke. 24 Aar gammel tog han Tjeneste som Hofjunker,
men i 1564 var han om Bord paa den af Herluf Trolle anførte
Flaade. I Dec. s. A. fik han Ordre til at skulle møde med Heste
og Harnisk ved Hæren i Skaane, men da Foraaret kom, maatte
han atter til Søs, dog kun for en kortere Tid, thi i Avg. 1565 ses
han at have ført svenske Fanger fra Dragsholm til Nyborg, og
siden var han ved Hæren i Skaane og deltog under Rendefanen i
det berømte Svarteraaslag, i hvilket han angives at være bleven
fangen. Han blev dog snart udløst, og i 1567 ledsagede han som
Hofjunker de danske Afsendinger til Mødet i Stralsund. 1568 blev
han Hofmarskal og fik Pederstrup paa Laaland i Pant af Kongen
for ydede Forstrækninger til Krigsfolkets Betaling; dette Pant blev
atter indløst 1578. 1571 fik han Throndhjem med Hærjedalen og
Jæmteland i Forlening og fratraadte da sin Stilling ved Hove, og
fra Throndhjem forflyttedes han 1577 til Akershus og blev altsaa
Statholder i Norge. End videre erholdt han Helgeland kvit og
frit, men det blev 1582 ændret til et Afgiftslen, som han mistede
1586. Alt forinden, 1583, var han fratraadt Akershus og
Statholdertjenesten. Han havde saa i 1587 en kort Tid Hedemarken og
Østerdalen i Forlening og fra 1588-89 Lister Len, hvorefter han
paa ny erholdt sit første Len, Throndhjem med Hærjedalen og 
Jæmteland. Medens han var Lensmand her, blev han 1593 beordret
til at tage Del i en Sendefærd til Rusland.

L. M. havde oftere, f. Ex. i 1578 og 1580, siddet Retterting
sammen med de i den Anledning til Norge opsendte Medlemmer
af Rigsraadet, men ellers synes rigtignok Haandhævelsen af Lov
og Ret ikke at have ligget ham særlig paa Sinde, tvært imod!
Alt fra hans første Lensmandstid haves der Klager over, at han
besværede Beboerne med usædvanlige Paalæg, og værre blev det
med Aarene, især da hans Fogeder i Retning af Udsugeiser trolig
fulgte i deres Herres Fodspor. Omsider bleve Klagerne saa stærke,
at Kongen 1596 fratog ham hans Len, og Aaret efter maatte L. M.
give Møde i Throndhjem for en til Bedømmelse af hans Forhold
nedsat Kommission. Hans Eftermand i Lenet, Jacob Trolle, førte
Anklagen imod ham. Kommissionen indankede imidlertid Sagen
for Kongen, der fradømte L. M. hans Len og tilpligtede ham
at erstatte den Skade, han havde foraarsaget ved sin slette
Lensstyrelse. Faa Aar efter, 8. April 1602, døde han paa Lundegaard.
Foruden denne Gaard ejede L. M. Nørlund, hvor han opførte den
endnu bevarede, smukke Hovedbygning. Sagnet bringer, dog med
urette, denne Bygnings Opførelse i Forbindelse med den 50aarige
Mands Frieri til den l7aarige Jomfru Ellen Marsvin (ovfr. S. 155),
hvem han ægtede 29. Juni 1589. Hun fødte ham Datteren Kirstine
(s. ovfr.) og ægtede efter hans Død Knud Eriksen Rud til
Sandholt.         
                                                                                    Thiset.



Munk, Mogens, --1410, Rigsraad, var en Søn af
nedennævnte Peder M. til Holbækgaard. Han nævnes som Væbner 1394;
3 Aar efter var han Ridder og fremtræder som en af de mere
fremragende Mænd i Jylland. 1401 nævnes han som Lensmand
paa Aalborg; 1406 indløste Dronning Margrethe af ham Galten
Herred, som han havde haft i Pant for 700 lødige Mark; men s. A.
blev han forlenet med baade Kolding og Bygholm, og det sidste
Slot, der laa tæt ved hans Fædrenegaard Boller, fik han paa
Livstid. Han var ogsaa Medlem af Rigens Raad og optræder i denne
Egenskab endnu 1409, da der sluttedes et Forbund med
Ditmarskerne. Aaret efter anførte han sammen med Henneke Skarpenberg 
en Hærafdeling, der langs Vestkysten drog ned i Sønderjylland,
samtidig med at Kong Erik selv erobrede Ærø og landede paa
Als; ved Eggebæk mødtes Jyderne dog af Holstenerne under Grev
Adolf af Schaumburg, og denne vandt en blodig Sejer; blandt de 
faldne var ogsaa M. M. (12. Avg. 1410). Det hed sig senere, at
Dronning Margrethe, skjønt M. M. lod sit Liv for hendes Skyld,
bag efter tog alt, hvad han efterlod af Guld og Penge; dog bevistes
det, at hun havde tilbagegivet hans Arvinger i det mindste en Del
af, hvad hun havde lagt Beslag paa.

Erslev, Dron. Margrethe S. 324 f. 399. 477. 

Kr. Erslev.



Munk, Mogens, --1558, til Volstrup, Landsdommer, Rigsraad, 
Broder til ovennævnte Biskop Iver M., maa være født o. 1470,
siden han allerede 1493 nævnes som Væbner. Aar 1500 forlenedes
han af sin Broder med Volstrup Bispegaard i Hjerm Herred og
Sogn og havde vistnok allerede da i flere Aar været gift med
Karen Rosenkrantz, Datter af Rigsraad Ludvig R. til Palsgaard,
siden hans Søn Oluf (s. ndfr.) allerede o. 1523 ved Farbroderens
Indflydelse fik Kantordømmet i Ribe. Selv var han af uformuende
Slægt og indtog endnu en temmelig tilbagetrukken Stilling, da han
1521 blev Landsdommer i Nørrejylland, dog saaledes, at Stillingen
samtidig i Følge Christian II's Reformer i Retsvæsenet mistede
noget af sin Betydning derved, at der indsattes 2 Meddommere.
Under det jyske Raads Rejsning mod Christian II kom M. M. til
at spille en ejendommelig Rolle; dertil har vel dels Forholdet til
Broderen bidraget, dels begges Forhold til det holstenske
Aristokrati; M. M.s Datter Kirsten var (eller blev?) nemlig gift med
Hertug Frederiks højt betroede Raad Wulf Pogwisch til Bukhavn.
21. Dec. 1522 udstedtes i Viborg af de misfornøjede Raader et
Kreditiv for M. M. til at underhandle med Hertug Frederik om
Hjælp til at afværge Rigets Nød. Da Svaret lød gunstigt, blev
M. M. derpaa atter sendt til Hertugdømmerne med Underretning
om, at en Del jyske Raader 20. Jan. 1523 paa Viborg Landsting
havde opsagt Kong Christian Huldskab og Troskab, selv
overtaget Regeringen og tilbøde Hertugen Kronen. Paa Vejen til
Hertug Frederik var det, at M. M. 22. Jan. traf Kong Christian i
Vejle og paa en snild Maade skal have efterladt Opsigelsesbrevet
i sin Handske. 30. Jan. fik M. M. derpaa i Husum Hertugens
endelige Svar og blev derpaa strax optagen i Rigsraadet, enten af
Hertugen eller af sine «Medbrødre». Som Landsdommer holdt
M. M. derpaa 23. Marts s. A. paa Marken uden for Viborg ved
Frederik I's Hylding Talen til den forsamlede Mængde.
Christian II's Love bleve brændte paa Viborg Ting og M. M. selv den 
eneste Landsdommer. Desuden forlenedes han med alt Sagefald
i Viborg By og med Vandfuld Herred.

Hermed var M. M.s største politiske Rolle udspillet. Dog steg
han i de følgende Aar noget i social Henseende, i det Skiftet efter
hans Svigerfader og Svogeren Niels Ludvigsen Rosenkrantz til
Palsgaard endelig opgjordes 1527, hvorved han fik Andel baade i
Palsgaard og i Sostrup; sin Andel i Sostrup bortbyttede han 1528
mod Jens Hvas' Andel i Palsgaard, saa at han fik større Part i
denne Gaard, uden dog nogen Sinde at blive Eneejer deraf;
han opholdt sig derfor i Regelen enten i Viborg eller paa sin
ovfr. nævnte Forlening, Bispegaarden Volstrup. Han brugtes en
Del i juridiske Kommissioner eller som kongl. Rettertingsdommer,
men havde paadraget sig et stærkt Had hos den jyske Almue, saa
at det endogsaa, da Christian II's Spejdere 1531 oversvømmede
Landet, kom til gjentagne voldsomme Opløb paa Viborg Landsting;
M. M. maatte flygte, hans Hustru truedes paa Livet, Landsdommerværdigheden 
overdroges midlertidig til Jens Hvas, der fik Opløbet
standset. -- Paa Herredagen 1533 efter Kong Frederiks Død 
indtog M. M. en vaklende Stilling; paa den ene Side stod Hensynet
til Broderen Iver, der saa faderlig havde taget sig baade af M. M.
og dennes Børn, navnlig Oluf M. (s. ndfr.), paa den anden Side
til Svigersønnen Wulf Pogwisch og til Hertug Christian. M. M. synes
dog nærmest at have sluttet sig til Mogens Gjøes Parti. 1534 
deltog han derpaa i Valget i Ry Kirke. Da Christian III i Avg. s. A.
hyldedes i Horsens, indsattes imidlertid atter flere Landsdommere
ved M. M.s Side. I Aaret 1535 fulgte han som Rigsraad Christian III
til Fredsmødet i Hamborg, og efter Statsforandringen 1536 fik han,
mod at afstaa Vandfuld Herred, Pant i Volstrup, som han saaledes
beholdt som Len af Kronen. Sin Landsdommerstilling fratraadte
han 1542, samtidig med Prins Frederik (II)s Hylding paa Viborg
Ting og samtidig med, at hans Søn Oluf blev optagen i Raadet.
M. M., der var til Aars, synes ogsaa nu at have opgivet sin 
Rigsraadsstilling. Derimod var han stadig indviklet i Processer med
sine Slægtninge. Han levede paa Volstrup, som hans Søn Oluf
1542 havde kjøbt af Kronen, indtil han døde 3. Dec. 1558, vistnok
henved 90 Aar gammel.

Fru Karen Rosenkrantz var død i Aaret 1535 og ligger 
begravet i Viborg Domkirke, hvor der mærkelig nok er oprejst et
Mindesmærke over hende, ikke af M. M., men af Datteren Fru Ide
til Vallø. Med Fru Karen havde han 11 Børn, 

deriblandt Ludvig til Palsgaard (d. 1537), Oluf (s. ndfr.), de ovennævnte
Døtre Kirsten, Wulf Pogwisch's, og Ide, gift med Rigsraad Oluf
Nielsen Rosenkrantz (s. ovfr.). Men desuden havde han med en
Kvinde, Marine Jensdatter, som han synes at have levet sammen
med efter Hustruens Død, 2 Døtre, Karen og Ide; 1554 fik han
kongl. Bekræftelse paa et Gavebrev, hvorved han paa Livstid 
forlenede Moderen og hendes endnu ugifte Døtre med Avsumgaard,
da kun en Bondegaard i Vejrum Sogn, og med et Par andre
Gaarde. -- Han besad i det hele en Del Strøgods hist og her,
hvoraf hans Børn dannede Hovedgaarde (Avsumgaard, Totterupholm 
m. m.). Naar han undertiden opføres som Ejer af Palstrup
i Lysgaard Herred, synes dette at være en Forvexling med Palsgaard.

Genealog. og biogr. Archiv S. 171 ff. 
Barner, Fam. Rosenkrantz' Hist. I, 270 ff. 
Heise, Fam. Rosenkrantz' Hist. II, 134 ff. 186. 
Hist. Tidsskr. 4. R. V. 
Heise, Dipl. Vibergense, Indl. S. XLVII ff. 
Hvass, Personer og Familier af Navnet Hvas IV. 
O. Nielsen, Hjerm og Ginding Herreder S. 66 f. 102 ff.

A. Heise.



Munk, Niels Jensen, --o.1365, Kansler, førte de saakaldte 
Vinranke-Munkers Vaaben og henregnes derfor til denne Slægt,
dog tillægges der ham aldrig Munk-Navnet i samtidige Kilder.
Muligvis var han Søn af Ridderen Jens Palnesen, der nævnes 1328,
og i saa Fald var han Broder til den nedennævnte Marsk Paine
Jensen. Han nævnes fra 1341 og som Justitiarius regis fra 1349,
hvorfor hans Navn træffes i en stor Del af Datidens offentlige og
private Aktstykker. Han skrives altid til «Keldebæk», en ellers
ganske ukjendt Gaard, men ejede vistnok ogsaa Lavestrup, en
anden for længst forsvunden jysk Sædegaard. Velstaaende har han
vistnok i alt Fald været, thi de faa Breve, ham privat vedrørende,
som haves, ere næsten alle Pantebreve til ham paa Gods saa vel
i Sjælland som i Jylland. Han nævnes sidste Gang 11. Avg. 1364.
Hans Enke, Helene Olufsdatter, var, som det synes, af Slægten
Saltensee. Hun ægtede siden Ridderen Christoffer Eriksen. 

Thiset.



Munk, Oluf, --1569, Biskop, Rigsraad, var Søn af 
ovennævnte Mogens M. (d. 1558) og saaledes Brodersøn af Biskop Iver
M. i Ribe. Han havde studeret i Køln og taget Magistergraden.
Vistnok i en meget ung Alder blev han o. 1523 ved sin Farbroders
Medvirkning Kantor i Ribe og Forstander for Nonneklosteret uden
for Byen, da den hidtilværende Besidder af disse Stillinger, Mester 
Poul Andersen (I, 252), som Tilhænger af Christian II var bleven
fortrængt her fra. 25. Marts 1531 fik Farbroderen Kong Frederiks
Indvilligelse i, at O. M. skulde være hans Eftermand som Biskop;
dog maatte denne forpligte sig til ikke at søge sin Bekræftelse paa
Embedet i Rom, men hos Kongen, love at lade Evangeliet prædike
rent og klart i sit Stift og ikke modsætte sig Præsters eller Klostermænds 
Giftermaal samt anerkjende Kongen og Rigsraadet som øverste
Dommer i alle Sager angaaende disse gejstlige. At det saaledes
kun har været O. M. om at gjøre at faa Bispedømmets verdslige
Indtægter, er tydeligt. Da han desuden tidligere havde vist sig
som en trættekjær Person, nægtede Kapitlet at foretage et Valg.
Efter Kong Frederiks Død lykkedes det imidlertid Iver og O. M.
paa Herredagen 1533 at faa Rigsraadet til at anerkjende O. M.
som Bispens Eftermand og som Medlem af Raadet samt til atter
at opfordre Kapitlet til at foretage et Valg. Som Rigsraad deltog
O. M. derpaa i Valgmødet i Ry 4. Juli 1534 og var blandt de 4
Raader, der sendtes til Hertug Christian (III) for at tilbyde ham
Regeringen; maaske haabede han samtidig at udvirke den tilkommende 
Konges Stadfæstelse af hans Valg til Biskop. Han opnaaede
ogsaa et Slags Skinvalg af Kapitlet, i det han «ved nogle Kanniker
blev indført i Bispesædet i Domkirkens Kor». Christian III's
Stadfæstelse opnaaede han først i Marts 1535 og deltog fra nu af som
sin Farbroders Koadjutor i Udøvelsen af Bispeforretningerne; men
pavelig Indvielse opnaaede han ikke. 12. Avg. 1536 blev han
fangen i Kjøbenhavn tillige med de øvrige Biskopper og sad i
Fængsel til 7. Maj 1537, da han maatte udstede en Forpligtelse
til at være Kongen og hans Arvinger huld og tro, anerkjende
den nye Tilstand og -- gifte sig inden Aar og Dag. Denne
sidste Bestemmelse tager sig helt ejendommelig ud, og man
kommer til at tænke paa hans Farbroders tidligere Forhold til Ide
Pogwisch (ovfr. S. 521). Han ægtede derpaa en Broderdatter af
Johan Rantzau, Drude R., Datter af Cai R. til Klethkamp.

Fra 1537 indtog O. M. en meget betydelig Stilling som verdslig
Stormand. Vel blev han først gjenoptagen i Rigsraadet ved Prins
Frederik (II)s Hylding i Viborg 1542, samtidig med at hans Fader,
Mogens M., trak sig tilbage; men han havde efterhaanden erhvervet
sig en betydelig Formue og forstrakte Kongen med store
Pengesummer, hvorfor han fik store Forleninger i Pant. Han beholdt
sit tidligere Præbende i Ribe og fik her 1540 det gamle Bispegods
Taarnborg til Eje for nogle Penge, Kongen skyldte ham; han 
indrettede sig her en Slags Herregaard, hvor han, som stedseværende
Medlem af Kapitlet, i Regelen opholdt sig. 1537 havde han efter
sin Broder Ludvig M. arvet Munkernes Andel i Palsgaard og synes
at være kommen i fuld Besiddelse af denne Gaard. S. A. forlenedes
han med Tvis Kloster paa Livstid og kjøbte 1547 dette store Gods
af Kronen; 1537-41 havde han desuden St. Hans Kloster i
Horsens i Pant, hvorpaa en Del af Pantet gik over til Ørslev Kloster,
hvormed han var forlenet 1546-66. 1542 kjøbte han desuden
af Kronen Bispegaarden Volstrup, som hans Fader dog havde i
Forlening paa Livstid. Skivehus med tilliggende Herreder havde
han i Pant fra 1539-50, hvorpaa han fra 1550-52 var forlenet
med Aalborghus og tillige Stiftslensmand i Vendelbo Stift. Fra
1552 havde O. M. derpaa ingen større Hovedlen, indtil han 1564
en kort Tid fik Lundenæs i Pant, hvorpaa han fra 1565 til sin
Død havde Ørum med hele Thy som Pantelen. Grunden til denne
længere Afbrydelse i Styrelsen af Hovedlen laa vistnok i, at
der stadig fra Bøndernes Side førtes Klager over hans Styrelse,
navnlig i Aalborg Len, hvor han egenmægtig søgte at forhøje de
gamle Landgildeafgifter. Ogsaa med sine Søskende og andre
Arvinger havde han en Mængde Processer, godskjær, havesyg og
trættekjær, som han var. I Rigets indre Anliggender benyttedes
han en Del til mere lokale Hverv, 1548 var den rige Rigsraad
blandt de Adelsmænd, der deltoge i det store Brudetog til Sachsen
med Christian III's Datter Anna. -- Han døde 24. Nov. 1569,
vistnok nogle Aar over de 70, og ligger begraven i Hjerm Kirke
ved Volstrup, hvor der er et pragtfuldt Mindesmærke over ham.
Hans Enke overlevede ham til 28. Jan. 1606.

Genealog. og biogr. Archiv S. 193 ff. 
Kinch, Ribe Bys Hist. I, 478 ff.
Danske Mag. 4. R. III, 141 f. 
O. Nielsen, Hjerm og Ginding Herreder S. 107 ff.

A. Heise.



Munk, Palne Jensen, --o.1365, Marsk, førte vel aldrig
selv Slægtnavnet Munk, men han henregnes dog alt fra gammel
Tid til den Slægt M., hvis Vaabenmærke var en Bjælke, stundum
belagt med en Vinranke. Han var utvivlsomt Søn af Ridderen
Hr. Jens Palnesen og muligvis Broder til den foran nævnte Kansler
Niels Jensen M. P. J., der nævnes første Gang 1327, synes tidlig
at have sluttet sig til Kong Valdemar Atterdag og vedblev til sin
Død at høre til dennes trofaste og betroede Mænd. 1344 var han
en af Kongens Forlovere ved Sønderborgforliget med de holstenske
Grever, og 1353 var han, der fra 1351 betegnes som Ridder, en 
af de 3 Voldgiftsmænd paa Kongens Side ved Sonen med Grev
Claus ved Vindinge Aa. 1354 optræder han som Justitiarius deputatus
i Nørrejylland, og fra s. A. forekommer han som Marsk. Det er
ikke Nutiden bekjendt, at han i denne Stilling har udrettet noget
fremragende, men hans Virksomhed har sikkert staaet i et bedre
Lys for hans Samtid, thi ikke blot for denne, men ogsaa for de
efterfølgende Generationer kjendtes han bedst under Navnet «Hr.
Palne Marsk», ja Embedstitelen knyttedes saa uadskillelig til hans
Navn, at den endnu 150 Aar efter førtes af hans Efterkommere,
nu som et fast Slægtnavn, thi med det virkelige Marskembede
havde de intet at skaffe. Hr. P. J. levede endnu 14. Sept. 1363,
men 24. Avg. 1365 betegnes hans Hustru, Margrethe Jacobsdatter,
som Enke.                                                                                  

Thiset.



Munk, Peder, --1340--, førte Bjælkevaabenet og skrev sig til
Holbækgaard i Jylland. P. M., der nævnes fra 1333, hørte til en
kongetro Slægt, hvorfor de holstenske Grever ogsaa havde
bemægtiget sig hans Ejendom; men i Forliget i Sønderborg 1340 mellem
Kong Valdemar og dem blev det udtrykkelig bestemt, at P. M.
skulde have igjen sin «Veste to Holbeke». Det er derfor
formodentlig ogsaa ham, der i Jan. 1341 beseglede den Forsikring,
som Kong Valdemar gav Adelen, men sikkert er det ikke, thi 1344
nævnes saa vel en P. M. den ældre som en P. M. den yngre,
men førstnævnte førte 3 Roser i sit Vaaben. Før 1355 blev han
Ridder, og han er mulig derfor den «Petrus Munk, miles», der
1360 besegier den kalundborgske Reces og 1376-77 Kong Olufs
Haandfæstninger, men atter her er der Usikkerhed, thi ikke blot
levede der 1367 en anden P. M., der førte en Sparre i sit Vaaben,
men 1364 og 1367 endog en «P. M. junior, miles», der førte et
delt (kløvet) Skjold. En P. M. til Bjersøholm i Skaane, der 1385
havde ægtet Gjældkjæren Hr. Aage Ingvarsens Enke, Anne Snakenborg, 
og en P. M. Andersen i Jylland, der 1392 førte en Stige i
sit Vaaben, ere ogsaa forskjellige fra P. M. til Holbækgaard, om
hvem det kun kan siges, at han bevislig endnu levede 23. Maj 1367.
Af hans Børn maa nævnes Sønnerne Mogens (s. ovfr.) og Stig samt
en Datter, som var gift med den bekjendte jyske Landsdommer
Hr. Jens Nielsen Løvenbalk (X, 588).

Thiset.



Munk, Peder, 1534-1623, til Estvadgaard, Rigsmarsk, fødtes
13. Marts 1534 paa Lønborggaard, hvor hans Fader, ovennævnte 
Mogens M.s Søn Ludvig M. til Palsgaard (d. 1537), sad som
Lensmand under Ribe Bispestol. Moderen, Kirstine Lykke, blev senere
gift med Christoffer Urne til Rygaard. Efter at hans Opdragelse
var paabegyndt hos Slægt og Venner og derpaa afsluttet ved et
loaarigt Ophold hos Hertug Philip af Pommern-Wolgast, af hvem
han blev gjort væragtig, traadte han 1559 som Hofjunker i
Frederik II's Tjeneste. Som en af Kongens «Livopvagtere» fulgte han
med paa Ditmarskertoget (1559) og ligeledes i det første Aar af
Syvaarskrigen; men derefter gik han til Søs. 1564 deltog han som
Herluf Trolles «Lieutenant» paa Skibet «Fortuna» i Kampene i
Østersøen, og næste Aar var han som Chef for «Achilles» med i
den Træfning, hvor Herluf Trolle fik sit Banesaar. Da Erik Rud
s. A. (1565) blev Admiral, udnævntes P. M. til hans «Lieutenant» 
1566 var han en af de Skibschefer, som reddede sig fra den
sørgelige Katastrofe ved Gulland (s. I, 400). Efter at det Uheld, der
hvilede over den danske Flaades Admiraler i Begyndelsen af denne
Krig, ogsaa i 1567 havde ramt dens øverstkommanderende, Evert
Bild, der døde midt under Sommerens Operationer, blev P. M.
strax udnævnt til hans Eftermand. Hans Togt 1568 i Østersøen
forløb uden Sammenstød med Fjenden, der dette Aar holdt sig
hjemme, men 1569 bemægtigede han sig de i Reval samlede
Koffardiskibe, o. 150 i Tallet, hvoraf de bedste førtes til Kjøbenhavn,
medens Resten opbrændtes. Da han vendte hjem med Byttet og
med nogle tagne danzigske og polske Kaperskibe, ønskede Anders
Sørensen Vedel ham til Lykke i latinske Hexametre. Mærkelig
nok var det ikke P. M., der 1570 førte Flaaden, men Sylvester
Francke (V, 274) med ham som «Lieutenant».

Freden afsluttede ikke P. M.s Virksomhed paa Havet. Med
8 Skibe gjennemsejlede han saaledes 1574 Østersøen, og i Sept.
1589 førte han den Eskadre, der skulde bringe Kongedatteren Anna
til Skotland, men som paa Grund af Storme ikke naaede længer
end til Norge, hvor Prinsessen tog Ophold for Vinteren og havde
Bryllup, medens P. M. vendte tilbage til Kjøbenhavn. Det følgende
Aar var han heldigere, i det han da førte det skotske Kongepar
til Edinburgh, hvor han deltog i Indtoget og Dronningens Kroning
som den fornemste af de danske Herrer. 1591 ledsagede han med
en Flaade den unge Christian IV til Hyldingen i Norge.
Betydningsfuldere end disse enkelte Udkommandoer var dog det, at han,
der 1571 var bleven Medlem af Rigsraadet, i Aaret 1576, som det 
synes, udnævntes til Rigens Admiral. Han blev derved en af de 
høje Rigsembedsmænd, med Sæde i Raadet næst efter Rigsmarsken.
Han var den første, som beklædte dette Embede.

Ogsaa paa andre Omraader var der imidlertid i disse Aar
blevet lagt Beslag paa P. M.s Evner og Tid ud over, hvad der
ligefrem fulgte af hans Stillinger som Lensmand og Rigsraad
med Deltagelse i Raadsmøder, Herredage osv. 1576 mødte han
saaledes i Kolding som en af Kongens Kommissærer til
Afgjørelse af svævende Tvistigheder mellem Kongen og hans
Farbroder Hertug Hans. 1584 sendtes han først til Øsel og siden til
Holland for paa Kongens Vegne at staa Fadder til Prins Vilhelm
af Oraniens Søn, der i Daaben blev opkaldt efter Frederik II og
Henrik af Navarra. Et overordentlig vigtigt Hverv tilfaldt ham
1588, da han kom ind i det Firemandsudvalg, som Rigsraadet
betroede Styrelsen af Rigerne under Christian IV's Umyndighed.
Mellem P. M. og et andet Medlem af Formynderregeringen, den
bekjendte Christoffer Valkendorf, herskede der Misstemning, i det
hin følte sig brøstholden ved, at denne som Rentemester af
Frederik II havde faaet sig overdraget et Overtilsyn med Holmen og
Orlogsskibene, hvad hin næppe uden Grund ansaa for et Indgreb
i sit Admiralsembede. Denne Misstemning kom til Orde paa
Herredagen i Kolding i Juli 1590, hvor P. M., der var vendt
tilbage fra sin Skotlandsfærd, anklagede sin Kollega for Skibenes
slette Tilstand det foregaaende Aar, da Forsøgene paa at føre den
skotske Konges Brud over Vesterhavet mislykkedes, hvad der
aabenbart har krænket Rigsadmiralen. Da den anklagede imidlertid
kunde godtgjøre sin Uskyldighed, hvad Skibsudrustningen angik,
blev Sagen hævet, og det saa meget hellere, som man mente at
have fundet de rette skyldige, nogle Hexe, der havde sat Stormene
i Bevægelse og forgjort Skibene, og som derfor ynkelig maatte
lade deres Liv paa Baalet. Om de ulykkelige Kvinders Død
virkelig har forsonet den vrede Rigsadmiral, vides ikke; en større
Tilfredsstillelse har det dog sikkert været ham, at Christoffer
Valkendorf trak sig ud af Regeringsraadet. 3 Aar efter (Juni 1593) traadte
han selv tilbage. I Efteraaret 1595 fulgte han Kongen paa en
kortere Rejse til Tyskland.

Da i Aaret 1596 Formynderregeringen ophørte, og Christian IV
selv overtog Styrelsen, udnævnte han P. M. til Rigsmarsk (9. Juni),
en Forfremmelse, der maaske stod i nogen Forbindelse med, at
Christoffer Valkendorf samtidig blev Rigshofmester. En Eftermand
som Rigsadmiral fik P. M. ikke før 1610, og 1606 kommanderede 
han, skjønt Marsk, den Flaade, der ledsagede Kongen til England.
1601-3 sendtes han til Grænsemøder med de svenske. 1605 skrev
Carl IX af Sverige til ham og Manderup Parsberg og bad dem om
at udvirke, at et nyt Grænsemøde blev ansat, hvad de ogsaa søgte
at udrette; men den danske Konge skal have taget dem dette
ilde op. P. M. var imidlertid nu bleven en Mand paa over de
70 Aar, og det var da ikke underligt, om han længtes efter Ro.
I Slutningen af 1608, som det synes, nedlagde han sit Marskembede 
og udtraadte af Raadet; men maaske er dette ikke sket
helt frivillig fra hans Side, da det lader til, at han da var i
Unaade, eftersom Kongen med Strænghed gjorde Krav gjældende
i Anledning af, at han ikke havde holdt Bygningerne paa sin 
Forlening Vestervig Kloster i tilbørlig Stand.

Hvad hans forskjellige Forleninger angaar, var han forlenet
med Odensegaard 1565-66, med Aastrup i Vendsyssel 1566-74
og med Lundegaard paa Mors 1567-74, begge som Pantelen, med
Stege og Tolden paa Møen 1568-96, med Elmelunde paa Møen
1574-96, med Hundslund Kloster (i Pant) 1574-81, med Hals
Birk 1592-97, med Asmild Kloster 1596-97 og med Vestervig
Kloster 1596-1608. -- Foruden Estvadgaard (ved Skive) ejede han
Sæbygaard (ved Sæby), Sødringholm og Demstrup (begge ved 
Mariager) og det meste af Vrejlevkloster. I Kjøbenhavn, Randers og,
som det synes, Kolding havde han Gaarde. 1602 kjøbte han
Hersomgaard af sin Svigerinde Anne Lykke, men Skjødet dømtes
ugyldigt, som man overhovedet af forskjellige Domme ser, at hans
Pengetransaktioner ikke altid opfyldte Lovens Fordringer.

1566 ægtede han Karen Skeel, Datter af Albert S. til Fussingø;
hun døde 1601 efter et 35aarigt, barnløst Ægteskab. 3 Aar efter
(29. Juli 1604) holdt den 70aarige Enkemand paa ny Bryllup, nemlig
med Sophie Brahe, Datter af Peder B. til Krogholm. Hun fødte
ham en Datter (der, lige naaet til den voxne Alder, døde Aaret
efter Faderen) og stod ved hans Side, da han 31. Marts 1623,
89 Aar gammel, udaandede paa Sødringholm. Senere ægtede hun
Malte Sehested til Ryhave og døde 1638.

J. Gjødesen, Ligpræd. ov. P. M. (1623). 
Lind, Krist. IV og hans Mænd p. Bremerholm S. 37 ff.                                                             

C. F. Bricka.



Munthe, Caspar Frederik, 1704-63, Filolog, fødtes i 
Romsdalen i Norge 31. Okt. 1704 som Søn af Ludvig Iversen M., Tolder
paa Molde, og Anna f. Kaasbøll. Fra Throndhjems Skole kom 
han 1723 til Universitetet i Kjøbenhavn, blev Alumnus paa Borchs
Kollegium og tog 1735 Magistergraden. 1731 blev han ansat ved
Frue Skole i Kjøbenhavn som Hører og steg til Vicerektor 1740;
1747 blev han designeret og 1748 virkelig beskikket til Professor i
det græske Sprog ved Universitetet, men virkede samtidig ved
Skolen til 1759; 1762 udnævntes han til Justitsraad og døde 10. Dec.
1763. Han var først gift med en Datter af Kapellan Kølichen ved
Frue Kirke, siden med en Datter af Sognepræst Kaasbøll ved
Helliggejstes Kirke. Foruden ved nogle «Observationes» til det
nye Testamente, som han søgte at oplyse ved Sammenstillinger
med Herodot og Diodor, samt en Række «Disputationes de historia
Græcæ lingvæ» (i Smag med Falsters «Idea historiæ litt. Romanorum») 
er han navnlig bekjendt ved den paa Dansk skrevne Lærebog 
i «det græske Sprogs Grammatik» (1744), som længe benyttedes
i Skolerne.

Worm, Lex. ov. lærde Mænd. 
N. M. Petersen, Den dsk. Lit. Hist. 
Hundrup, Lærerstanden ved Metropolitanskolen S. 52 f. 
Munthe, Fam. Munthe.

M. Cl. Gertz.



Munthe, Eiler Christopher Kaasbøll, 1759-1814, Skolemand,
blev født 7. Maj 1759 paa Gaarden Vestfold og var Søn af Anders
Borch M., Præst til Bod og Hustad i Throndhjems Stift, og Sara
Susanne f. Lund. Efter privat Forberedelse blev han Student 1776
og studerede derpaa Filologi, men uden at tage nogen Embedsexamen. 
Efter at have været Pagehovmester og være gaaet af med
Ventepenge blev han 1797 Andenlærer ved Seminariet paa Blaagaard. 
Han synes dog ikke at have haft Anlæg til at være Seminarielærer 
og kom bedre paa sin Plads, da han 1798 blev Overlærer 
ved Kjøbenhavns Kathedralskole, hvor han først underviste i
Historie og Geografi, siden i Latin og Hebraisk. Tillige var han
Lærer ved det Schouboeske Institut. Ved Hovedstadens Bombardement 
1807 mistede han ikke blot alt, hvad han ejede, men tillige
sin venstre Arm, hvilket forkortede hans Dage. 1809 blev han
Rektor ved den lærde Skole i Nyborg og døde 10. Marts 1814.
M. er bleven mest bekjendt som Forfatter af Lærebøger i Historie
og Geografi. Hans Verdenshistorie (1804) udkom i flere og hans
Geografi (1803) i en lang Række Oplag, de senere omarbejdede af
H. M. Velschow. Hans bedste Bog var «De vigtigste indenlandske
Tildragelser og de mærkeligste danske og norske Personers 
Levnedsbeskrivelser», en Læse- og Lærebog i Fædrelandets Historie (1806).
Den udmærkede sig ved en for sin Tid usædvanlig livlig og 
læseværdig Fremstilling og blev oversat paa Svensk og Tysk. Begge
de 2 sidstnævnte Bøger holdt sig i over et halvt Aarhundrede som
stærkt brugte Lærebøger, Fædrelandshistorien i senere Oplag 
gjennemset af E. C. Werlauff. M. ægtede 7. Juni 1797 Ane Margrethe
Kryger (d. 15. Avg. 1826).

Erslew, Forf. Lex. 
Munthe, Fam. Munthe. 
Hundrup, Lærerstanden ved Metropolitanskolen.                                                                

Joakim Larsen.



Munthe, Ludvig Hansen, 1593-1649, Biskop, er født 
2. Avg. 1593 i Tikjøb paa Sjælland, hvor hans Fader var 
Sognepræst; hans Moder var Faster af Biskop Arnold de Fine (V, 155).
Efter at have mistet begge sine Forældre i Pesten 1601 blev L. M.
opdraget hos Slægtninge og immatrikuleredes som Student ved
Kjøbenhavns Universitet i 1613. I 1616 tog han Bakkalavrgraden,
og s. A. blev han ansat ved Skolen i Lund. Efter at han ved
Enden af 1616 havde opsagt denne Stilling, og efter at han som
Informator og Huslærer for Otte Lindenovs Sønner havde med
disse gjort 2 Udenlandsrejser, blev han i 1624 Sognepræst i Nordre
Borreby i Skaane; i Mellemrummet mellem sin første og anden
Udenlandsrejse tog han Magistergraden (1619). Efter at han i 1634
var bleven dansk Hofprædikant hos Christian IV, udnævnte denne
ham 25. Okt. 1636 til Biskop i Bergen, til hvilket Embede han
blev indviet af Sjællands Biskop, Dr. Jesper Brochmand. Som
Biskop i Bergen virkede han med Kraft og Dygtighed, indtil han
afgik ved Døden 12. Marts 1649. Han havde i sit Ægteskab med
Ingeborg Friis, Datter af Søren Friis i Kjøbenhavn, 
15 Børn, af hvilke 12 naaede den voxne Alder, hvorfor hans
Datterdattersøn Ludvig Holberg erklærer, at «han billig kan regnes
blandt Norges Patriarker».

M. var en dygtig Prædikant og en nidkjær Skolemand, der
med Iver tog sig af baade Stiftets Latinskole og Folkets kristelige
Oplysning. I sidstnævnte Henseende er særlig det at mærke, at
efter at Almuen i hans Stift, takket være hans Formand Biskop
Paaskes energiske Virksomhed, var kommet saa vidt, at de unge
havde lært uden ad «paa Fingrene» Luthers lille Katekismus, saa
tog han sig for at forfatte en Forklaring over denne til Fremme af
Børnelærdommens Forstaaelse og Tilegnelse blandt Ungdommen.
Denne M.s Katekismusforklaring, der udkom i Kjøbenhavn 1644
under Titelen «Guds Ords første Alfabet», og som paa ny blev
udgivet i 1864 af Professor C. P. Gaspari, er affattet i Orthodoxiens 
Aand; den er baade klar og varm i Tanken, men højst ufolkelig
i formel Henseende.

Lampe, Bergens Stifts Biskoper og Præster I, 8 f.

A. C. Bang.



v. Munthe af Morgenstierne, Bredo, 1701-57, Kollegiekommitteret, 
født 23. Sept. 1701, Søn af Provst Otto Munthe, Præst
i Froen i Gudbrandsdalen, deponerede fra Christiania Skole 1718,
blev Cand. theol. 1720 og søgte derefter juridisk Uddannelse; blev
1728 Prokurator ved Højesteret, 1735 Kammeradvokat, 1737 Kancelliraad, 
1747 Assessor i Højesteret og virkelig Justitsraad, var 1747-49
og 1753-57 Kommitteret i Økonomi- og Kommercekollegiet og
kjøbte 1741, til Dels for arvede Midler, Bækkeskov Gods i Præstø
Amt; 1755 optoges han i Adelstanden med Navnet v. Munthe af
Morgenstierne og døde 13. Jan. 1757. Han ægtede 25. Maj 1730
Anna Dorothea Smith (f. 10. Sept. 1714 d. 18. Dec. 1777), Datter af
Generalfiskal Troels S. -- B. M. er med urette bleven rost for den
Dygtighed, hvormed han fremmede den i 1737 begyndte, senere
standsede Revision af Christian V's Lovbøger, der vist overdroges
ham efter eget Ønske; han arbejdede herpaa fra 1747 til sin Død
efter udførlige Instruxer, først alene, fra 1756 som Medlem af en
Kommission, men da Kofod Ancher 1759 skulde levere en Oversigt
over det udrettede, var Udbyttet kun ringe: M. havde indsamlet
Parallelhenvisninger til Lovbogsartikler og Henvisninger til nyere
Love, der nu ingen Værdi havde; Extrakterne af Højesterets
Dombøger vare «choiserte med maadeligt Jugement»; M.s bedste Arbejde
var en Indsamling af Henvisninger til Lovbøgernes Kilder; derimod
havde han ikke tilvejebragt det mindste af de i hans Instrux
forlangte Codices af Lovbøgerne med indførte Mangler og rettede
Fejl. Det hidtil indsamlede Materiale til Revisionen af Lovbøgerne
betegnede Kofod Ancher som en «rudis et indigesta moles», og de
bevarede Haandskrifter vise, at denne Dom over dem som Helhed
ikke er for Stræng.

Munthe, Fam. Munthe S. 370 f.
Stampes Erklæringer I, 528 ff.
Meddelelser fra Geh. Ark. 1883-85, S. 215 ff.

V. A. Secher.



v. Munthe af Morgenstierne, Bredo Henrik, 1774-1835, Jurist, 
var født paa Herregaarden Bækkeskov 27. Sept. 1774, Søn
af nedennævnte Konferensraad Otto Christopher v. M. af M. og
dennes 2. Hustru. Privat dimitteret blev han 1790 Student med
Udmærkelse og 1795 juridisk Kandidat, hvorpaa han s. A. blev 
surnumerær og 1800 virkelig Assessor i Hof- og Stadsretten. Sorø
saadan deltog han som førstvoterende i Afsigelsen af Dommen over
P. A. Heiberg af 24. Dec. 1799; oprindelig havde han været stemt
for Frifindelse og endog affattet et Votum med saadan Konklusion,
men opgav dette og sluttede sig til det mildeste Alternativ af sine
ældre Kollegers Mening. Han blev 1802 tillige Højesteretsadvokat,
en Stilling, for hvilken han var særlig skikket. Alt syntes at love
den begavede Mand en smuk Fremtid paa Embedsbanen i Danmark, 
da et uheldigt Tilfælde pludselig afbrød disse Udsigter.

Paa Grund af en formel Forsømmelse -- «Uefterrettelighed» --
under Behandlingen af en Retssag blev M. sat under Tiltale og ved
Højesterets Dom af 12. April 1804 dømt fra begge sine Embeder;
det var et haardt Slag, som dog ikke bøjede M. Han udviste i
disse Aar en mærkelig Energi. Han forlod med sin Familie
Danmark og bosatte sig i Nærheden af Lybek, hvor han forpagtede
en større Landejendom. Da dette Forsøg ikke lykkedes, bestemte
han sig for at prøve sine musikalske Evner og blev Violinist ved
et Skuespillerselskab i Bremen og senere Kammermusikus i
Oldenborg. Delvis skal han have flakket om og lidt Nød. Under Navn
af Carlson gav han Koncerter i Westfalen og Nederlandene,
hvorfra han drog til Norge og her fandt en anden Virkekreds. Fra
1806, da M. bosatte sig paa Moss, først som Huslærer, senere som
Skolebestyrer og tillige som Sektionsanfører for Kystværnet, tilhører
hans Virksomhed udelt Norge.

I 1809 flyttede han sin Skole til Christiania, hvor han 1807-10
udgav Tidsskriftet «For Politik og Historie» og 1809 Fjerdingaarsskriftet 
«Norges Minerva». Ogsaa en Række af juridiske Skrifter
og Afhandlinger foreligger fra hans Haand. I 1810 fik han
Oprejsning for Dommen af 1804 og kunde atter betræde Embedsbanen.
Han blev Overretsprokurator i Norge og fik 1811 Titel og Rang
som Kancelliraad. Saa kom Aaret 1814, og Norge skulde
organiseres som selvstændig Stat. Alle Kræfter behøvedes, og for en
Mand som M. blev der nu rig Anvendelse. Han blev først
Søkrigsprokurør og derpaa Højesteretsadvokat. I 1816 blev han
yderligere Regeringsadvokat. Sammen med J. A. Hielm (VII, 462) var
han i disse Aar Skrankens store Størrelse.

I 1816 førte M. Forsvaret for Generallieutenant Staffeldt, men
uden at opnaa Frifindelse for sin Klient. M.s Defension er et
mærkeligt Indlæg. Navnlig har han i sin Forsvarstale givet en
korrekt og retfærdig Skildring af Christian Frederik, bygget paa en 
indsigtsfuld Vurdering af denne Fyrstes vanskelige Position. Denne
Dom falder i det væsentlige sammen med den nyere Forsknings
Resultater. I 1827-29 udgav han en Fremstilling i 2 Bind af
nævnte meget opsigtvækkende Procedure. Imidlertid var M. 1820
bleven Sorenskriver i Bamble ved Skien.

Han nød stor Yndest hos Carl Johan -- hvad ikke hindrede
ham fra at udgive sit Forsvar for Staffeldt og den gunstige Dom
over Christian Frederik --, og da der ventileredes om Oprettelsen
af et nyt Embede som Generalprokurør, gjorde M. sig Haab om
at erholde dette Embede, hvis Indehaver han troede skulde have
samme Forretninger som den danske Generalprokurør. Dette var
dog ikke Tilfældet. Heller ikke blev M., men Chr. M. Falsen
(V, 63) udnævnt. Da Kongen tilstod M. en Pension af sin private
Kasse, ansaas dette som en Erstatning for, at han ikke blev
Generalprokurør. Da han saa 1824 som Suppleant mødte paa Stortinget
i Steden for den sygemeldte Repræsentant for Skien og Porsgrund,
blev han afvist som den, der maatte betragtes som «Hoffets
Pensionist» og altsaa ikke valgbar. Det hjalp ikke, at den omhandlede
Pension var overført paa hans unge Søn. I 1829 kaldtes M. til
en mere betydningsfuld Virkekreds, i det han da indtraadte i den
store Lovkommission, hvor der først overdroges ham Udarbejdelsen
af et Udkast til Lov om Rettergangsmaaden i Justits- og Politisager.
I 1830 og 1831 deltog han i Stockholm i Konferenser med den
samtidig arbejdende svenske Lovkomité. M. havde væsentlig Andel
i Udkastet til den nye Kriminallov, navnlig af Kapitlerne om
Manddrab og Legemsbeskadigelser. Hans omfattende juridiske
Kundskaber kom her ret med, ligesom han maatte regnes for
Kommissionens bedste Stilist. Han opnaaede dog ikke Afslutningen af
Kriminallovsarbejdet. Efter nogen Tids Sygdom, der satte ham ud
af Stand til at deltage i Kommissionen, afgik han 3. Juni 1835 ved
Døden i Christiania. -- Han ægtede 9. Jan. 1800 Cathrine Elisabeth
Fries (f. i Præstø 29. Sept. 1781, d. i Christiania 13. Febr. 1840),
Datter af Oberstlieutenant Christian F. og Pauline Dorothea f.
Paulsen.

Halvorsen, Norsk Forf. Lex.

Yngvar Nielsen.



v. Munthe af Morgenstierne, Caspar Wilhelm, 1744-1811,
Officer og Stiftamtmand, en Søn af ovennævnte Justitsraad Bredo
v. M. af M., fødtes i Kjøbenhavn 4. Marts 1744, dimitteredes 1758
privat til Universitetet, blev s. A. karakt. Kornet i Kavalleriet, 
udnævntes 1760 til virkelig Kornet og 1762 til Lieutenant, 1763 til
Kapitajn i Infanteriet og 1765 til Chef for Grenaderkompagniet i
det holstenske Infanteriregiment, fik 1769 Tilladelse til at gaa i
russisk Krigstjeneste, indlagde sig der megen Berømmelse for sin
Tapperhed og avancerede til Premiermajor, men saaredes haardt
under Stormen paa Bender 1770 og opgav derefter sin Stilling i
den russiske Hær. 1772 udnævntes han til Major i den danske
Armé og 1773 til Generaladjudant, men sattes 1774 à la suite og
kastede sig nu over Landvæsenet, kjøbte Lundbygaard ved Vordingborg, 
senere -- efter at han 1781 var bleven dimitteret fra 
Armeen -- Gammelgaard paa Laaland og tog levende Del i 
Kampene om Landboreformerne, med Hensyn til hvilke han delvis
stillede sig paa et konservativt Stade trods sin øjensynlig varme
Interesse for Bondestanden. 1795 indtraadte han paa ny i 
Statstjenesten som Amtmand over Havreballegaard og Stjærnholm 
Amter, overtog desuden 1799 Skanderborg og Aakjær Amter, var fra
1803 tillige Stiftamtmand over Aarhus Stift, forflyttedes 1804 der fra
til den tilsvarende Stilling i Laaland-Falsters Stift, i hvilken han
bl. a. indlagde sig Fortjeneste ved sin Holdning under Englændernes
Overfald. Han døde 20. Sept. 1811 paa Gammelgaard. 1774 var
han bleven Kammerherre og 1808 Storkors af Danebrog. -- Han
blev 13. Marts 1772 gift med Anna Petra Cathrine Flindt (f. 20. Nov.
1750 d. 19. Okt. 1814), en Datter af Konferensraad Henrik F.

Nyerup, Lit. Lex. 
Manthey, Ridderes Levnetsløb 1809-17 S. 41 f.
Munthe, Fam. Munthe S. 384 f. 
Holm, Kampen om Landboreformerne.

G. Kringelbach.



v. Munthe af Morgenstierne, Otto Christopher, 
1735-1809, Generalitets- og Kommissariatsdeputeret, 
er Søn af ovfr. nævnte Højesteretsassessor Bredo v. M. af M. og blev døbt i Kjøbenhavn 11. Jan. 1735. 16 Aar gammel blev han Student, tog 1753 juridisk
Examen og blev, endnu ikke 20 Aar gammel, Sekretær i danske
Kancelli. 1758 blev han Vicelandsdommer i Sjælland-Møen og fik
1765 «Survivance» som Krigs- og Landkommissær i det sjællandske
Distrikt, hvilket Embede han tiltraadte 2 Aar senere. Paa 
Sessionerne skal han ikke have været Bonden god. Allerede 1762 var
han bleven Justitsraad og gik derefter rask igjennem de forskjellige
Rangklasser (Etatsraad 1768, Konferensraad 1776), indtil han 1783
blev Deputeret i Generalitets- og Kommissariatskollegiet, hvor han
blev et meget virksomt Medlem, men hvorfra han allerede 1789
blev afskediget, maaske fordi han var stemt imod Stavnsbaandets 
Løsning (1788). Afskeden krænkede ham dybt og gjorde ham
pirrelig. 1759 havde han overtaget Bækkeskov Gods, som han
udvidede, men 1796 solgte til Friherre C. Selbye. Han døde
17. Marts 1809. -- Gift 1. (26. Juni 1760) med Marie Bolette
Reichard (f. 1741 d. 12. Marts 1765), Datter af Søofficer Jesp. Hansen
R. (d. 1752) og Margrethe Marie f. Berg; 2. (22. Febr. 1768) med
Christine Bodille Birgitte Flindt (f. 11. Maj 1748 d. 22. Juni 1787),
Datter af Konferensraad Henr. F. (d. 1790) og dennes 1. Hustru,
Johanne Christine f. Riis (d. 1755); 3. med Elisabeth f. Flindt (f. 1743
d. 18. Juni 1819), Enke efter Kammerraad Thor Hansen Wederkinch
og Datter af Major Henr. F. og Vilhelmine Elisabeth Charlotte f.
Merchel.

Munthe, Fam. Munthe S.  381 ff.

Lesser.



v. Munthe af Morgenstierne, Otto Ludvig, 1792-1848,
Officer. Som det yngste af ovfr. nævnte Stiftamtmand C. W. v. M.
af M.s 14 Børn blev M. født 9. Juli 1792 paa Gammelgaard paa
Laaland. Hans Kjærlighed til Soldaterstanden blev opelsket først
af Faderen, senere af Svogeren, daværende Ritmester Chr.
Høegh-Guldberg (VI, 285), i hvis Hus han blev opdraget. Han indtraadte
som Frikorporal i Hæren, var 1807 Sekondlieutenant under
Kjøbenhavns Belejring, stod derefter ved Ewalds (slesvigske) Jægerkorps,
ved Kronens Regiment og endelig ved 3. jyske Infanteriregiment,
med hvilket han, der 1812 var bleven Premierlieutenant, 1813 stødte
til Auxiliærkorpset i Lybek og deltog i Kampene ved Bornhøved
og Sehested. Efter at have været i Frankrig fik Regimentet
Garnison i Kjøbenhavn til 1820, derefter i Aalborg, hvor han blev
Kapitajn 1823 og Major 1839. Ved Omorganisationen 1842 kom han til
10. Linjebataillon; 1847 blev han Oberstlieutenant og Chef for
12. Linjebataillon. Paa denne Tid omtaler General A. C. F. Moltke
ham saaledes: «... Har videnskabelig Dannelse og Duelighed til
højere Grad. Rider dristigt. Begavet med gode Kundskaber; et
mere end almindeligt tænkende Hoved; ret sindig i hele sin Vandel,
af koldt personligt Mod, hvorpaa han har givet utvivlsomt Bevis i
Slaget ved Sehested 1813». Ved Krigens Udbrud 1848 blev 12.
Linjebataillon tildelt Avantgarden, netop fordi den bestod af
sønderjysk Mandskab, og dette Tegn paa Tillid blev ikke svigtet. Saa vel
i Kampen ved Bov som i Slaget ved Slesvig viste M. af M. sig som
en omsigtsfuld og tapper Fører. Det samme gjentog sig under
Kampene i Sundeved 28. Maj og 5. Juni; sidstnævnte Dag faldt 
han dødelig saaret, da han -- stolt til Hest -- førte sine 
undergivne frem til Angreb paa Bøffelkobbel. - Han ægtede 4. Marts
1837 sin ældste Søsters ældste Datter, Frederikke de Schouboe (f. 10.
Juli 1801 d. 2. Jan. 1890), Datter af norsk Statsraad Oluf Borch de S.
(d. 1844) og Frederikke Kirstine Dorothea v. M. af M. (d. 1835).

Den dansk-tyske Krig 1848-50, udg. af Generalstaben, I.
Selmer, Nekrolog. Saml- I.                                                                                        

Lesser.



Mushardt, Christian Eberhardt, --1732, Officer, 
er født i Stift Bremen. Fyrværker i Kjøbenhavn blev han 1698, gjorde i
1701 en Kampagne med ved den hollandske Armé. Han blev
1704 Stykjunker, 1707 Styklieutenant, 1708 og 1709 deltog han med
Orlov i Kampagnerne i Brabant. 1710 blev han Fyrværkerkapitajn
i Holsten, og da Kongen havde lovet ham det første vakante
Kompagni, fik han 1711 Kompagniet paa Kronborg. S. A. kom
han med til Felts og vandt ved sit Forhold foran Wismar i den
Grad Kongens Naade, at han i Begyndelsen af 1712 fik Karakter
som Oberstlieutenant af Infanteriet. Da han s. A. igjen udmærkede
sig foran Stade, blev han karakt. Oberst af Infanteriet og fik
200 Rdl.s Tillæg. I Begyndelsen af 1713 kaldtes han over til 
Kongen i Husum, senere ordnede han Materiellet, som skulde til 
Pommern. I 1715 blev han kaldt over til Kongen til Stralsunds 
Belejring. I 1717 fik han Ordre at gaa til Gulland som Chef for
Artilleriet, men blev i Steden sendt til Norge, hvor han blev Chef
for norske Artilleri, som han saa kommanderede under Resten af
Krigen. Efter Freden ordnede han norske Artillerikorps og blev i
Norge, til han i 1727 forflyttedes til Kjøbenhavn som Chef for
danske Artillerikorps. Han blev 1728 Generalmajor og døde 30.
Marts 1732.

M. var ikke alene en dygtig Feltartillerist, men ogsaa en
kundskabsrig Mand, der forstod sig godt paa sit Vaaben. Artilleriet
besidder endnu et Manuskript om Artilleriet, om hvilket det antages, 
at en Del er samlet af ham. M. var 2 Gange gift: 1. (1710)
med Maria Elisabeth f. Maul (f. o. 1692 d. o. 1720), en Datter af
Generalmajor M. M. (ovfr. S. 200) og dennes første Hustru; 2. (1721)
med Magdalene Elisabeth Ocksen (f. 1671 d. 1737), en Datter af
Silke- og Klædekræmmer Thomas O. og Elisabeth Thofall.

Personalhist. Tidsskr. 2. R. IV, 33.

C. Bang.



Musted, Jens, 1731-98, Skuespiller. M., der synes at have 
været barnefødt i Kjøbenhavn, blev 1752 Student, men forlod snart 
Universitetet for Theatret, og i Maj 1753 antoges han som Suflør;
3 Aar efter, 10. Febr. 1756, vovede han sig som Valerius i 
«Tartuffe» op paa Bræderne, men dette Forsøg maa ikke være blevet
kronet med Held, thi endnu 2 Aar forblev han i Suflørembedet,
indtil han som Tenorsanger i det første danske Intermezzo, «Den
tvivlraadige Hyrde», havde godtgjort sin Brugbarhed, først da 
antoges han 25. Marts 1758 som Skuespiller; senere (fra 1761-62)
virkede M. i mange Aar jævnsides med sin Skuespillertjeneste som
2. Tenorsanger ved den italienske Opera, hvor han gjorde fuldt
saa megen Nytte som de indforskrevne Italienere uden blot 
tilnærmelsesvis at naa deres Gager. M.s Theaterbane strakte sig
over mange Aar: 3. Marts 1798 viste han sig sidste Gang for
Publikum som Bruno i «Erik Ejegod» og
døde 25. Juni s. A. -- I Elskerfaget, hvori M. debuterede, og
inden for hvilket han efter Rose overtog de fleste Holbergske
Leandere, naaede han ingen Sinde det helt gode; den Korrekthed
og Belevenhed, der vare hans Særkjende paa Scenen, bleve her til
Kulde og Stivhed, hvorimod disse Egenskaber let lode sig omsætte
i hans yngre Aar til Spradebassernes latterlige Lapserier, senere i
hans modnere Aar til Ræsonnørens sindige Forstandighed og endelig,
eftersom hans Figur med Alderen forrundedes, til Gamlingernes
buldrende Godmodighed eller magelige Velvære. Medens Rahbek,
vistnok ikke helt uden Grund, førte hans Kulde tilbage til 
Operastilen, gav N. K. Bredal (III, 32) M. det Vidnesbyrd: «Han føler,
hvad han synger, derfor synger han rigtig, derfor føler andre, hvad
han synger». -- M. viedes 8. Dec. 1755 til Anne Margrethe Aarup.

Overskou, Den danske Skueplads II og III. 
Rosenstand-Goiske, Kritiske Efterretn. om den danske Skueplads. 
Musikforeningens Festskrift I. 
P. Hansen, Den danske Skueplads I.                                                  

Arthur Aumont.



Muus, Anders, --o.1533, Biskop, indskreves 1476 fra Vestervig 
Kloster ved Universitetet i Rostock; ogsaa i Rom skal han i 
sin Ungdom have opholdt sig. Fra o. 1483-1505 var han forlenet
med Domprovstiet i Viborg; formodentlig har han været kongl.
Sekretær. 1501 opkrævede han Skat i Halland, men forekommer
s. A. som Høvedsmand paa Kongsgaarden i Bergen. 1505 blev
han ved Kong Hans' og den unge Kong Christian II's Gunst 
indtrængt i Oslo Bispesæde, uagtet Kapitlet havde valgt en indfødt
Nordmand. Han skildres af Samtiden som dorsk og dvask; der
var ogsaa Fortællinger i Omløb om hans Enfoldighed. Han synes 
dog ikke at have været helt uden Virkelyst; i Oslo Domkirke
stiftede han saaledes et Kapel til Jfr. Marias Ære; 1514 overdroges
det ham af Paven at indsamle Peterspenge i Norge med dets
Bilande og i Sverige; 1516 søgte han ved Dom at sikre sig som
Biskop den saakaldte «Bondelod» af Tienden. Men til sit Kapitel
synes han at have staaet i et spændt Forhold, ligeledes til Almuen
i sit Stift. Helt fortvivlet blev hans Stilling, da den raa og
voldsomme Mester Hans Mule (ovfr. S. 503) 1516 blev Høvedsmand paa
Akershus; da han modsatte sig dennes og Domprovsten Hans
Olsens frække Frillelevned, maatte han til sidst (1521), efter at være
truet paa Livet, overlade Bispesædet til Hans Mule, der udnævntes
til Biskop af Kapitlet, som endogsaa tillige med en Del af Stiftets
Provster erklærede ikke at ville have A. M. til Biskop, da han
havde været Kirken en skadelig Biskop.

I Dec. 1522 forlenedes derpaa A. M. af Christian II paa
Livstid med Vestervig Kloster, hvorfra han selv var udgaaet, en
For-lening, som han dog vistnok maatte opgive allerede 1523; dog lod
han sig 1530 af Frederik I give kongl. Bekræftelse paa et Hospital
for syge og fattige, han tænkte paa at oprette ved Vestervig
Kloster. -- Under de urolige Forhold i Norge efter Christian II's
Flugt søgte A. M. atter at komme i Besiddelse af sit Stift; han
tilbagekaldte sin Afstaaelse af Bispedømmet som ham aftvungen
med Vold og fandt Støtte i Rom. Da Hans Mule imidlertid havde
anerkjendt Frederik I, mægledes (Juni 1524) et Forlig, hvorved A. M.
atter afstod sine Fordringer paa Stiftet mod paa Livstid at beholde
Skiens og Tønsberg Provstier m. m. og atter faa Ret til
Bispedømmet, hvis han overlevede H. Mule. Efter dennes uventede
Død maatte A. M. dog under et Ophold paa Gottorp (Dec. 1524)
atter afstaa Stiftet, denne Gang til Hans RefF. I den følgende
Tid opholdt han sig paa sin Bispegaard Tejge ved Tønsberg og
synes stadig at have udøvet de biskoppelige Hverv i de ham
tillagte Provstier («Episcopus Tegensis»), var ogsaa forlenet med
Tønsberg By og Nedenæs Len. Oftere fungerede han ogsaa i
Danmark som Viebiskop for de ikke af Paven indviede Biskopper.
Da Christian II 1531 landede i Norge, sluttede den gamle Biskop
sig atter til denne; under Felttoget 1532 fangedes han af de danske,
men kom atter fri i Følge Oslotraktaten af i. Juli, hvorpaa han
i Nov. s. A. sammen med de øvrige Rigsraader, der havde sluttet
sig til Christian II, i Throndhjem maatte udstede Erklæring om
Opsigelse af sit Forhold til Christian II og sin Anerkjendelse af Norges 
Gjenforbindelse med Danmark. Han havde imidlertid mistet sine
Forleninger, men søgte 1533 ved Forbøn fra det danske Rigsraad
at komme i Besiddelse af St. Olafs Kloster ved Tønsberg mod at
opgive Tønsberg By og Nedenæs Len. Kort efter synes den over
80 Aar gamle Biskop at være død, i alt Fald inden 1535.

Keyser, Den norske Kirkes Hist. II. 
Allen, De tre nord. Rigers Hist. III, 2, 86 ff.; IV, 2, 207 ff.                                                              

A. Heise.

<chapter name="Muus, Carl Augustin Høffding, 1796-1885, romersk-katholsk
Konvertit">

Muus, Carl Augustin Høffding, 1796-1885, romersk-katholsk
Konvertit, var en Søn af Proprietær Johannes Jacob M. og Drude
Margrethe f. Hansen. Han blev født 20. Marts 1796 i Skjelby paa
Sjælland og kom først i Skole i Vordingborg, 1812 i Metropolitanskolen; 
1815 blev han Student. Som Skoledreng i Vordingborg
bragte han Blade fra Rektoren til Præsten, og de Digte og
Bladartikler, Grundtvig den Gang skrev i «Kjøbenhavns Skilderi», som
han læste undervejs, grebe ham saa stærkt, at han «sent fik Sans
for anden Stil og andre Toner end hans». Fra Grundtvig blev
han ledet til Luther, som han endnu 1817 efter sit eget Sigende
«sværmede for», men kort efter Reformationens Jubelfest faldt F. L.
Stolbergs Kirkehistorie ham i Hænde. Den ædle Konvertits
Fremstilling af Kirkens Levnedsløb gjorde et dybt Indtryk paa hans
avtoritetshungrige Sjæl, og han længtes efter at komme ned til
Münsterlandet, hvor den romersk-katholske Kirke nys havde oplevet
en ny og betydningsfuld Vækkelse, til Dels under Stolbergs
Paavirkning. Med Examensstudierne gav han sig god Tid; først 1828
tog han theologisk Attestats. Derpaa begyndte han, efter Grundtvigs
Opfordring og med G. Buscks (III, 263) gavmilde Understøttelse,
paa en Oversættelse af Eusebius' Kirkehistorie (1832; 2. Udg. 1865),
der senere blev efterfulgt af Gjengivelser af flere af Apostelfædrenes
Skrifter og Justinus Martyrs Apologier, og efter at have aflagt disse
Vidnesbyrd om sine Evner og sin Flid lykkedes det ham at faa
Længselen efter Udlandet stillet. 1836 rejste han med offentlig
Understøttelse til Tyskland. Han opsøgte først Neander i Berlin, men
den store protestantiske Kirkehistoriker havde et helt andet Syn
paa Kirken og den kristelige Fromhed end det, M. havde vundet
ved Læsningen af Stolberg og Fordybelsen i det 4. og 5.
Aarhundredes Kirkefædre. Derimod følte han sig strax hjemme i
Miinchen, som, efter at Ministers Stjærne var dalet, var blevet et
Knudepunkt for den vaagnende Ultramontanisme i Tyskland. J. A.
Møhler var den rette Mand for M., og han kom hurtig inden for 
Münchener-Skolens Tryllering. Det gik op for ham, at han egentlig
altid, uden at vide det, havde været romersk Katholik, og at den
Kirke, Grundtvig talte og skrev om, dog var en anden end den
haandgribelige Frelsesanstalt, han selv havde sukket efter, saa vist
som den protestantiske Fromhed, der var traadt ham i Møde i
Grundtvigs Kreds, var en anden end den Askese, Møhler priste.
1839 skrev han hjem og gav Afkald paa den offentlige
Rejseunderstøttelse, og derpaa gik han over til den romerske Kirke; samtidig
tog han det nye Fornavn Augustin ved Siden af det gamle. I
Würzburg, som Kustos ved Universitetsbibliotheket, fik han kort
efter en Stilling, der baade gav ham dagligt Brød og aabnede
ham Adgang til en ligesindet Kreds. Men i Würzburg, hvor han
avancerede til Universitetsbibliothekar, glemte han ikke det
Fædreland, som Grundtvig havde lært ham at elske. Da 
Slesvig-Holstenernes Fordrejelser af den historiske Sandhed 1848 gik gjennem
den tyske Presse, mødte han med en Indsigelse, der mange
Steder gjorde Virkning; og da Alderdommen meldte sig med
sine Krav, vendte han (Efteraaret 1870) hjem for i Kjøbenhavn
under et stille Liv at fortsætte sine kirkehistoriske Sysler. En
Frugt af Oldingens ihærdige Arbejde var en Oversættelse af
Theodoretus' Kirkehistorie med talrige Tillæg og Exkurser (1876-81);
den vidner om hans Flid og Grundighed, men ogsaa om hans
Mangel paa Kritik. Det sidste Bind er indledet med et udførligt
Forord, der siden udkom særskilt som «Aabent Brev til Kristne i
Landet» (1882). Dette Konversionsskrift, med den milde Dom om
gamle Venner, danner et smukt Modstykke til mange romersk-katholske 
Konvertitters hadefulde Angreb paa fordums Meningsfæller,
og det giver et tro Billede af den ydmyge og troskyldige Mands
inderlige Fromhed. 27. Juni 1885 døde han. 1840 havde han
ægtet Methea Christine Møller (d. 3. Nov. 1878).

Erslew, Forf. Lex.
Nord. Ugeblad f. kath. Kristne  1885, S. 427.

Fr. Nielsen.



Muus, Christian, 1656-1717, Biskop, blev født 26. Okt. 1656
i Christiania, hvor hans Fader, Søren M. (d. 1694), var Kjøbmand;
hans Moder, Øllegaard Olufsdatter, døde i Ribe Bispegaard 1703.
Han blev Student fra Christiania Skole 1675, blev theolog.
Kandidat 1677 og fik Magistergraden s. A. Strax efter vendte han
tilbage til Norge, paabegyndte en Udenlandsrejse 1679, men blev fra
Hamborg kaldt tilbage og beskikket til Præst i Christiania Stift
(først i Urskog, siden, 1686, i Aas); blev senere Herredsprovst og 
1694 Stiftsprovst i Christiania. Her fra forflyttedes han 1701 til
Biskop i Ribe. Det varede ikke længe, før hans Optræden skaffede
ham mange Fjender; man klagede over hans Hovmod og Pengegriskhed, 
i det han vilde berige sig paa Præsternes Bekostning.
En Kommission blev ogsaa nedsat (1711) til at undersøge
Forholdene. Hvad Resultat denne er kommet til, vides ikke; men til
stor Overraskelse opnaaede han Aaret efter Forflyttelse til Odense
Bispestol og levede derefter i Fyn i Kiv og Strid og stadige
Processer ligesom tidligere i Jylland. Kongen skal personlig paa
Gjennemrejse i Nyborg have givet ham haard, men vel fortjent
Tiltale for hans sørgelige Vandel; men meget hjalp det ikke. Ny
Undersøgelseskommission blev nedsat 1717, og kort efter skulde
Jubelfesten for Reformationen fejres. M. prædikede ved denne
Lejlighed i St. Knuds Kirke, men Talen gik helt i Stykker. Dette
nedbrød hans Helbred i den Grad - mulig i Forbindelse med
de Krænkelser, hans Processer havde tilføjet ham --, at han en
Maaned efter paa Visitats i Svendborg døde i Præstens Stue, 10. Dec.
1717. Er M. af Samtid og Eftertid blevet haardt bedømt, har det
næppe været uden gyldig Aarsag. Man fortæller ogsaa om ham -- 
ligesom om Biskop Deichmann --, at han skal have været slem
til at «laane» Bøger, som han fik Lyst til i Præstegaardene. Da
han saaledes en Gang efter Sædvane vilde se en Præsts Bibliothek,
svarede denne, at han havde pakket sine Bøger ned i Tønder, da
han ikke kunde have dem i Fred for Mus. -- Han havde Ord
for at være en duelig Rimsmed. Alle sine Ansøgninger skrev han
paa Vers; Taksigelser for sine Befordringer ligesaa. Begivenheder
i Kongehuset skildrede han i den nedarvede «heroiske» Tone med
Allusioner hentede langvejs fra (t. Ex. Lykønskning til Prins
Frederiks Hjemkomst fra Udlandet 1693, «hvorved og er anført de
Longobarders Udgang af Danmark, først til Rygen, derefter til Bajern og
endelig ind i Italien»). M. var 2 Gange gift: 1. (1680) med Helle
Christensdatter (d. 1701), Datter af Byfoged Christen Christensen i
Christiania; 2. (1702) med Vibeke Lund (d. 1755), Datter af
Justitiarius Christian L. (X, 423). -- En Datter af M. var gift med
Mag. Jens Jermiin til Avsumgaard (VIII, 450).

Pontoppidan, Annales eccles. Dan. IV, 114 f.
Bloch, Den fyenske Geistligheds Hist. I, 181 ff.
Nyerup, Lit. Lex.

A. Jantzen.



Muus, Jep, --1394, en af Dronning Margrethes betroede
Stormænd, var formodentlig Søn af den Ridder Niels Jensen M. i 
Sjælland, der 1365 optræder som Arving efter en ældre J. M., der
havde været Pantebesidder af Højby i Ods Herred. Den yngre
J. M. nævnes 1366, ligeledes i Sjælland, men senere var han
nærmest knyttet til Landene hinsides Sundet. Han havde Elfsborg i
Pant til 1377, da Dronningen indløste Pantet. Derefter blev han
Foged paa Lindholm og beseglede i denne Egenskab 1380 den
skaanske Adels Forening til Kirkens Værn, ligesom han 1387
deltog i denne Adels Hylding. 1389 var han Foged paa Varberg og
blev s. A. Ridder. Aaret efter var han Høvedsmand paa
Helsingborg, og Sagnet vil vide, at han ogsaa har været Befalingsmand
paa Laholm. -- J. M. har imidlertid ikke efterladt sig noget godt
Eftermæle. Ikke blot klagede Hansestæderne over, at han drev
Sørøveri efter en stor Maalestok, men efter hans Død kom det
op, at et Skjøde, hvormed han havde tilegnet sig Fru Marine
Jensdatters Hovedgaard Højby i Skaane, var falsk; han havde
kun haft Gaarden i Pant, men den var i Tide bleven indløst.
J. M. havde benyttet Fruens Signet uden hendes Vilje og havde
med sit Følge ved Trusel paa Livet tvunget 2 Kanniker i Lund
til at besegle det falske Brev. Følgelig blev Højby fradømt hans
Arvinger. Men J. M. stod i stor Gunst hos Dronning Margrethe,
der efter Sagnet tvang den unge Jomfru Kirsten Pedersdatter Thott
til at ægte den aldrende Herre, der havde bortført hende fra Bosø
Kloster, og det skjønt Kirsten var tilsagt Mogens («Holger») Munk,
Et andet Sagn om, at hun efter sit Bryllup paa Helsingborg gav
J. M. en Guldring med en indsmeltet Kobbernagle og Indskriften:
«Arte dig Kobbernagle, du ligger i Guld», dermed sigtende til
hans egen ringe Herkomst i Sammenligning med hendes, savner
historisk Baggrund, thi J. M. var næppe af ringere Herkomst; han
kalder den ovennævnte Frue paa Højby for Søster, og hun hørte
til en af Skaanes ypperste Ætter, Galen, og den foran nævnte Hr.
Niels Jensen M. fører Thotternes 4delte Skjold, saa at J. M. endog
mulig har været af selv samme Slægt som sin hoffærdige Frue.
At hans egne Sigiller ogsaa vise snart et delt, snart et 3delt
Skjold, skyldes mulig uefterrettelige Gravører. -- J. M., der vistnok
ejede Ellinge i Skaane, døde 14. Sept. 1394 efter at have stiftet et
Alter i Kirken i Malmø. Der siges, at han blev dræbt af Mogens
Munk, som i alt Fald ægtede Enken.

Thiset.



Muus, Niels Jacobsen, 1660-1724, Præst, blev født i
Kjøbenhavn 26. Dec. 1660. Hans Fader, Brygger Jacob Riis, var en 
af Stadens 32 Mænd; Moderen, Anne Nielsdatter Muus, var af norsk
Æt. Han blev Student 1678 fra Kjøbenhavns Skole, tog Attestats
1685 og blev 1687 Kapellan i Kjærteminde, i hvilket Embede han,
stadig kæmpende med tung Fattigdom, forblev til sin Død 1724
(begr. 4. Maj). 1689 ægtede han en Søsterdatter af Bispinde Kingo,
Magdalene Knudsdatter Bruun. Man har en stor Mængde Lejlighedsvers 
af M., særlig fra hans Studentertid. 1705 udgav han en
Samling smaa Tankerim til udvalgte Bibelsteder («Duen i Klippens
Rif» efter Højs. 2, 14), som besidde en vis Inderlighed og
Trosvarme. Den vandt god Indgang i Kirkefolket gjennem flere
Slægtled; derom vidner ogsaa den lille Bogs mange Oplag.

Giessing, Jubel-Lærere II, i, 288 ff. 
Saml. t. Fyens Hist. og Topogr. III, 47 ff.                                                                                  

A. Jantzen.



Muus, Oskar Hakon Valdemar Bruun, f. 1847, Handelsmand. 
M. er født i Odense 24. Nov. 1847 og er en Søn af
Grosserer Elias Bendz M. (f. i Kjøbenhavn 16. Marts 1805, d. 
sammesteds 17. Marts 1893) og Marie Christine f. Bruun. Faderen, der
var en Søn af Toldinspektør i Kjøbenhavn Hans M. og Sophie
Caroline f. Fog, etablerede sig 1829 som Kjøbmand i Kjærteminde
og 1841 i Odense. 1857 stiftede han Firmaet B. Muus & Co. i
Kjøbenhavn med Bibeholdelse af de 2 Provinsforretninger.
Ligesom disse hørte til de betydeligste i Provinserne, kom ogsaa det
kjøbenhavnske Firma til at spille en fremtrædende Rolle, særlig i
Kornhandelen.

Oskar M. uddannedes til Kjøbmand først i Faderens Forretninger 
og senere i Hamborg, England og Belgien. Efter 1879 at
være bleven Grosserer indtraadte han 1886 som Deltager i Faderens
3 Forretninger, som han siden har ledet i Forbindelse med L. B.
Muus i Odense og Georg August Bendz Nagel. M., der er i
Besiddelse af betydelige kommercielle Kundskaber, har paa flere
Punkter vist Interesse for Handelsforhold, bl. a. for Havneforholdenes
Udvikling, og særlig har han i Tale og Skrift virket ivrig for
Anlægget af Kjøbenhavns Frihavn. 1888 blev han Medlem af 
Frihavnskommissionen. Han er siden 1888 Medlem af Grosserersocietetets
Komité og siden 1890 af Havneraadet. 1889-95 var han
Borgerrepræsentant i Kjøbenhavn. Desuden har han Sæde i forskjellige
industrielle og lignende Aktieselskabers Bestyrelse og er siden 1880
Medlem af Bestyrelsen for Foreningen til unge Handelsmænds
Uddannelse. -- M. ægtede 1872 Helene Louise Hermandine Guldberg
(f. 1851), Datter af Tømmermester Dav. G. i Kjøbenhavn. 

E. Meyer.



Muusmann, Carl Quistgaard, f. 1863, Forfatter. Han er
født 9. Juni 1863 i Byen Slesvig, hvor Faderen, Morten Quistgaard
M. (gift med Marie f. de Linde) den Gang var Adjunkt ved
Domskolen. Efter Krigen forflyttedes Faderen til Roskilde, og her fra
dimitteredes Sønnen 1882, tog Aaret efter Philosophicum, men opgav
det paabegyndte juridiske Studium, da han allerede 1883 var bleven
fast Medarbejder ved «Avisen», til hvilket Blad han vedblev at
være knyttet i 13 Aar. M. har skrevet flere Bind Smaafortællinger: 
«Forfløjne Pile» (1887), «Med løst Krudt» (1889) og «Paa
Solsiden» (1892) samt 2 større: «Bondekunstneren» (1894) og «Lovens
Arm» (1896). Efter et længere Ophold i Paris 1888-89 har han
udgivet en Række Oversættelser fra Fransk.

Sophus Bauditz.



Muxoll, Frederik Georg Christian, 1804-80, Søofficer, Søn
af Assistent ved Nationalbanken Ant. M. og Sophie f. Søegaard,
er født 27. Nov. 1804 i Kjøbenhavn. Han blev Sekondlieutenant
1824, Premierlieutenant 1833, Kapitajnlieutenant 1841, Kapitajn
1851, Kommandørkapitajn 1857- Aaret efter erholdt han
Orlogskapitajnsbestalling, der 1868 ombyttedes med Betegnelsen
Kommandør. Efter opnaaet Aldersgrænse afskedigedes han 1869 og
døde 11. Nov. 1880. Som yngre Officer foretog han adskillige
Togter, bl. a. til Vestindien og Middelhavet, foruden at han gjorde
Tjeneste ved Takkelvæsenet og som Kadetofficer. 1838-42 var
han ansat som Krydstoldinspektør. Under den 1. slesvigske Krig
gjorde han 1848-49 Tjeneste ved Armeens Hovedkvarter, 1850 som
Chef for Briggen «Ornen». 1851-54 fungerede han som
Takkelmester. Efter et Par større Chefskommandoer 1854-55 samt 1859
udnævntes han ved Mobiliseringen 1861 til Eskadrechef paa
Slesvigs Vestkyst og ved Udbruddet af Krigen 1864 til Eskadrechef
paa Østkysten. Som saadan havde M. sin Part af Ansvaret for
Forsvaret af Als, hvilket Forhold -- for Marinens, men ikke for
Hærens Vedkommende -- blev undergivet en Krigsretsbehandling
i 1867. Ved Dommen ikjendtes der ham en Maaneds Fæstningsarrest, 
der dog nedsattes til 14 Dage, og som for øvrigt ikke kom
til at paavirke hans Stilling i Marinen. Uden Tvivl tør man i
disse Omstændigheder se en stiltiende Anerkjendelse af det ubillige
i, at Ansvaret for det uheldige Forsvar af Als udelukkende lagdes
over paa M. og Chefen for Panserbatteriet «Rolf Krake». Derimod
kan det ikke nægtes, at M. med sit tavse; uindladende Væsen
næppe i Almindelighed sagt besad de rette Egenskaber til at 
fremme Samarbejdet med Hæren. -- 1828 ægtede han Marie Sophie
Lund (d. 1883), Datter af Silke- og Klædehandler Knud L. 

C. With.



Mygge, Laurits Johannes, f. 1850, Læge. J. M. er en Søn
af Bagermester og Lieutenant i Borgervæbningen Carl August M.
og Marie Frederikke f. Hansen og fødtes i Kjøbenhavn 7. Jan.
1850. Dimitteret fra Metropolitanskolen 1868 tog han 1875
Lægeexamen, fungerede som militær Reservelæge, derefter som Kandidat
og Reservelæge ved Kommunehospitalet og erhvervede sig 1879 den
medicinske Doktorgrad for en meget værdifuld Afhandling om
«Ægteskaber mellem blodbeslægtede med specielt Hensyn til deres
Betydning for Døvstumhedens Ætiologi». 1881 var han Epidemilæge under
Difteritisepidemien i Skodsborg. I den følgende Tid udfoldede han
en betydelig praktisk og litterær Virksomhed paa den indre
Medicins Omraade, var (1884) Medstifter af Poliklinikken for ubemidlede
og blev Medlem af dens Bestyrelse samt Læge ved dens medicinske
Afdeling, holdt fra 1885 Forelæsninger som Privatdocent og var
1887-94 Medudgiver af «Medicinsk Aarsskrift». 1892 blev han
Overmedikus ved Kommunehospitalet. -- 1882 ægtede han Mathilde
Caroline Goldschmidt, Datter af Skibsmægler Julius G.

Carøe og Selmer, Den danske Lægestand, 6. Udg. 

Jul. Petersen.



Mygind, Frands, o.1710-1789, Botaniker, Søn af Provst
Chr. Henrik M. i Brovst (d. 1734) og Margrethe Marie Kirstine f.
Daniton, blev dimitteret 1729 fra Aalborg, hvor han var Dux i
Skolen, men skildres allerede den Gang som vanskelig omgængelig.
Han begyndte at studere Theologi, hvad han dog snart opgav til
stor Misfornøjelse for Forældrene; dette var vel ogsaa en
medvirkende Grund til den Trætte, der opstod mellem Moder og Søn
ved Skiftet efter Faderen, saa at de skiltes i Fjendskab. I 1734
indtraadte et Vendepunkt i hans Liv, i det han ved en medicinsk
Disputats, hvor N. Ryberg var Forsvarer under Præsidium af
Universitetsrektor Detharding (som rimeligvis var Afhandlingens Forfatter),
optraadte som Opponent paa en for Præses saa usømmelig Maade,
ledsaget af uhøviske Gebærder, at denne forebragte en Klage for
Konsistoriet, som førte til M.s Relegation fra Universitetet, skjønt
der synes at have været megen Meningsforskjel om denne Sag.
Han ansøgte senere om Ophævelse af Relegationen og blev kraftig
støttet af Universitetets Patron Ivar Rosenkrantz, men uden
Resultat, hvilket bibragte ham den bitre Følelse mod hans Fædreland, 
som han stedse bevarede. M. rejste derefter til Udlandet for aldrig
at vende tilbage. Han opholdt sig et Par Aar i Leiden, Paris og
Berlin og fik i 1736 Ansættelse som Adjunkt ved Akademiet i
St. Petersborg; men allerede Aaret efter forlod han denne Stilling
og flakkede om i forskjellige Lande, især i Italien, hvor han synes
at have ernæret sig ved Lægepraxis. I 1741 kom han syg og fattig
til Wien, hvor de barmhjærtige Brødre optoge ham i et Hospital.
Han blev Katholik og gjorde snart en glimrende Karriere, avancerede
hurtig som kejserlig Embedsmand i Statshusholdningssager, skal have
vist megen Dygtighed i denne Stilling og blev 1756 udnævnt til
Hofraad. S. A. (24. Maj) ægtede han Elisabeth Schmidt v.
Eisenfels, Datter af den kort i Forvejen adlede S. v. E. Hun døde
allerede 12. Febr. 1761, og den eneste, aargamle Søn døde s. A.
I 1759 stiftede han Bekjendtskab med den berømte Botaniker Jacquin,
og han kastede sig fra nu af med stor Iver over Botanikken. Han
har ikke selv publiceret noget af Betydning -- før han forlod
Hjemmet, skrev han nogle Disputatser --, men han har ydet
værdifulde Bidrag til Jacquins, Scopolis og Schrebers botaniske Værker,
til den sidstes under den Betingelse, at hans Navn ikke maatte
anføres, hvilket vidner om, at han ikke havde Ærgjerrighed i
denne Retning. Han støttede pekuniært baade Schreber og Wulfen,
saa at de bleve satte i Stand til at foretage længere botaniske Rejser.
Hans videnskabelige Fortjenester omtales med Berømmelse af de
østerrigske Botanikere, og en Planteslægt (Myginda) blev opkaldt
efter ham. I 1775 blev han pensioneret og anvendte sit Otium
væsentlig til botaniske Sysler. Han døde 6. April 1789 paa sin
Landejendom i Wiens Omegn, og han testamenterede sit store
Herbarium til Universitetet i Pesth, medens en Svigerinde blev
Arving til hans rige Bogsamling og øvrige ret betydelige Ejendele,
efter at en Del Legater vare uddelte.

Herholdt og Mansa, Saml. t. d. danske Medicinalhist. 
Verhandl. d. k. k. zool.-bot. Gesellschaft in Wien XX (1870), 879 ff.                          

E. Rostrup.



Mygind, Holger Peter Theodor, f. 1855, Læge. H. M. er
en Søn af Grosserer Jørgen Hansen M. og Johanne Christiane f.
Gade og fødtes i Kjøbenhavn 5. Jan. 1855. Dimitteret fra Mariboes
Skole 1873 tog han 1880 Lægeexamen, fungerede derefter som
Kandidat ved Almindeligt Hospital og Kommunehospitalet og fik
den medicinske Doktorgrad 1883. Hjemme og i Udlandet kastede
han sig over Specialstudier af Øre-, Næse-, Svælg- og 
Strubesygdomme, var i nogle Aar Assistent ved H. W. Meyers Øreklinik og
har ogsaa litterært udfoldet en betydelig Virksomhed paa sin
Specialitets Omraade. Han er Medudgiver og Medarbejder af flere
engelske Specialtidsskrifter og har i øvrigt særlig fordybet sig i
Undersøgelser af Døvstumhed; et vigtigt og omfattende Skrift:
«Døvstumhed, særlig i Danmark», offentliggjorde han 1893. -- 1882
ægtede han Annie Elisabeth Nash, Datter af Fredsdommer og
Konsul Samuel Gottfred N.

Carøe og Selmer, Den danske Lægestand, 6. Udg.

Jul. Petersen.



Mygind, Samuel, 1784-1817, Landskabsmaler, var Søn af
Præsten Niels M. (f. 1736 d. 1809) til Stepping og Frørup i
Nordslesvig og blev født 29. April 1784. Hans Moder hed Anna Marie
f. Praëm. Han blev Student i Kiel og begyndte at studere
Theologi, men Besøg og Ophold i Tyskland (1805-7), navnlig i
Rhinegnene, modnede Lysten til at blive Kunstner hos ham; han tog
til Kjøbenhavn, blev Elev af Kunstakademiet, hvis Sølvmedailler
han efterhaanden vandt, og lærte at male hos Lorentzen. Fra
1810-17 udstillede han Landskaber, dels fra Dyrehaven, dels efter
udenlandske Motiver, hvilke vakte stigende Opmærksomhed, saaledes
at Samtiden fremhævede hans Flid og ypperlige Evner samt «den
frie Naturs smukke Efterligning» i hans Billeder og beklagede
meget den unge, lovende Kunstners Død, 8. Okt. 1817, under et
Ophold i Christiansfeld. Den kongl. Malerisamling kjøbte 2 af
hans Billeder, og han har raderet 3 Blade.

Weinwich, Kunstens Hist. i Danm. og Norge S. 202. 
Weilbach, Nyt Kunstnerlex.                                                                                

Ph. Weilbach.

<chapter name="v.Mühlenfels, Balthazar Frederik, --1807, Generalgouvernør
i Vestindien">

v.Mühlenfels, Balthazar Frederik, --1807, Generalgouvernør
i Vestindien, født i Stettin, var Søn af en afskediget Lieutenant i
Infanteriet, blev 1766 Kadet, 1772 Page og udnævntes samme Aar
til Sekondlieutenant, 1780 til Premierlieutenant i det falsterske
Regiment til Fods. 1785 fik han efter Ansøgning, paa Grund af et
svagt Bryst, Afsked med Kapitajns Rang. Han tog derefter til
Vestindien, hvor han 1786' konstitueredes og 1791 fik Udnævnelse
som Landmaaler og Overbygningsinspektør paa de danske Øer.
1795 blev han Oberstlieutenant og Vicekommandant paa St. Thomas,
Aaret efter virkelig Kommandant sammesteds. 1799 avancerede han
til Vicegouvernør og Oberst. Den Regeringskommission, der blev
sendt til de vestindiske Øer i Anledning af deres Overgivelse til 
Englænderne i 1801, fandt, at M. under de vanskelige Forhold
fuldt ud havde gjort sin Pligt, og samtidig med at Kommissionen
opløstes, 27. Okt. 1802, udnævntes M. til Generalgouvernør (med
Generalmajors Rang). I Maj 1807 rejste han med Permission til
Evropa for at restitueres i et koldere Klima, men allerede 5. Sept.
døde han i Heiligenhafen. I 1775 var han bleven naturaliseret
som dansk Undersaat, men sit udenlandske, formentlige Adelskab
kunde han den Gang ikke føre noget Bevis for.

G. L. Grove.



Myhlenphort, Caspar Frederik, 1659-1737, Officer, 
Søn af Ritmester i Sachsen-Gotha, senere Toldforvalter i Nordmøre og
Romsdal, Diderik M. og Anna Catharina Badenhaupt, blev født paa
Gaarden Lille Fosen (hvor Byen Christianssund nu ligger) 28. April
1659, stod 2 Aar som Fyrværker ved det holstenske Artilleri, blev
1689 Fændrik ved bergenhusiske nationale Infanteriregiment, men
kort efter forsat til Frikompagniet i Bergen, gjorde -- sandsynligvis
medens han var i denne Stilling -- 2 Aar fransk Krigstjeneste som
Lieutenant, blev 1694 Lieutenant ved bergenhusiske Regiment, 1698
Kapitajn i throndhjemske nationale Infanteriregiment, 1705
Sekondmajor, 1709 virkelig Major, 1711 karakt. Oberstlieutenant ved 1. 
throndhjemske nationale Infanteriregiment, 1717 virkelig
Oberstlieutenant og s. A. Oberst og Chef for det nyoprettede 3. throndhjemske
nationale Infanteriregiment. Under Krigen havde han 1717
Kommandoen i Sælbo, Høsten 1718 kommanderede han 5 Kompagnier
Infanteri i Størdalen, og ved Generallieutenant Armfelts
Fremrykning mod Throndhjem blev han Kommandant paa Christianssten
med 1000 Mands Besætning. M. blev 1731 Brigader, 1733
Generalmajor og døde i Throndhjem 4. Sept. 1737. -- M. skal en Tid
(1710) have ejet Gaarden Fredø ved Christianssund og arvede 1716
(1715?) efter sin barnløse, ved den Tid afdøde Broder Diderik
sit Fødested Lille Fosen; han ejede desuden den mindste af de
2 Stabben Gaarde samt Gaarden Rejtgærdet i Opstrinden ved
Throndhjem. -- Gift 1705 med Margrethe Marie v. Hatten (f. 1679
d. 1737), Datter af Generalmajor Bendix v. H. (VII, 131). Saa vel
M. som hans Hustru blev bisat i et af ham opført Gravkapel i
Throndhjems Domkirke.

Schøning,  Beskriv, ov. Trondhjems Domkirke.
Ny Minerva  1806, II.

C. O. Munthe.



Mülertz, Anders Faaborg, 1788-1844, Rektor, 
blev født 11. Sept. 1788 i Kalundborg, hvor hans Fader, Fred. M., var 
Kjøbmand (d. 1813); Moderen hed Karen f. Faaborg. M. blev 1800 sat i
det Schouboeske Institut i Kjøbenhavn, hvorfra han 1804 blev
dimitteret til Universitetet; ved Examen artium fik han Udmærkelse.
1808 blev han Alumnus i det pædagogiske Seminarium og Lærer i
det Schouboeske Institut, 1810 Adjunkt ved Latinskolen i Nyborg,

1811 ved Kathedralskolen i Odense, 1817 Dr. phil. for en
Afhandling «De causis propagatæ celeriter in Dania reformationis», 1819 
Overlærer i Nyborg, 1833 Rektor i Horsens. Han døde 4. Febr. 
1844. 1824 var han bleven Medlem af det kongl. danske Selskab.
1816 havde han ægtet Margrethe Dorothea Heiberg, Datter af Rektor
L. H. (VII, 252). -- Han har udgivet en Oversættelse af Ciceros «Om
Venskab» (1807) samt forskjellige Programmer, som bl. a. indeholde:
«Historiske Efterretninger om Nyborg latinske Skole» (1821-23) og
«Samling af danske Ord, som kunne tilføjes Molbechs Ordbog» (1843).

Erslew, Forf. Lex. 
Universitetets Acta solennia ved Reformationsfesten 1817. 
Tetens, Tale ved M.s Jordefærd (1844).

S. B. Thrige.



Mylius, Johan Caspar, 1776-1852, Godsejer, 
Søn af Kancelliraad, Vicelandsdommer paa Fyn og Langeland Johan Jacob M.
til Lindved (d. 1803) og Ulrica Cathrine f. Rasch, er født i Odense
22. Okt. 1776. Efter at han 1797 var bleven Student, udnævntes
han 1801 til Premierlieutenant i Artilleriet, avancerede 1803 til
Kapitajn og 1809 til Kompagnichef, men tog allerede 1813 sin Afsked
for udelukkende at kunne ofre sig for sine Godsers Bestyrelse,
i det han 1800 var bleven Ejer af Kattrup, 1806 af Estruplund og
1812 af det tidligere Friherskab Villestrup. I Besiddelse af stor
Forretningsdygtighed samt Kapital og med et aabent Blik for det
fordelagtige i Godskjøb under de da for Landbruget uheldige
Konjunkturer forøgede han stadig sine Ejendomme, saaledes kjøbte han
1816 Aarupgaard, 1821 Aagaard og 1831 Lystrup, ligesom han i
dette Aar ved Moderens Død arvede Rønningesøgaard, som han
fik oprettet til Stamhus; disse sine udstrakte Ejendomme, hvortil
hørte et stort Komplex af Bøndergods, administrerede han med
overlegen Dygtighed. M., der 1809 var bleven Kammerjunker og
1840 Kammerherre samt optaget i Adelstanden, mødte 1838 i
Viborg som Stænderdeputeret for Ejerne af komplette Sædegaarde. -- 
9. Maj 1815 var han bleven gift med Vilhelmine Christiane Ulrica
Holstein-Rathlou (f. i. Juni 1784 d. 12. Juni 1861), Datter af
Gehejmekonferensraad Chr. Fred. H.-R. til Rathlousdal. M. døde i
Kjøbenhavn 15. Sept.  1852.

Erslew, Forf. Lex.

C. E. A. Schøller.



Mylius, Peder Benzon, o.1689-1745, Landsdommer, historisk
Forfatter, Søn af den tyskfødte Apotheker i Slagelse Johan Jacob
M. og Sophie v. Støcken (tidligere gift med Rektor Peder
Bendtsen), blev døbt 8. Jan. 1689, dimitteredes 1706 fra Slagelse Skole,
tog 1710 theologisk Attestats, blev 1723 Sekretær i danske Kancelli,
1724 Assessor i Hofretten, 1728 i Højesteret, 1732 Landsdommer i
Sjælland, 1733 Justitsraad, død i Sorø 18. Marts 1745. Gift 1721
med Magdalene Margrethe Holmann (f. 17. Marts 1692 d. 2. Juni
1778), Datter af Overkonduktør for Landmaalingen Claus H. og
Hedevig Vedel. M. var en Mand med litterær Sans og historiske
Interesser, hvorom den betydelige Haandskriftsamling, han efterlod
sig, vidner. Selv udarbejdede han ogsaa historiske Skrifter, hvoraf
dog kun hans Levnedsbeskrivelse af Cort Adeler udkom (1740),
efter at først Holberg havde benyttet hans Manuskript i sin
Danmarkshistorie. At hans andre Arbejder (Danebrogsordenens
Historie, Frederik IV's Historie m. fl.) forbleve utrykte, kan ikke
beklages, naar man ser hen til, hvor ukritisk og upaalidelig som
Historieskriver han viser sig i sit trykte Arbejde.

Nyerup, Lit. Lex. 
Hundrup, Efterretn. om Dim. fra Slagelse S. 29. 
Bruun, Curt Adelaer S. 7 ff.                                                                       

G. L. Wad.



v. Müllen, Lauritz Michael, 1800-78, Officer og Politiker,
født 25. Avg. 1800 paa Davgaard ved Vejle, Søn af Johan Ludvig
v. M. (f. 1758 d. 1808), af en oprindelig nordtysk Adelsslægt, der
over Sverige var kommen til Danmark og siden 1719 havde ejet
den nævnte Gaard; hans Moder hed Charlotte Dorothea f. Utzon
(.(. 1829). Han kom 1814 ind paa Landkadetakademiet og blev
1820 Lieutenant i Fodfolket. Han var tidlig greben af Frihedsideer
og ønskede at hjælpe baade ved Grækernes og senere ved Belgiens
Frihedskamp, men fik ikke Tilladelse dertil. Da han ogsaa tog
virksom Del i de frisindede Foreninger og ingen Dølgsmaal lagde paa
sine Ønsker om indgribende Ændringer i vore militære Forhold,
blev han 1842 ved den store Hærreduktion afskediget som Kapitajn.
Han skrev 1844-45 2 Skrifter om Værnepligt og Væbnings væsen
i Danmark (oprindelig Artikler i «Kjøbenhavnsposten») og 1848
«Forsøg til et Exercerreglement for Infanteriet ved en Folkevæbning». 
1848 blev han igjen tagen til militær Tjeneste og førte
bl. a. Kompagni under Fredericias Belejring; fik derefter Majors
Titel, men følte sig ellers tilsidesat. I Maj 1853 valgtes han til
Folketinget i Ringstedkredsen og gjenvalgtes uafbrudt indtil 1872; 
sad ogsaa i Rigsraadets Folketing 1864-66. Han valgtes af
Bønderne, og Valgkampen var 1858 saa bitter, at han om Aftenen
efter Valget ved Afrejsen blev alvorlig saaret med et Knivstik.
Medens han i militære Spørgsmaal samstemmede med Tscherning,
fulgte han i politisk Henseende stadig J. A. Hansen, blev ogsaa
1855 Medlem af Bestyrelsen for Bondevennernes Selskab og 1865
Næstformand i Østifternes Folkeforening; 1856-60 var han
Formand for Kjøbenhavns første Arbejderforening. I Folketinget
spillede han ingen stor Rolle, skjønt han 1853-56 havde Sæde i
Finansudvalget og 1870-72 var Medlem af det forenede Venstres
Bestyrelse. Han var en ivrig Demokrat (bortkastede 1842 sit «von»)
og havde en udpræget Retfærdighedsfølelse. Døde 10. Febr. 1878. -- 
M. ægtede 1840 Kjartine Amalie Isfjord (f. 1808 d. 1874), Datter af
islandsk Kjøbmand Kjartan I. (f. 1774 d. 1848) og Else Kirstine f.
Colding (f. 1778 d. 1857).

Erslew, Forf. Lex. 
Barfod, Dansk Rigsdagskal. 
Nær og Fjern 1878, Nr. 295 og 298. 
Folketid. (Ringsted) 21. Febr. 1878. 
Vort Forsvar 4. Dec. 1892. 

Emil Elberling.



Müller, jvfr. Møller.



Müller, Adam August, 1811-44, Historiemaler, var Søn af
ndfr. nævnte Biskop Peter Erasmus M. og født 16. Avg. 1811 i
Kjøbenhavn. Han skulde have studeret, men da hans Lyst til
kunstnerisk Virksomhed tidlig gjorde sig gjældende, fik han Adgang
til Kunstakademiet og blev Elev af C. V. Eckersberg. Han blev
1828 Elev af Modelskolen og vandt 1832-33 Akademiets
Sølvmedailler. Han begyndte at udstille allerede 1829: «Aladdin,
staaende bag Pillen, ser Gulnare», og i de følgende Aar udstillede
han dels Portrætter, dels Figurbilleder, hvoraf 2, som lovende
Ungdomsarbejder, bleve kjøbte til den kongl. Malerisamling.
Religiøse og historiske Æmner af alvorligt Indhold tiltalte ham mest.
Kunstforeningen kjøbte «Den Saarede Herluf Trolle, som modtages
af sin Hustru og af Skolens Disciple paa Herlufsholm». I 1833
konkurrerede han forgjæves om Guldmedaillen; Opgaven var
«Flugten til Ægypten». 1834 malede han en Altertavle, «Christus prædiker
fra Skibet», for Grev Moltke. Han vakte allerede den Gang
Opmærksomhed ved sin Sans for Liv og Klarhed i Farven og ved
den øjensynlige Flid, hvormed han udførte sine Billeder, selv om
han ikke altid viste tilstrækkelig Sikkerhed i Legemets Bevægelser
eller i Formernes Korrekthed. Efter en mindre Udenlandsrejse 
udstillede han 1835 nogle Udsigter fra Tyskland, ligesom senere
nogle Partier fra Italien, medens han ellers foruden Portrætter kun
malede Figurbilleder, som oftest historiske Æmner eller Alterbilleder.
Saaledes havde han s. A. «Valdemar Sejer i Fængsel»
(Kunstforeningen) og 1836 2 Altertavler.

Den mindre Guldmedaille var imidlertid i 1835 bleven ham
tilkjendt for «Odysseus kommer til Nausikae», et Billede, som
endnu tiltaler ved sin hele Behandling, sin Harmoni i Farven, uden
at dennes Friskhed er gaaet tabt. 2 Aar efter vandt han den
store Guldmedaille for Opgaven: «David opmuntrer Saul ved sit
Harpespil». Medaillen tilkjendtes saa vel ham som hans heldige
Konkurrent fra 1833, den tyskfødte H. Eddelien. Da derefter begge
Kunstnere søgte Akademiets Rejsestipendium, hvoraf der den Gang
kun var ét til Raadighed ad Gangen, maatte de paa ny kæmpe
om Prisen med hinanden. Sommeren 1838 fik de til Opgave at
male «Christus giver sig til Kjende for Disciplene i Emmaus», og i
Dec. fremstilledes de 2 Billeder til Bedømmelse. Begge havde haft
Vanskeligheder at kæmpe med, Eddelien havde været syg, og M.
havde samtidig fuldført et stort Billede, som Aaret forud var
bestilt hos ham af Kunstforeningen. Han naaede at faa begge
Billeder færdige, men faldt saa i en heftig Feber, hvori endog hans
Liv var i Fare. M. synes i det hele at have været en ualmindelig
energisk Personlighed, der anspændte sin Arbejdskraft til det yderste.
Akademiet var talrigt forsamlet under Thorvaldsens Forsæde; 4
Kunstnere, hvoriblandt netop Professorerne i Historiemaleri, holdt
Billederne saa lige i Værd, at de ikke vilde afgive deres Stemmer
til Gunst for en af dem, men den øvrige Forsamling valgte
Eddeliens Arbejde med 14 Stemmer mod 4. Eddelien, der havde faaet
dansk Indfødsret, fik saaledes Stipendiet. Men Forsamlingen
besluttede enstemmig at ansøge om et lige saa stort Stipendium for
M. af Finanserne; Thorvaldsen gik selv til Kongen, og 19. Jan.
1839 bevilgedes ham 800 Rdl. Sølv i 2 Aar, medens Akademiet
senere i 1841 bevilgede ham det 3. Aar; han nød altsaa ganske
lige Ret med Eddelien. I Jan. 1839 var M. rask nok til at kunne
rejse til Italien.

Uagtet han allerede den første Sommer paa Ischia paadrog
sig en Forkølelse, der gik over til Brystsyge, fik Opholdet i Italien
stor Indflydelse paa hans korte Kunstnerlivs sidste Udvikling.
Studiet af den florentinske Malerkunst synes at have ført ham ind i
hel ny Retning. Foruden en Altertavle, «Fremstillingen i Tempelet», 
malede han det store Billede: «Christus velsigner de 4 Evangelister»,
som findes i Thorvaldsens Musæum. Da han 1842 kom hjem, blev
han agreeret paa dette Billede, som ved Udstillingen Aaret efter
fik Thorvaldsens Medaille, og fik som Opgave til Medlemsstykke
«Synderinden ved Jesu Fødder». Men han fik kun malet nogle
Portrætter og «Den fortabte Søns Hjemkomst» (kongl. Malerisamling),
da Døden bortkaldte ham 15. Marts 1844.

Dette Billede i Thorvaldsens Musæum er en ejendommelig
Efterligning af den ældre italienske kirkelige Stil. Den symmetriske
Anordning, de lyse, udprægede Lokalfarver, som i deres
harmoniske Sammenstilling danne en Øjet saa tiltalende Farveharmoni,
den fromme Idealisme, som fremtræder i disse Skikkelser og i en
Handling, som ikke har nogen historisk Hjemmel, give dette
Billede noget uvirkeligt, noget højtideligt, der giver Ret til at stemple
det som en poetisk Sjæls Svanesang, uagtet det ikke var
Kunstnerens sidste Arbejde. Mere i Sammenhæng med hans yngre
Kunstvirksomhed og med Udviklingen af dansk Kunst var det
Billede, som Kunstforeningen bekostede, og som hænger i
Helligaandskirken, «Luther paa Rigsdagen i Worms». Det er vistnok
Kunstnerens modneste Værk. Handlingen er klart og levende
fortalt, Farvegivningen sandere og naturligere end i baade ældre og
yngre Billeder af ham, og der var mere samlet malerisk Virkning
i Helheden.

Dansk Pantheon.
Weilbach, Nyt Konstnerlex. 

Ph. Weilbach.



Müller, Adam Gottlob, 1769-1833, Højesteretsassessor, en
Søn af nedennævnte Konferensraad Frederik Adam M., fødtes i
Kjøbenhavn 6. Avg. 1769, blev privat dimitteret til Universitetet
1785, ansattes s. A. som Volontær i danske Kancelli, studerede i
de følgende Aar under J. E. Colbjørnsens Vejledning, tog 1787
juridisk Embedsexamen, foretog 1788-90 en Studierejse i Udlandet,
blev sidstnævnte Aar forinden sin Hjemkomst surnumerær Assessor
i Landsover- samt Hof- og Stadsretten, udnævntes 1796 til Assessor
i Kjøbenhavns Politiret, fik 1799 samtidig med Colbjørnsens
Udnævnelse til Justitiarius i Højesteret Tilladelse til at aflægge Prøve
som Assessor i Højesteret og beskikkedes det følgende Aar til
Assessor i den nævnte Ret, en Stilling, som han med al Ære
beklædte til sin Død, 1. Febr. 1833 i Kjøbenhavn. 1788 blev han
titulær Kancellisekretær, 1810 Etatsraad, 1821 Konferensraad og 1828
Kommandør af Danebrog. Han ægtede 10. Maj 1800 Karen 
Elisabeth Steenbeck (f. i Kjøbenhavn 5. Juli 1778, d. 24. April 1857), en
Datter af Koffardikapitajn Jørgen Samuelsen S. og Cathrine Haagensdatter.

Erslew, Forf. Lex.

G. Kringelbach.



Müller, Carl Ludvig, 1809-91, Numismatiker og Arkæolog,
Søn af nedennævnte Biskop Peter Erasmus M., fødtes i Kjøbenhavn
9. Juni 1809; gik først i Efterslægtselskabets Realskole, derpaa i
Metropolitanskolen, hvor han til Lærere i Latin og Græsk havde
Poul Møller og S. Meisling og blandt sine andre Lærere Lindberg,
der underviste i Hebraisk, og Kofod i Historie. Allerede som
Dreng kom han ved Faderens Interesse for Kunst i Forbindelse
med Kunstkammerforvalter Spengler, der laante ham og Broderen
Adam M. Glaspaster (efter antike Gemmer) til Afstøbning. I 1826
bestod han Examen artium som den øverste af de indkaldte og
næste Aar 2. Examen, ligeledes med Udmærkelse, og studerede
derpaa efter Faderens Ønske Theologi; i Sommeren 1832 tog han
Examen med Udmærkelse. Samtidig med at han manuducerede
til theologisk Examen, udarbejdede han en Besvarelse af 
Universitetets Prisspørgsmaal i orientalsk Filologi om de Forandringer, det
hebraiske Sprog var undergaaet i det Tidsrum, som det gamle
Testamentes Bøger omfatte, og vandt Prisen (1834). Da han ikke
følte sig kaldet til at blive Præst, optog han atter et Æmne til
videnskabelig Behandling, nemlig hvilke Meninger der har hersket
om Christi Opstandelse, Liv efter Opstandelsen og Himmelfart i
de 5 første Aarhundreder. Afhandlingen var begyndt før Faderens
Død (1834) og forsvaredes for den theologiske Licentiatgrad i 1836.
Efter at have forlovet sig s. A. tiltraadte han med offentlig 
Understøttelse en Udenlandsrejse, studerede semitiske Sprog, især Arabisk,
i Jena, Gøttingen og senere i Paris (under Silvestre de Sacy), men
gjennemgik ved Siden deraf Musæerne for Kunst og Antikviteter,
hvilke Fag under flere Maaneders Ophold i Italien (Rom, Neapel,
Florents) udelukkende vare Gjenstand for hans Studier, særlig alt,
hvad der hørte til den klassiske Oldtid; ogsaa i Berlin, Wien og
München opholdt han sig længere Tid. I 1839 vendte han tilbage
til Kjøbenhavn og giftede sig 8. Avg. s. A. med Eleonore 
Frederikke Vilhelmine (Minna) Gregersine Levetzau (f. 1819), Datter af
Kammerjunker Chr. S. C. E. S. L.; efter sin afdøde Moder (f. 
Komtesse Petersdorff) ejede hun en betydelig Formue.

I 1838 var en Del af Thorvaldsens Værker og Oldsager kommen 
til Kjøbenhavn, hvor Musæet var under Bygning; M. paatog sig
da at gjennemgaa dem og gjøre Fortegnelse derover. Snart kom
han ogsaa i Berøring med Kong Christian VIII, som opfordrede
ham til Studiet af græske og romerske Antikviteter og især af de
antike Mønter, som Kongen selv interesserede sig for og havde en
Samling af. Brøndsted, der var Møntkabinettets Direktør, opmuntrede
end yderligere dertil. M. gav sig da i Færd med den antike
Numismatik samtidig med Virksomheden ved Thorvaldsens Samlinger.
Han blev i 1841 adjungeret Inspektør ved Møntsamlingen, og de
græske og orientalske Mønter henlagdes under hans Bestyrelse;
hans arabiske Sprogkundskaber kom ham her til Nytte. Ved et
Besøg i Rom s. A. hos sin syge Broder, Maleren Adam M. (d. 1844),
kom han tillige i nærmere Forbindelse med Thorvaldsen. Efter
Brøndsteds Død i 1842 blev C. J. Thomsen Direktør for
Møntkabinettet, i 1847 ved Devegges Død blev M. Inspektør. I 1844
var Thorvaldsen død, Musæet aabnedes 1849, og i den
mellemliggende Tid havde M., som udnævntes til Inspektør 1848,
udarbejdet den omfattende Katalog over hele Musæets Indhold af
Kunstværker og Oldsager, deriblandt antike malede Vaser, Gemmer og
Mønter; i 1851 var den hele Katalog udgivet paa Dansk og Fransk,
et meget omhyggeligt og solidt videnskabeligt Arbejde.

I de stærkt bevægede Aar før Krigen 1848-50 fulgte M. med
i Interessen for de offentlige Anliggender, men følte ikke Lyst til
nogen Fremtræden paa det politiske Omraade; fra 1841-44 var
han dog Formand i Selskabet for Trykkefrihedens rette Brug (i
hvilken Stilling han ogsaa bl. a. fremkaldte Worsaaes første Skrift:
«Danmarks Oldtid, oplyst ved Oldsager og Gravhøje»).

I Aarene 1850-65 falde da M.s betydeligste videnskabelige
Frembringelser. Hovedværkerne ere: Alexander den stores Mønter
og Afrikas Mønter i Oldtiden, begge udgivne paa Fransk, hint
(«Numismatique d'Alexandre le Grand») i 1855, dette («Numismatique
de l'ancienne Afrique») i 1860-62 (Supplement i 1874). Det var
2 meget omfattende og vanskelige Opgaver, M. her paatog sig og
løste; det var tillige til en vis Grad en videnskabelig Æressag for
Danmark at faa disse Arbejder udførte. Brøndsted havde paatænkt
et Værk om Alexanders Mønter, og Falbe og Lindberg havde
gjort Forarbejder til en Beskrivelse af de antike Mønter fra Afrika,
og i begge Anledninger vare de udenlandske offentlige og private
Møntsamlinger blevne opfordrede til at sende Afstøbninger af deres
Mønter til Møntkabinettet i Kjøbenhavn; af Værket om Afrikas 
Mønter, som skulde udgives paa den danske Regerings Bekostning,
havde man lovet at give Exemplarer til Gjengjæld for Afstøbningerne,
naar Værket udkom. Begge Arbejder vare standsede ved de første
Bearbejderes Død (Falbe døde 1849, Lindberg 1857). -- De Mønter
fra Oldtiden, som bære Alexander den stores Navn, ere prægede
ikke blot under hans Regering, men ogsaa i lang Tid efter hans
Død og rundt omkring i de græske Stæder i forskjellige Lande;
en overordentlig Mængde af disse Mønter er kommen til os, de
have i Oldtiden dannet et Hovedbetalingsmiddel igjennem lange
Tider i Verdenshandelen i den græske Orient. At beherske dette
uhyre Stof, ordne det, saa vidt muligt, efter Mønternes Tid og
Prægested og derved oplyse de Landes og Byers Betydning i 
Oldtidens politiske og kommercielle Liv, hvorfra Mønterne skreve sig,
var den store Opgave, M. havde stillet sig, og som han fuldførte i
et Værk af forholdsvis begrænset Omfang, ledsaget af et Bind
Tavler (fra Magnus Petersens Haand), som ved deres praktiske
Anordning og Nøjagtighed er blevet et uvurderligt Hjælpemiddel
for Studiet af disse Mønter. Det franske Akademi tilkjendte 
Forfatteren den numismatiske Prismedaille, og de betydeligste 
Videnskabsmænd omtalte Bogen i de mest anerkjendende Udtryk. En
ganske lignende Modtagelse fik det andet store Værk, om Afrikas
antike Mønter. Det skulde omfatte de i (Nord)Afrika (med 
Undtagelse af Ægypten) i Oldtiden prægede græske, romerske og 
føniciske Mønter. De sidste vare de vigtigste og frembøde den største
Vanskelighed. Det kom især an paa Læsningen og Forklaringen
af deres Indskrifter, som for største Delen hidtil vare urigtig 
opfattede. Her besad M. de fornødne Forkundskaber, da han var
vel bevandret i det med det føniciske nær beslægtede hebraiske
Sprog og havde gode Kundskaber i de øvrige semitiske Sprog.
De Forarbejder, som vare gjorte af Falbe og Lindberg, laa allerede
flere Aar tilbage, og det hele maatte derfor gjenoptages paa ny
og forfra. Hertugen af Luynes, som selv havde samlet Stof til en
Beskrivelse af de føniciske Mønter fra Afrika, stillede alle de
Mønter og Afstøbninger, han havde samlet i dette Øjemed, til M.s
Raadighed, og M. gjennemgik yderligere i Paris i det nationale
Kabinet og paa Hertugens Landslot alle de paagjældende Mønter.
M.s Værk (i 3 Dele) var banebrydende paa dette Omraade, hvor
saa faa havde Forudsætningerne for at give noget værdifuldt, og
hvor alle mulige æventyrlige Formodninger havde faaet Lov at
tumle sig tidligere. Fra de mest kompetente Sider blev Bogen
rost efter Fortjeneste og dens Betydning ogsaa for Oldtidens
almindelige Historie fremhævet. M. stod fra den Tid ubestridt som
en af Aarhundredets største Numismatikere, og hans Værker danne
endnu paa deres Omraade det fuldt tilfredsstillende Grundlag for
Studiet og det uundværlige, paalidelige Udgangspunkt for videre
Forskning. Talrige udenlandske videnskabelige Selskaber optoge M.
som Medlem; af det danske Videnskabernes Selskab var M. blevet
Medlem 1856, og hans mindre Afhandlinger dels af numismatisk,
dels af arkæologisk Indhold ere trykte i dets Skrifter og Oversigter.
Af disse fremhæves: «Den thraciske Konge Lysimachus' Mønter»
(1857), ogsaa paa Tysk, og «Religiøse Symboler af Stjærne-, Kors- 
og Cirkelform hos Oldtidens Kulturfolk» (1864), «Hermesstavens
Oprindelse» (1865), «Hagekorsets Anvendelse og Betydning i
Oldtiden» (1877). Den filosofiske Doktorgrad erhvervede M. i 1855
ved en Afhandling om Kong Philip II af Macedoniens Mønter;
denne Konges og Philip III's Mønter bleve siden af M. behandlede
i Forening med Alexanders Mønter og indlemmede i Værket derom.

Ved Thomsens Død i 1865 blev M. Direktør for Mønt- og
Medaillesamlingen og det næste Aar ogsaa for Antiksamlingen. Denne
sidste Samling blev af M. fuldstændig omordnet og i de følgende
Aar forøget ved Indkjøb efter strængt videnskabelige Synspunkter,
saa at den vil kunne tjene som et ret alsidigt Grundlag for den
arkæologiske Undervisning. Ogsaa i Møntsamlingen fik M.
Lejlighed til at gjennemføre en mønsterværdig systematisk Ordning af
dens forskjellige Afdelinger, og han var for Oldtidsmønternes
Vedkommende ivrig bestræbt for at holde Samlingens videnskabelige
Ordning paa Højde med, hvad de nyeste Forskninger i alle Lande
bragte af gode og paalidelige Resultater paa Numismatikkens
Omraade. -- I 1853 havde M. faaet Titel af Professor, i 1869 blev
han Etatsraad og i 1889 Kommandør af Danebrog. I sin Ungdom
deltog han med Iver i det selskabelige Liv, som Faderens store
Omgangskreds medførte; en Tid lang stod Digteren H. C. Andersen
i et nøjere Venskabsforhold til ham (Breve fra M. findes i «Breve
til H. C. Andersen» S. 521 ff.). Efter sin Hustrus Død (3. Febr.
1865) og paa Grund af en fra den samme Tid tiltagende
Tunghørighed trak han sig tilbage fra al Selskabelighed, men
vedblev med sine jævnlige kortere Rejser til Udlandet, hvorhen i hans
yngre Aar Studierne havde draget ham (en Rejse i 1852 i
Anledning af Værket om Alexanders Mønter havde ført ham over
Holland og Belgien til London og Paris og bragte ham i Forbindelse
bl. a. med Waddington og Prokesch v. Osten, der vare lige saa
ivrige Numismatikere som ansete Statsmænd). Hans Helbred var
i øvrigt godt, og han udførte sin Embedsgjerning, indtil han i en
Alder af 82 Aar afgik ved Døden 6. Sept. 1891 efter en kortvarig
Sygdom.

Univ. Progr. ved Jubelfesten 1836 og ved Reformationsfesten 1855. 
Erslew, Forf. Lex. 
Revue numismatique 1891. 
Zeitschr. f. Numismatik XVIII. Museum 1891. 

C. Jørgensen.



Müller, Carl Philip Friedemann Maximilian, 1808-84, Officer. 
Max M., som han i Almindelighed kaldtes, er født
22. Okt. 1808 i Fredericia, hvor Faderen, Christian Vilhelm Carl M.,
var Kapitajn ved fynske Infanteriregiment. Denne døde allerede 1820,
og Moderen, Helene f. Strickenbach fra Ekernførde, flyttede derefter
med sine 5 Børn, hvoraf Max var det ældste, til Rensborg. 1822
kom M. paa Landkadetakademiet og blev 1825 efter bestaaet 
Officersexamen Sekondlieutenant ved det holstenske Infanteriregiment,
hvorved han dog først kom til Tjeneste Nytaarsdag 1827, i det han
forinden var 1. Korporal ved Kadetkorpset og kongelig Page.
Regimentet, der 1842 omdøbtes til 15. Bataillon, laa i Rensborg,
og her forblev han baade som Premierlieutenant (1834) og som
karakt. Kapitajn (1841). M. var ikke ledig i sin lange Lieutenantstid, 
men dels læste han en Del, og dels hærdede han sit Legeme
ved lange Vandringer og alle Slags Vaabenøvelser. Traadte nogen
ham for nær eller talte ilde om hans Fødeland, forstod han ikke
Spøg, men gav vedkommende Valget mellem Pistol, Kaarde og
Sabel eller at gjøre en Undskyldning. Mod sine Folk var han alt
andet end blid, og ligesom han forlangte meget af sig selv, 
saaledes stillede han ogsaa store Krav til sine underordnede, der med
stor Respekt saa op til den henved 3 Alen høje, muskel- og senestærke 
Mand med det mørkebrune Haar og Skjæg, de stærkt markerede Træk 
og den ubøjelige Vilje.

I 1846 blev M. Kapitajn af 2. Klasse og forflyttedes til Kjøbenhavn 
som Kompagnichef ved 4. Bataillon, hvormed han ogsaa
rykkede i Felten 1848; det varede ikke længe, inden han vandt
sig et Navn som en af Hærens dygtigste Officerer, der med 
Udmærkelse førte sit Kompagni ved Bov, Slesvig, Nybøl og Dybbøl,
i Sundeved under Aprildagene 1849 og ved Isted. Her lagde han
navnlig Føreregenskaber for Dagen, i det han, ansat ved Krabbes
Brigade, under Kampen ved Vedelspang i Spidsen for 2 
Kompagnier tilbageerobrede Katbæk Skov, som Insurgenterne havde sat sig
fast i. Idelig lod han blæse: «Gaa paa», og det var ogsaa navnlig
ved Hjælp af Bajonetten, at han fordrev sin Modstander, saa at
han siden den Dag altid beholdt en stor Forkjærlighed for dette
Vaaben og lod de ham underlagte Tropper foretage Øvelse i
Bajonetangreb, saa længe han stod i Tjenesten.

Efter Krigen kom M. til 1. Forstærkningsbataillon samt flere
Afdelinger og i 1852 til 13. Bataillon, hvorved han i 1853 blev
Major, men fik Aaret efter Befalingen over 1. Bataillon i Rensborg,
i det han tillige blev Oberstlieutenant uden Anciennitet (med 
Anciennitet fra 1857). 9 Aar tilbragte han nu atter her og hærdede
sine Kjøbenhavnere, som ikke altid vare lette at lede, ved 
anstrængende Øvelser baade paa Exercerpladsen og i Terrænet, saa
hans Bataillon hurtig blev Hærens bedst uddannede Afdeling, hvori
der herskede en Jærndisciplin. Hans Navn var derfor alt i 
Halvtredserne kjendt i vide Kredse, tilmed da han ved sit Studium af
Taktikken var en af dem, som først havde Øje for Kompagnikolonnens 
Fortrin, til hvis Indførelse han væsentlig bidrog.

Da Hæren i Efteraaret 1863 mobiliseredes, havde det først
været Bestemmelsen, at M. skulde have haft Befalingen over 1. 
Regiment. Ingen vilde bedre end han kunne have ført denne 
Afdeling mod Fjenden, thi Mandskabet nærede en ubetinget Tillid
og Tro til ham og fulgte ham blindt, medens den første Misnøje
med hans Strænghed for længst havde veget Pladsen for Beundring
og Kjærlighed. I Steden for udnævntes han til Oberst og Chef
for 7. Brigade, bestaaende af 1. og 11. Regiment. Brigaden kom
op til Danevirke, og 2 af dens Batailloner deltoge i Kampen ved
Selk og Kongshøj 3. Febr. Da Hæren den 5. gik tilbage fra
Dåne virke, kom 3. Division, General Steinmann, bestaaende af 7.
og 8. Brigade, til at dække Tilbagetoget, og disse skiftedes saa til
at være Fjenden nærmest. Ved Sankelmark fik M. Ordre til at
indtage Stilling med sin Brigade for at lade 8. Brigade gaa igjennem
og at standse de forfølgende Østerrigere. Saaledes opstod Kampen
ved Sankelmark, hvori M. lagde sine bedste Soldateregenskaber for
Dagen. «Det er ikke nok, at jeg afventer Fjenden, jeg maa selv
angribe ham», havde han udtalt ved Modtagelsen af Befalingen om
at indtage en Stilling, og han førte baade 1. Regiment, der stod
forrest, og derefter 11. Regiment frem imod Fjenden, saa det kom
til virkelig Haandgemæng. Vi mistede i alt 17 Officerer, 
28 Underofficerer og 738 Mand, Fjenden 30 Officerer og 403 Mand. --

Senere kæmpede Brigaden, som fulgte med General
Hegermann-Lindencrones Division nord paa, ved Vejle, men derefter kom den
ikke mere i Ilden.

Efter Krigen, under hvilken han hædredes med
Kommandørkorset af Danebrog, vedblev M. at være Brigadechef (2.
Infanteribrigade), medens han blev Medlem af Forsvarskommissionen af
1866, hvori han dog ikke opnaaede nogen Indflydelse, da han langt
bedre forstod at kommandere end at forhandle. Ved
Gjennemførelsen af Hærloven af 1867 udnævntes han til General og Chef
for 1. sjællandske Brigade, og atter i denne Stilling søgte han med
Jærnhaand og uden nogen Sinde at skaane sig selv at udvikle sine
Troppers Kampdygtighed. I 1870 var han Chef for Lejrdivisionen
ved Hald og benaadedes i 1875 med Storkorset af Danebrog,
medens han i 1879 Paa Grund af Alder afskedigedes af
Krigstjenesten. M. var uforlignelig til at føre en Bataillon eller en
Brigade frem og vilde sikkert ogsaa have gjort fortrinlig Fyldest under
større Forhold, da han i afgjørende Øjeblikke forstod at optræde
med stor Ro og handle hurtig og forstandig. At han dog kjendte
sin Begrænsning, turde fremgaa af, hvad han skrev i «Tidsskrift f.
Krigsvæsen» 1865: «Naar man betegner os Stedet, hvor, og Tiden,
da vi skulle slaa til, saa maa vi gjøre det paa en saadan Maade,
at vi knuse alt, hvad der er imod os».

Efter et langvarigt Sygeleje døde han 28. Okt. 1884 i
Kjøbenhavn. Sin Hustru, Emilie f. Thorsen, Datter af Kjøbmand Gottborg
T. i Flensborg, havde han ægtet 11. Sept. 1852.

Illustr. Tid. XXVI, Nr. 6.
Vort Forsvar Nr. 102 og 192.
Søndagsposten 1868, Nr. 236.
Skandin. Folkemag. 1870, S. 481.
A. Larsen, Dansk-norske Heltehistorier 1814-64.                     

P. N. Nieuwenhuis.



Müller, Caroline Frederikke, s. Walter.



Müller, Christian, 1638-1720, Amtmand, Søn af nedennævnte
Rentemester Henrik M. (d. 1692), blev 1682 Kommerceraad, senere
Justitsraad og udnævntes 1688 til Amtmand paa Island, hvorhen
han rejste s. A.; 1707 fik han, der som oftest opholdt sig i
Danmark, Paalæg om kun hvert andet Aar at tage Orlov, men lod fra
samme Tid af Embedet bestyre af en anden og kom ikke senere
til Island. 1718 fik han Tilladelse til at afstaa Amtmandsskabet
imod at beholde den halve Gage. M. blev 1668 gift med Regine
Schønbach (f. i Zwolle 7. Dec. 1644), Datter af holstensk Landkansler,
Dr. Juris Johan Christof S. og Enke efter Dr. Juris Gottfried Wandelin 

(d. 1667); efter dennes allerede næste Aar (begr. 16. April) indtrufne
Død ægtede han 8. Febr. 1671 Margrethe Bartholin (døbt 19. Marts
1652), Datter af Lægen Thomas Bartholin (I, 564); hun døde 1711
(begr. 10. Febr.) i Kjøbenhavn. M., der ejede Hovedgaarden Kattrup, 
døde 3. Juli 1720.

C. E. A. Schøller.



Müller, Christian Andreas, 1783-1877, Stempelskærer, 
var Søn af Farver, Major ved det borgerlige Artilleri Otto Andreas M.
(f. 1750 d. 1836) og Gunild f. Visborg (f. 1757 d. 1828) og var født
i Kjøbenhavn 20. Juni 1783. Efter at have taget dansk-juridisk
Examen gik han Embedsvejen og endte som Postmester i Randers
og Justitsraad. Ved Siden heraf havde han lagt sig efter at 
modellere og skære Stempler til Medailler. Saaledes udførte han i
1815 en Medaille i Anledning af Kongens Hjemkomst og deltog
med Kunstnere som J. Conradsen og H. E. Freund i Konkursen
om Kroningsmedaillen; Aversen med Kongeparrets Portrætter er
af M. Senere udstillede han Kopier i Elfenben efter andre 
Kunstneres Værker og har bl. a. ogsaa udført Underofficerernes 
Hæderstegn. Men hans Kunst beholdt, trods hans utvivlsomme Talent,
et vist Præg af Dilettantisme. M. var gift med Pauline Eleonore
f. Beutner og døde i Kjøbenhavn 19. Juli 1877.

Weilbach, Nyt Kunstnerlex.

Ph. Weilbach.



Müller, Christian Frederik, 1744-1814, Kobberstikker, var
Broder til efternævnte Otto Fr. M. Han var født i Kjøbenhavn
i. Marts 1744 og lærte Kunsten hos den gamle Joh. Martin Preisler.
Han stak til «Flora Danica», til Broderens «Zoologia Danica» og
andre naturvidenskabelige Værker, men hans Stik have nu kun
nærmest Interesse for Videnskabsmænd. Dog gjorde han ogsaa
ganske enkelte Prospektstik o. a. 1. Han ledsagede Vahl paa
dennes botaniske Rejse i Holsten og maa altsaa have været en
habil Tegner. M. døde i Kjøbenhavn paa den 70. Aarsdag efter
sin Fødsel, 1. Marts 1814. Han havde været gift med Louise Sophie
f. Krebs; en Datter af dem ægtede den bekjendte Komponist og
Sanger du Puy.

Schlesw.-Holst. Prov.-Berichte 1814, S. 489 ff. 
Weilbach, Nyt Kunstnerlex.

F. J. Meier.



Müller, Christian Rudolph, 1651-1712, Biskop, 
blev født 13. Nov. 1651 i Kjøbenhavn og var Søn af ndfr. anførte Professor
juris, senere Borgmester i Flensborg, Joh. M. (d. 1672). Fra 
Flensborg Skole kom han til Gymnasiet i Danzig og studerede derpaa
3 Aar i Kønigsberg. Siden kom han til Kjøbenhavn, hvor han
blev Huslærer hos Gehejmeraad v. Støcken, men allerede 1675 
Feltpræst ved et holstensk Dragonregiment og var med ved Wismars
Belejring. S. A. blev han Hjælpepræst i Neuenbrook ved Krempe.
1684 udnævntes han til tysk Hofpræst i Kjøbenhavn, 1695 tillige til
Professor ved det derværende Ridderakademi, og 1700 meddeltes
ham efter kongl. Ordre den theologiske Doktorgrad. 1703 blev han
Kingos Eftermand som Biskop i Odense. M. var en besynderlig
upraktisk og konfus Mand, der snart blev et villigt Redskab for
den træske Stiftsprovst Carstens (III, 408) og derved bragte en
Række sørgelige Bryderier over sit Liv. Han blev af Carstens
opægget til usømmelig Retstrætte med Kingos Enke i Anledning
af Afleveringen af Stiftsmidlerne. Med Stiftets Præster og Degne
kunde han heller ikke forliges og trak som oftest det korteste
Straa. En særlig vidtløftig Proces endte 1710 ved Højesteret med,
at han maatte betale en Degn 100 Rdl. for tilføjet Spot og Skade.
Da han heller ikke var det danske Sprog ret mægtig, skaffede
dette ham ogsaa mange Fortrædeligheder paa hans Visitatser. Paa
en af disse døde han 12. Jan. 1712 hos sin Svigersøn i Vesterborg
(ved Nakskov), dog ikke i Præstegaarden, men mærkelig nok i
Hospitalet, hvor han «for større Roligheds Skyld» havde lagt sig. -- 
Han var gift med Cecilie Margrethe f. Clüwer (d. 1715), Datter af
Borgmester Marcus C. i Krempe og Enke efter hans Formand,
Johan Birkenbusch, i Neuenbrook. Blandt hans Sønner er ndfr.
anførte Biskop Marcus M.

Zwergius, Siellandske Clerisie S. 699 ff. 
Archiv f. Staats- u. Kirchengesch. Schlesw., Holst. u. Lauenb. V, 281. 
Heiberg, Thomas Kingo S. 234 ff.

A. Jantzen.



Müller, Frantz Heinrich, 1732-1820, 
Kemiker, Apotheker og Porcellænsfabrikant, 
er født 17. Nov. 1732 i Kjøbenhavn, hvor
hans Fader, af samme Navn, var Materialforvalter ved Holmen;
Moderen var Øllegaard Christiane f. Ehlers. 1746 kom han i Lære
hos Apotheker J. D. Cappel (III, 354), og den Skole, han gjennemgik 
hos denne dygtige Mand, der interesserede sig for Kemi og
Mineralogi, blev af Betydning for hans Liv. 1754 rejste han til
Upsala, Norge og Harzen paa Mineralogiens Vegne, og 1760 blev
han Guardein ved den af Kjøbenhavns Bank oprettede Mønt, hvor
han fortsatte de «praktiske Forelæsninger», han havde begyndt i
Apotheker Cappels Laboratorium ved Frederiks Hospitals Apothek. 
Bankens nye Mønt fik dog kun ringe Virksomhed, og 1767 blev
den nedlagt, hvad der kom M. meget ubelejligt, da han i Tillid
til den opnaaede faste Stilling havde giftet sig; hans Hustru var
Anne Cathrine f. Holm (f. 20. Juni 1743 d. 24. April 1822), Datter
af Stads- og Garnisonskirurg i Nyborg Thomas Nicolai H. og
Cathrine Lucie f. v. Lengercken. Efter stort Besvær fik han nu (1768)
Bevilling som Materialist og Laborant en gros, men herved kom
han paa spændt Fod med Apothekerne, og saa tog han i 1773
farmacevtisk Examen (med Udmærkelse) for selv at blive Apotheker,
først som Forpagter af Waisenhusapotheket (1773-85) og derpaa
(1785-95) som Ejer af Christianshavns Apothek. Den flittige og
ivrige Mands Virksomhed begrænsedes dog ikke hertil. Lærde
Venner hædrede ham (1780) ved Valg som Medlem af Videnskabernes 
Selskab, i hvis Skrifter han skrev en Række tekniske,
væsentlig metallurgiske, Afhandlinger, Avtoriteterne udnyttede hans
omfattende kemiske Kundskaber ved at afkræve ham en Række
Erklæringer, og velsindede Medborgere gave ham forskjellige Hverv; 
1788-91 var han saaledes Meddirektør og Kasserer ved det da
nyoprettede Understøttelsesselskab «Borgervennen».

Den Berømmelse, der er knyttet til hans Navn, skyldes dog
væsentlig den Omstændighed, at han er den kongl. Porcellænsfabriks 
Skaber. Efter flere Aars Experimenteren var det lykkedes
ham at fremstille haardt Porcellæn. I 1774 udstedte han derfor en
«Indbydelse til et Participantskab i en dansk Porcellænfabrik»,
og trods store Vanskeligheder kom Fabrikken Aaret efter i Stand,
hvad der i høj Grad frydede Datiden; det kongl. Landhusholdningsselskab 
sendte ham sin store Guldmedaille. Gjennem sin Svoger
Lægen Theodor Holm, adlet Holmskjold (s. VII, 604), der den
Gang var Kabinetssekretær hos Enkedronning Juliane Marie,
opnaaede han den uundværlige høje Protektion, der bl. a. gjorde, at
Fabrikken 1779 overtoges af Staten, ved hvilken Lejlighed M. med
Justitsraads Titel udnævntes til den kongelige Fabriks Inspektør og
modtog en emailleret Gulddaase med 1000 Rdl. i. Da Fabrikkens
Styrelse efter Holmskjolds Død fik en ny Ordning, blev M. (1794)
«kunstforstandig Administrator» ved Fabrikken, og som saadan
virkede han til 1801, da han efter 26 Aars utrættelige Arbejde
traadte tilbage. Fabrikken havde under hans Ledelse vundet et
Navn, som dette dens første Tidsrum endnu har bevaret. Nutiden
værdsætter i høj Grad Arbejderne fra den Müllerske Periode. Efter
1801 stod M. som Konsulent for Direktionen i alle Sager Fabrikken 
578                                         Muller, Frantz Heinr.

vedrørende,   men   1811   synes   han   at  være   flyttet   fra Kjøbenhavn.

4.   Marts 1820 døde han i sit 88.  Aar i Hillerød.

Rawert, Danmarks industr. Forhold S. 304 ff. Ingerslev, Danmarks Læger
og Lægevæsen II, 650 ff. Nyrop, Den danske Porcellænsfabrikations Tilbliven
(1878). K. Madsen, Den kgl. Porcellænsfabrik i forrige Aarh. (1893). Tidsskr.
f. Kunstind. 1893, S. 208 ff.                                                             £ Nyrop.

Miiller, Frederik Adam, 1725-95, Kobberstiksamler, var født
paa Boller ved Horsens 28. Maj 1725. Forældrene vare Peter M.
(f 1749), Forvalter paa Boller, og Aurelia f. Anchersen (f 1754).
Han blev Student fra Horsens Skole 1743 og gik Kontorvejen.
1758 blev han Hofskriver, 1765 Stempelpapirforvalter i Danmark og
Norge og Justitsraad, 1774 Etatsraad og 1784 Konferensraad. Han
døde 27. Febr. 1795. Som Embedsmand har han ikke efterladt sig
større Spor; derimod maa han nævnes med Ære som flittig og kyndig
Samler af «Pinacotheca Dano-Norvegica», som er en af det store
kongl. Bibliotheks ypperste Skatte, og som efter hans Død
erhvervedes til Bibliotheket for en Livrente til Datteren. I over 50 Aar
havde M. samlet disse Kobbere (4-5000), ordnet dem systematisk
og forfattet en udførlig haandskreven Katalog over dem; hans Søn
A. G. M. (s. ovfr.) har udgivet en Udsigt over hele Samlerværket (1796).
Da den nys erhvervede Wasserschlebeske Samling af Kobbere og
overhovedet alle Kobberstikkene paa det kongl. Bibliothek skulde
ordnes, og der i den Anledning 1783 nedsattes en Kommission,
var M. Medlem af denne; dette Kæmpearbejde, systematisk Ordning
af 76244 Kobbere, varede fra 1783-90; det udførtes dog
hovedsagelig af Wiedewelt. M. var Medudgiver af «Beskrivelse over
danske Mønter og Medailler i den kongl. Samling» (1791). M.
havde i 1763 ægtet Marthe Sophie Garboe, Datter af Konsistorialraad
G. i Tikjøb; hun døde 20. Febr. 1780.

Werlauff, Efterretn. om det st. kgl. Bibliothek.    Båden, Univ.-Journ. 1795,

5.  47 f.    Meier, Wiedewelt S. 133. 143 f. 273.                             ft J. Meier.

Miiller, Frederik Gotthold, 1795-1882, Officer, blev født
17. Juni 1795 i Fjellerup (Randers Amt), hvor Faderen, Thomas
Høeg M. (døbt i Nordborg 22. Jan. 1755), var Præst. Moderen
var Dorothea f. Kallager (døbt 15. Juli 1764 f 30. Dec. 1839). Den
velhavende Fader tog 1798 sin Afsked og flyttede til Kjøbenhavn,
hvor han døde i. Febr. 1802, men allerede i. April 1803 fik M. i
Kontrollør ved det Schimmelmannske Sukkerraffinaderi Hans Severin
Benzon en omhyggelig Stiffader. Det travle militære Liv i Hoved-Hovedstaden efter 1801 vakte Drengens Lyst til Soldaterstanden. Som
13 Aars Purk kom han ind paa Frikorporalinstituttet, hvorfra han
1810 afgik som Sekondlieutenant i Prins Frederik Ferdinands
Dragonregiment. Dette var blevet oprettet 1807 og havde endnu ingen
fast Garnison, men flakkede om paa Landet, hvor M. førte et
fornøjeligt, ubundent Liv, der snart blev fortsat uden for Sjælland,
uden at det førte til alvorlig Kamp. I Dec. 1813 stødte
Regimentet til det ved Kolding formerede Reservekorps, hvorfra
Landgrev Carl trak det ned til Flensborg; men kort efter maatte det
paa Kongens Befaling marchere tilbage til Armeen paa Fyn. 1814
kom det atter til Sønderjylland for i Forbindelse med andre
Tropper at sikre mod et Overfald af Carl Johan. Efter et kort Ophold
paa Sjælland marcherede Regimentet ud for at okkupere Frankrig,
men ved Bremen standsedes Bevægelsen, og Regimentet gik tilbage
til Holsten. Endelig i Slutningen af 1815 fik M. en længere
Udkommando, i det hans Regiment hørte til de 5000 Mand danske
Tropper, der okkuperede Nordfrankrig indtil Efteraaret 1818. Inden
Hjemmarchen ægtede M. 21. April 1818 Maria Carolina Ferdinanda
Augusta v. Gähler (døbt 13. Juni 1791 d. 16. Nov. 1861), Datter af
Generalmajor C. F. v. G. (VI, 420).

Hjemkommen fra Frankrig fik M. en rolig Periode i Regimentets 
første Garnison, Aarhus, indtil han 1833 blev Adjudant hos
Arveprins Ferdinand. Hans Hoftjeneste blev afbrudt ved adskillige
Rejser, bl. a. for at overvære Troppeøvelserne ved Odessa,
Lüneburg og i Baden, men især ved Deltagelse i den 1. slesvigske
Krig. M., der 1827 var bleven Ritmester, 1839 Major, 1848
Oberstlieutenant, hørte i 1849 (da han blev Oberst) til Ryes Korps og
deltog i Kampen ved Kolding, hvor Sønnen Carl Frederik Ferdinand 
(f. 1829) blev saaret (han faldt 3. Juni s. A. ved Fredericia).
Senere ledede M. med et af alle 3 Vaaben sammensat Kommando
den smukke Fægtning ved Aarhus. 1850 var M. Stabschef ved
Reservekavalleriet, som dog ikke spillede nogen virksom Rolle.
Efter Krigen vendte M. tilbage til Arveprinsen og var tillige
Stabschef ved den sjællandske Generalkommando. 1851 Kommandør af
Danebrog. Ved Udnævnelsen til Generalmajor 1856 fik han 1.
Kavalleribrigade og blev samtidig Pladskommandant i Slesvig. De
vanskelige Forhold i Hertugdømmerne krævede hos de højere
Officerer en Karakterfasthed og politisk Selvstændighed, som man ikke
tiltroede M., hvorfor han 1860 fik sin Afsked. Han flyttede da til 
Louisenhøj ved Aarhus og boede fra 1873 hos en Svigersøn paa
Stenderupstrand ved Lille Bælt, hvor han døde 9. Jan. 1882.

Museum 1894, II. 
Milit. Repertorium 1838. 
Tidsskr. f. Krigsvæsen 1856.
Erslew, Forf. Lex. (under Møller).                                                            

Lesser.



Müller, Georg Heinrich Waldemar, 1762-1834, Lexikograf,
blev født i Hannover 3, Dec. 1762, gik i Latinskolen i sin Fødeby
og studerede Theologi indtil 1783, men kom i 1786 til Danmark
som hvervet Underofficer. I 1802 blev han ansat som Lærer ved
det holstenske Militærinstitut i Rensborg, udnævntes i 1808 til 
Premierlieutenant, gik af som Kapitajn 1815 og blev i 1823 Rektor
ved Kommuneskolen i Friedrichsberg (Slesvig). I 1827 nedlagde
han sit Embede og døde 12. Juli 1834. Han udgav nogle Lærebøger 
i tysk Grammatik, oprindelig som Anhang til «Neues dänisch-deutsches 
Wörterbuch zum Gebrauch für Deutsche» (2 Bind, 1800).
Senere udgav han «Tysk-dansk Ordbog» (3 Bind, Kiel 1807-10).
Nogle danske Digte af ham findes i «Eidora».

Lübker u. Schröder, Schlesw.-Holst.-Lauenb. Schriftsteller-Lex. 
Alberti, Schlesw.-Holst.-Lauenb. Schriftsteller-Lex.                                     

C. A. Nissen.



Müller, Hans Christian Diderik, 1835-1902, Præst, Politiker og Forfatter. 
M. er Søn af Kasserer ved Odense Fattigvæsen og
Fyns Stifts Sparekasse, Kancelliraad Hans M. og Marie Margrethe
f. Lütken, fødtes 5. Sept. 1835 i Odense, blev Student fra sin
Fødeby 1854 og theologisk Kandidat 1859. M. arbejdede derefter
i en Aarrække paa Skolevæsenets Omraade og var navnlig 
Underbestyrer af Professor Bjerrings Pigeskole 1863-75, ligesom han
1870-78 var Medlem af Kommissionen for Afholdelse af 
Skolelærerexamen. I 1875 overtog han gejstligt Embede som Sognepræst
for Bregninge paa Taasinge, blev 1882 Sognepræst for Ledøje og
Smørum og 1886 for Herfølge og (indtil 1893) Sædder.

Allerede som ung theologisk Kandidat gjorde M. sig i Tyskland 
og Schweits bekjendt med kirkelige Forfatningsforhold og
Anstalter for Fattigpleje, nød fra 1866 i flere Aar kultusministeriel
Understøttelse til Studium af Kirkeret og udgav i Aarene 1868-71
sit Hovedarbejde: «Om Stat og Kirke eller de religiøse og kirkelige 
Forhold i Danmark efter Danmarks Riges Grundlov» (ufuldendt),
et Værk, hvis Indholdsrigdom maa anerkjendes, selv om dets 
Grundbetragtning af Folkekirken som selvstændigt Retssubjekt ikke kan
holde for en skarp juridisk Prøvelse. Sine kirkeretlige Anskuelser
har M. desuden jævnlig hævdet i Tale og Skrift. I Midten af 

Treserne var M. en virksom Deltager i Forhandlingerne om de
ringerestillede Samfundsklassers Kaar og udarbejdede i 1866 i 
Centralkomiteens Udvalg det første Udkast til Kjøbenhavns fælles 
Velgjørenhedsforening. I Aarene 1869-72 repræsenterede M. 
Middelfartkredsen i Folketinget og deltog med Iver i Behandlingen af
Spørgsmaal om Kirke og Skole, Videnskab og Kunst og  Landbosager. 
Han har desuden flere Gange stillet sig til Folketingsvalg
uden at opnaa Valg og i en anselig Række Bladartikler og 
politiske Skrifter forfægtet det konservative Partis statsretlige Anskuelser.
Bekjendte ere end videre hans grundige Haandbøger over de 
politiske Valg 1848-94 (1867 og 94) og Ministerierne 1848-66 (1867).
M. hører utvivlsomt til de Mænd, der ere bedst hjemme i Danmarks
politiske Historie siden 1848. Som Taler og Skribent har han baade
Slagfærdighed og Originalitet, men Stoffets Beherskelse staar ikke
altid fuldt paa Højde med dets Righoldighed.

H. indgik Ægteskab 8. Sept. 1870 med Cornelia Marie 
Nicoline Frimodt (f. 1836 d. 1888), Datter af Godsinspektør paa 
Lerchenborg Johan F. og Marie Nicoline Cathrine f. Nielsen. 21. April
1891 ægtede han Ida Juliane Jacobine Bull (f. 1850), Datter af
Lithograf Otto Adolf Emil B. og Elise Margrethe f. Frantzen.
M. døde 24. Febr. 1902.

Elvius, Danmarks Præstehist. 1869-84 S. 326.

M. P. Friis.



Müller, Heinrich, 1759-1814, Theolog, blev født 25. Febr. 
1759 i Jørl i Flensborg Amt, hvor hans Fader, Johan Friedrich M. 
(d. 1758), var Præst. Fra 1779 studerede han i Kiel og blev 1782
ansat som Kateket ved det af Prokansler J. A. Cramer stiftede
Skolelærerseminarium i Kiel. 1785 blev han examineret i 
Glückstadt og Aaret efter ansat som Diaconus ved Nicolaikirken i Kiel.
1788 blev han extraordinær theologisk Professor og tillige 
Førstelærer ved Seminariet. Han vandt et Navn som udmærket Kateket;
men da der rejstes en stærk Polemik mod Seminaristernes 
Kristendomsundervisning, foranstaltede den danske Regering en 
Undersøgelse af Forholdene, hvoraf Følgen blev, at M. afskedigedes fra
sit Embede ved Seminariet (1805), men samtidig udnævntes til 
Professor i Filosofi ved Universitetet. S. A. fik han den filosofiske
Doktorgrad i Kiel. Han var en livfuld, energisk Personlighed, der
i høj Grad nød Anseelse blandt de studerende; men i religiøs
Henseende var han Stokrationalist og gjennemførte denne Retning
til Yderlighed. Sokratisk Begrebsudvikling var Princippet i hans
Foredrag. Hans Hovedværk er en «Lehrbuch der Katechetik mit 
besonderer Hinsicht auf den katechetischen Religion sunterricht», der
blev udgivet efter hans Død (Altona 1816; 2. Opl. 1823) af den
bekjendte Præst N. Funk i Altona, Forfatter af den berygtede
«Altonaer-Bibel». En af M.s begejstrede Disciple, Seminarielærer
C. Carstensen i Kiel, skrev en udførlig Kommentar i 2 Bind over
denne Lærebog, hvis formelle Fortrin godt kunne anerkjendes,
selv om man tager nok saa stor Afstand fra Indholdets
Beskaffenhed. Under de ved Krigen foranledigede mange Uroligheder i
Kiel bukkede M. under, i det hans Helbred længe havde været
svækket. Han døde 9. Febr. 1814, og hengivne Disciple have rejst
ham et Mindesmærke paa Kirkegaarden i Kiel. Han var 2 Gange
gift: 1. med en Datter af Præsten A. F. Schetelig i Schønberg i
Holsten, 2. med en Datter af Professor Trendelenburg; hun
overlevede ham.

Schlesw.-Holst. Prov.-Berichte 1815, S. 35 ff. 
Thiess, Gelehrtengesch. d. Universität zu Kiel II, 332 ff. 
Allg. Deutsche Biographie XXII. 
Lübker u. Schrøder, Schlesw.-Holst.-Lauenb. Schriftsteller-Lex. 

A. Jantzen.



Müller, Henrik, 1609-92, Rentemester, Søn af Heinrich M.,
Kjøbmand i Itzeho, og Cathrine Lorentzen, er født i Itzeho 16. Marts
1609. Hertugdømmernes Statholder Gert Rantzau tog sig af ham
og lod ham opdrage paa Breitenburg sammen med sin Søn
Christian R.; dernæst fulgte han 1627 denne til Sorø Akademi. Nogen
Tid efter fik han en ringere Ansættelse i det tyske Kancelli og
kom derefter 1630 i Tjeneste hos Statholderen i Kjøbenhavn, den
senere Rigshofmester Frands Rantzau. Umiddelbart efter hans Død
blev han af Christian IV 17. Nov. 1632 ansat som hans
Kammerskriver. I denne ansvarsfulde Post, der gav ham Bestyrelsen af
de under Kongens eget Kammer hørende Finanser, forblev han i
henved 9 Aar; i Løbet af den Tid ægtede han 8. Maj 1636 Sophie
Hansdatter (f. 26. Juni 1616), en Datter af Raadmand Hans Jensen
i Varberg og Drude Root; med hende havde han tidligere en Søn.
I Maj 1641 udnævntes han derpaa til Tolder i Kjøbenhavn; men
omtrent fra dette Tidspunkt begyndte han tillige en overordentlig
omfattende privat Handelsforretning, der lagde Grunden til hans
store Formue. Forretningen bestod væsentlig i Leverancer af
Tømmer, Materialier og Proviant til Holmen, ligesom han leverede
Skibe under Krigen med Sverige 1644-45; i Tiden fra 1640-49
beløb hans Fordringer paa Staten for disse Leverancer sig til den
vældige Sum af over 690000 Rdl. Men Forretningen var utvivlsomt 
forbunden med store Besvigelser, der dels beroede paa, at han som
Tolder ofte undlod at lade sig selv betale Toldafgift af de indførte
Varer, dels bestode i urimelige højt opskruede Priser og andre
Misligheder; senere opgjordes det, at han paa denne Maade havde
forfordelt Kronen til et Beløb af over 260000 Rdl. Naar han kunde
gjennemføre denne Trafik, laa det for en Del i hans store merkantile 
Dristighed, der ikke lod ham gyse tilbage for nogen Risiko,
men navnlig i hans nøje Forbindelse, vistnok af en tvivlsom
økonomisk Art, med Bestyreren af Statens Finanser, Corfits Ulfeldt.
Sine Fordringer fik han vederlagt paa mange Maader, i Kontanter,
i Varer, i Anvisninger paa Kronens Indtægter og dernæst i
Afstaaelse af dens Ejendomme. Ad den sidste Vej kom han i
Besiddelse af store Pladser i Kjøbenhavn, ved Møntergade, uden for
Østerport, ved Vesterport, hvor han fik en Vandmølle, men navnlig
paa Slotsholmen. Paa den vestlige Del af denne, den saakaldte
Skarnholm, fik han en Grund 1646, i Dec. 1647 fik han en langt
større imellem Børsen, Knippelsbro og Stranden og tillige en ved
Provianthuset. Paa Grunden ved Børsen paatog han sig at opføre
Pakhuse, paa den ved Provianthuset et Boldhus og et Værtshus, der,
hvor nu Ministerialbygningen staar. Det blev ogsaa prægtige
Bygninger, som han her rejste; han fik tilmed store Privilegier for
Værtshuset, hvilket han dog 1652 overdrog til Hofmarskallen Adam
Heinrich Pentz, medens Boldhuset overtoges af Kongen 1658. Saa
længe Corfits Ulfeldt var ved Magten, var .hans Stilling urokket.
Til Festlighederne i Anledning af Frederik III's Hylding og Kroning
1648 var han den foretrukne Leverandør og leverede Kramvarer,
Vin m. m. til Beløb af o. 230000 Rdl. Paa flere Maader udvidede
han sin Virksomhed, anlagde et Saltværk paa Slotsholmen,
erhvervede 1649 Hjortholm Mølle (det nuværende Frederiksdal) for der
at oprette en Fabrik for Messingtraad og Jærnværk og lagde
Grunden til sin Stilling som Godsejer ved 1651 at faa udlagt Kronens
Gods Lønborggaard i Jylland. Endelig blev han 21. Marts 1651
udnævnt til Generaltoldforvalter over Danmark med Ret til at
udnævne og afskedige de lavere Toldembedsmænd.

Da syntes med Corfits Ulfeldts Fald i Juli 1651 pludselig alt
at ramle sammen for ham. Han blev en kort Tid endog arresteret,
Kongen var opbragt paa ham, den nedsatte Undersøgelseskommission 
kom til Klarhed over hans Besvigelser. Men hurtig svømmede
han dog atter oven paa Strømmen. Regeringen trængte til ham,
til hans Penge, til hans finansielle Indsigt, til hans merkantile og 
industrielle Dygtighed; han hørte i det hele til den Kreds af
Kjøbmænd, som den ikke kunde undvære, stod i Forbindelse med
Marselierne og dens udenlandske Kreditorer. Han fik stor
Indflydelse paa Affattelsen af den nye og vel gjennemtænkte Toldrulle
af 1651, fik 1652 en særlig høj Rang som Generaltoldforvalter, og
da han 1655 ønskede at fratræde denne Stilling, blev han i Steden
i Avg. d. A. udnævnt til Medlem af det nyoprettede Admiralitetsraad, 
der havde Styrelsen af Søetaten under sig. Stadig vedblev
han at være Leverandør og var nu tillige Laangiver til Kronen.
Særlig fik han Lejlighed hertil under Krigene med Sverige 1657-60.
Sammen med Marselierne og Poul Klingenberg paatog han sig i
Efteraaret 1657 Underholdningen af 10000 Mand i 6 Maaneder, og
under Kjøbenhavns Belejring var han den, som Regeringen atter
og atter henvendte sig til i sin Nød. Ved Siden deraf var han
Matadoren i hele det private Handels- og Industriliv. Han fik
1652 og 1653 Privilegier paa at lade Grønland og de vestindiske
Øer besejle og udsendte Skibe der til, han var Parthaver i et
afrikansk Handelskompagni, han overtog Driften af norske Bjærgværker,
saaledes Kvikne, Østerdals og Løkkens Kobberværker. Sine Døtre
giftede han ind i det fornemste borgerlige Aristokrati i Kjøbenhavn,
i Bartholinernes og Finckernes Slægt, en af hans Sønner var gift med
en Datter af den ovfr. S. 142 nævnte Selius Marselis. Som
Admiralitetsraad var han oftere om Bord paa Flaaden og var navnlig
virksom for at skaffe det belejrede Nakskov Undsætning. Under
Kjøbenhavns Belejring overdroges der ham forskjellige Virksomheder
med Hensyn til Mønstring og Indkvartering, og han var Medlem
af flere Kommissioner. En ren politisk Rolle spillede han under
Krigen 2 Gange: i Febr. 1658 sendtes han til Fredsforhandlingen
i Taastrup for at paavirke sin gamle Velynder Corfits Ulfeldt -- 
med hvem han aldrig helt havde afbrudt sin Forbindelse -- til
en imødekommende Holdning, og i Avg. s. A. var han, hvad der
tjener til hans Ære, ivrig for at faa Regeringen til at give
Kjøbenhavn Privilegier, i klar Erkjendelse af disses Betydning for 
Borgernes Beredvillighed til at gjøre Modstand mod Belejrerne. Endelig
begynder med Statsforandringen 1660 et nyt Afsnit af hans Liv, i
Nov. s. A. blev han udnævnt til Rentemester, Kammerraad og
Assessor i Skatkammerkollegiet.

Men under alt dette havde han ikke i sit Forhold til Staten
forsømt sine personlige Interesser. Stadig var der blevet givet ham
Anvisning paa Kronens Indtægter, især Toldafgifter, for at dække 
hans Fordringer. Fra 1658 begyndte han at blive en af dens store
Panthavere i Gods. I Maj d. A. fik han paa denne Maade Sæbygaard 
med Krongodset i Løve Herred, i Juli 1660 fik han Pant i
Dragsholm, Skanderborg og Stjærnholm Len. 1662 forenedes med
Pantsætningen Stillingen som kongelig Amtmand over Sæbygaard
Amt, tillige blev han s. A. Amtmand over Kalundborg Amt og fik
det i Forpagtning, 1664 desuden Amtmand over Dragsholm Amt.
Men han, der som Rentemester var ivrig Talsmand for Forandringen
af Kronens Pantegods til Udlæg som Ejendom, virkeliggjorde nu i
Løbet af 1663 og 1664 denne Plan for sit eget Vedkommende.
Han fik saaledes udlagt en Del af Roskilde Len og Ringsted Amt,
hele Dragsholm og Sæbygaard Amter, i alt, sammen med den 1651
udlagte Lønborggaard, 13-14000 Tdr. Hartkorn for mellem 460000
og 500000 Rdl.; Kalundborg Amt opgav han derimod 1664, da det
udlagdes til Gabriel Marselis. Hertil kom endnu 1668 de jyske
Herregaarde Tyrrestrup og Søvind; andet Gods kjøbte han af
adelige. Det udlagte Gods benyttede han nu for en Del til at
oprette Herregaarde af nedlagte Bøndergaarde, saaledes Lejregaard
(nu Ledreborg) i Voldborg Herred, Anneberggaard i Ods Herred;
imellem hans andre Herregaarde skal nævnes Kattrup
(Raschenberg) og Gundetved (nu Selchausdal) i Løve Herred, Skjoldnæsholm
i Ringsted Herred, Kornerupgaard i Sømme Herred, Øllingsøgaard
paa Laaland, Stensballegaard i Jylland o. fl. Men de fleste af
Herregaardene overdrog han til sine Børn, og Amtmandsposterne
over Sæbygaard og Dragsholm Amter fratraadte han 1671.
Imidlertid vare hans Forretningsiver og Ærgjerrighed langtfra udtømte.
I 1662 havde han skaffet sig Privilegier baade paa et
Sukkerrafinaderi i Kjøbenhavn og paa Handel paa den ene Fjerdedel af
Island for sig og Parthavere. Endelig benyttede han Griffenfeld,
som han havde benyttet Ulfeldt. Han fik i Rigskanslerens
Velmagtsdage 1673 Skjøde paa Kongsberg Sølvværk, paa Jordegods i
Thrøndelagen og Birkeret til 5 Birker i Sjælland og Jylland og
1. Maj 1674 Adelsbrev og adelige Rettigheder for sig, sine Børn
og sine 3 Svigerdøtre; 7. Maj fik han end videre Ret til at sætte
et adeligt Skjold og Vaaben over sin 3. Marts 1669 afdøde Hustru
Sophie «med Tilnavn Rosenstjerne», hvor det behøves kunde. Kort
i Forvejen havde han udstedt en Obligation til Griffenfeld paa
4000 Rdl.

Men herved var ogsaa hans Lykkes Toppunkt naaet. 1679 tog
han Afsked fra sine Embeder; han blev Etatsraad, men hans 
materielle Stilling var undergravet. Han var en Forening af et
Handelsgeni og en Svindler, og de fleste af hans Handels- og
Industriforetagender havde alt andet end betalt sig. I Kvikne Kobberværk
styrtede 1677 den bedste Grube sammen, og han maatte sælge det
1683. S. A. maatte han tilbagegive det stærkt forgjældede
Kongsberg til Kongen. Men hertil kom, at hans Godser langtfra betalte
sig; under den Skaanske Krig tyngede Skatterne voldsomt paa ham,
og han kom i stor Restance til Kronen. Under alt dette
indhentede Nemesis for hans Besvigelser ham. Den store
Revisionskommission under Christian V tog hans gamle og nyere Regnskaber
for sig, kom efter 1680 til det Resultat, at han skyldte Kronen over
130000 Rdl., og idømte ham desuden en Bøde af 43000 Rdl. Den
ulykkelige gamle Mand henviste forgjæves til, hvad han i sin Tid
havde ydet Staten af Hjælp i de trange Tider; det hele, han
foreløbig opnaaede, var Nedsættelsen af Bøden til det halve. Han var
fuldstændig ødelagt; 1684 og 1685 holdtes der Avktion over en af
hans Gaarde i Kjøbenhavn og over hans Indbo paa Dragsholm,
1685 gjorde Kjøbenhavns Magistrat Indførsel paa de fattiges Vegne
i hans Kapel i Frue Kirke, 1688 maatte han efter en lang Proces
udlægge Dragsholm og Anneberggaard til Familien Texeira. 1686
havde dog Kongen bevilget ham en aarlig Pension paa 500 Rdl.
S. A. flyttede han fra Kjøbenhavn og ud til Kornerupgaard, hvor
hans Datter Anna Cathrine levede som Enke efter Dr. jur. Caspar
Bartholin. Her blev han til 1690 og tog da til sin anden Datter,
Drude, Enke efter Kancelliraad Thomas Fincke paa Lejregaard.
Under Opholdet her døde han 2. Marts 1692, næsten 83 Aar
gammel. Hans Lig blev nedsat i Familiegravstedet i Nicolai Kirke i
Kjøbenhavn. Paa en af hans Sønners Andragende havde Kongen
bevilget 500 Rdl. til Begravelsen, da Familiens Vilkaar vare saa
slette, at de ellers ikke kunde faa ham hæderlig i Jorden.

M. Henrichsens Ligprædikener IV, 329 ff. 
Universitetsprogr. 1692. 
Saml. t. d. norske Folks Sprog og Hist. III, 137 f.; V, 421 f. 
Kirkehist. Saml. 3. R. V, 539 ff. 
Fridericia, Adelsvældens sidste Dage S. 170 f 
Museum 1894, II, 73 ff.

J. A. Fridericia.



Müller, Henrik, 1635-1717, Amtmand, ældste Søn af foran
nævnte Rentemester Henrik M. (d. 1692), fik 1664 af Faderen
overdraget Herregaarden Lønborggaard, blev 1671 Kancelliraad og
Assessor i Admiralitetskollegiet, 1678 Kammerraad, hvorpaa han 1682
udnævntes til Amtmand over Skivehus Amt, hvilken Stilling han
beklædte til 1714; fra 1686 var han tillige Kommissær ved 
Kirkegodset i Viborg Stift. 20. Maj 1661 blev M. gift med Constantia
Marselis (f. i Amsterdam 1642), Datter af Postdirektør Selius M. (ovfr.
S. 142); han døde 1717 (begr. 3. Sept.) paa Lønborggaard, hvor
ogsaa Hustruen var død 17. Jan. 1707. 

C. E. A. Schøller.



Müller, Jens, 1711-73, Præst, fødtes i Skjelskør, hvor
Faderen, Caspar M. (d. 1735 som Sognepræst i Høve), da var Kapellan.
Moderen hed Anna Maria f. Kjerulf (f. o. 1683 d. 17. Nov. 1737). Han
deponerede 1730 fra Slagelse, kom efter sin Attestats 1734 til
Tønsberg som Huslærer hos Sognepræst Marcus Faye, hvis personelle
Kapellan han blev 1736. 1739 blev han resid. Kapellan, 1746
Vicepastor med Succession paa Sognekaldet, som han tiltraadte 1751.
1759 blev han Provst og var i sit Embede til sin Død, 1. Maj 1773.
Han har gjort sig fortjent ved sine topografiske og personalhistoriske
Arbejder. Hans Beskrivelse over Tønsberg By (1750) er en udførlig
Fremstilling af alt, hvad han i Sagaerne har fundet om denne
Norges ældste Kjøbstad, men har sin væsentligste Interesse ved
Skildringen af Forholdene der i hans egen Tid. Hans andet og
større Arbejde, Beskrivelse over Jarlsberg Provsti, der udkom 1772,
Aaret før hans Død, er i personalhistorisk Henseende af megen
Betydning. Gift 1. (1737) med Christence Cathrine Faye (d. 8. April
1745), Datter af Marcus F., Sognepræst til Mariæ Kirke i Tønsberg
(f. 1683 d. 1751), og Margrethe f. Weinwich: 2. (Avg. 1746) med
Karen Clarine Samsing.

J. Müller, Beskriv. ov. Jarlsberg Provsti S. 39. 

D. Thrap.



Müller, Jochum Nicolai, 1775-1848, Søofficer, Søn af Kantor
Henrik Jacob M. (d. som Overfiskevejer i Bergen) og Charlotte
Amalie f. Gram, er født i Throndhjem 1. Febr. 1775. Fra sit 13.
Aar fór han til Koffardis indtil 1791, da han kom ind paa
Kadetakademiet; han blev derefter Sekondlieutenant i Marinen 1796,
Premierlieutenant 1802, Kapitajnlieutenant 1810. Efter Norges
Adskillelse fra Danmark opterede han for dette Land og traadte over i
den norske Marine. Som dansk Officer debuterede han med at
studere Skibsbyggeri under den bekjendte Fabrikmester Hohlenberg,
var derefter paa Togt til Ostindien, men har navnlig gjort sig
bemærket ved sin Deltagelse i Slaget paa Reden 2. April 1801. Han
kommanderede ved den Lejlighed Stykprammen «Hajen», armeret
med 20 Kanoner, med hvilken han tappert værgede sig, bl. a. mod
Ilden fra Nelsons Skib «Elefanten» samt Linjeskibet «Glatton». Da 
han til sidst maatte overgive sig, førtes han som Fange til Nelson,
der behandlede ham med stor Agtelse. Der er i Norge senere
blevet fremsat den Formodning, at det skulde være M. og ikke
Willemoes, Nelson omtalte saa særdeles rosende for Kronprinsen.
Med al Anerkjendelse for førstnævnte kan dette dog ikke
indrømmes, hvilket O. Lütken indgaaende har bevist i «Nær og Fjærn»
(Nr. 395). Under Englændernes Overfald 1807 var M. ansat ved
Kanonbaadsflotillen, der gjentagne Gange kæmpede mod den
engelske lette Eskadre. Efter eget Ønske overgik han efter
Kapitulationen til Norge, hvor han den paafølgende Vinter udviste god
Konduite med en Fangetransport, der overførtes til Skagen, senere
(1808) med Ære deltog i Expeditionerne til Hvaløerne og
Strømstad og i 1809-11 ledede en Expedition til Nordlandene, hvor
han forjog de engelske Krydsere samt opbragte en Del Priser.
Ved det anstrængende Liv i og ved Finmarken paadrog M. sig en
alvorlig Sygdom, som det varede et helt Aar at overstaa. 1814
ægtede han Louise Charlotte de Tuxen (hvilket Ægteskab blev
barnløst), Datter af Admiralitetskommissær Louis de T.

1815 indtraadte M. i den norske Marine som Kapitajn, avancerede 
1824 til Kommandørkapitajn, 1836 til Kontreadmiral og 1843
til Viceadmiral. 1815 ansattes han som Chef for Frederiksværns
Værft, 1817 som Chef for Søkadetkorpset, 1825 som Generaladjudant.
Efter Admiral Fabricius' Afgang 1836 blev han Marinens højstbefalende, 
i hvilken Egenskab han var Medlem af forskjellige vigtige
Kommissioner. Ved Kong Carl Johans Begravelse 1844 var det M.,
der bar Rigsbanneret. Aaret efter erholdt han Afsked og trak sig
tilbage til Christiania, hvor han døde 2. Jan. 1848.

Norske Saml. II,  327 ff. 

C. With.



Müller, Johan, 1605-72, Retslærd, Professor og Borgmester,
var født i Rostock. Efter Skolegang i sin Fødeby studerede han
Retsvidenskaben i Greifswald og andensteds, gjorde siden Rejser i
Frankrig og Italien som Hovmester for nogle unge studerende fra
Lybek. Efter sin Hjemkomst blev han Advokat i Flensborg og
1645 Raad hos Hertug Hans Christian af Sønderborg (VI, 575).
Da han 1649 i en Lenssag paa sin Herres Vegne besøgte Kjøbenhavn, 
gav dette Anledning til, at han s. A. kaldtes til Professor
juris ved Universitetet her; 1650 tog han Doktorgraden i Rostock.
Skjønt han næppe var meget fortrolig med akademiske Sager, blev
han dog 1651 valgt til Universitetets Rektor. Under Kjøbenhavns 
Belejring opholdt han sig med sin ældste Søn i Rostock, medens
hans Hustru Agnete, Datter af fhv. Kansler og kongl. Raad
Christoffer v. d. Lippe (X, 339), med 6 yngre Børn var forbleven i den
belejrede Stad. 1661 modtog han Kaldelsen til Borgmester i
Flensborg, hvormed han synes at have forbundet Stillingen som Raad
hos Hertug Christian Adolf af Sønderborg (III, 532). Han døde
22. Jan. 1672. Hans Skrifter indskrænke sig mest til juridiske
Disputatser. En Søn af ham var Dr. jur. Johan M., Inspektør over
Haderslevhus Amt (d. 1702), en anden Søn, Biskop Christian
Rudolph M., er nævnt ovfr.

Vinding, Academia Haun. S. 389 ff. 
Moller, Homonymoscopia S. 949.
Moller, Cimbria lit. II. 
Worm, Lex. ov. lærde Mænd II. 

H. F. Rørdam.



Müller, Johan Conrad, 1789-1869, Læge, var en Søn af
Kjøbmand Peter M. og Barbara Elisabeth f. Kock og fødtes i
Kjøbenhavn 22. April 1789. Dimitteret til Universitetet fra
Borgerdydskolen i Kjøbenhavn 1804 studerede han Lægevidenskab, blev
1807 kirurgisk Kandidat ved Frederiks Hospital, kort efter tillige
Amanuensis hos Herholdt og tog 1810 kirurgisk Examen. Derefter
fungerede han som Interimsreservekirurg ved det kirurgiske Akademi,
som Kandidat ved Fødselsstiftelsen og som Reservekirurg ved
Almindeligt Hospital. 1812 blev han Regimentskirurg og fik 1818
Kapitajns Rang. 1836 disputerede han for den medicinske
Doktorgrad efter Fakultetets Indbydelse, 1838 udnævntes han til Armeens
Stabskirurg (1842 Stabslæge) og i Forbindelse dermed til Medlem
af Sundhedskollegiet og af Direktionen for Garnisonshospitalet.
S. A. fik han Professortitelen og blev end videre Medlem af det
slesvig-holstenske Sanitetskollegium. 1857 blev han Etatsraad og
1862 Kommandør af Danebrog. 1863 erholdt han Afsked fra sin
Embedsstilling, og 12. Maj 1869 indtraf hans Død.

M. var en vel begavet Mand, i Besiddelse af videnskabelig
Sans og Evne. I sine tidligere Aar fordybede han sig i frenologiske
Studier, senere toge hans videnskabelige Interesser en mere
praktisk Retning og samlede sig navnlig om Fødselsvidenskaben, fra
hvis Omraade Æmnet for hans dygtige Doktordisputats er hentet.
Da Barselfeberens Hærgen i Fødselsstiftelsen i 1840 medførte dennes
foreløbige Lukning og Oprettelsen af en interimistisk Fødselsstiftelse,
blev Ledelsen deraf betroet ham, og af denne hans Virksomhed
resulterede flere værdifulde Tidsskriftsafhandlinger, hvori han blandt
andet -- i Modsætning til den da herskende Opfattelse -- udtalte 
sig for Barselfeberens Opstaaen ved Smitte, forplantet gjennem
Jordemødrene. Af «Journal for Medicin og Kirurgi» var han Medredaktør
og Medudgiver (1834-35). I hans senere Aar lagde de brydsomme
Embedsforretninger fuldt Beslag paa hans Tid og Kræfter, og de
voxende Krav, der stilledes til ham i administrativ og organisatorisk
Henseende, formaaede han ikke altid at tilfredsstille; men ogsaa
paa det militære Sundhedsvæsens Omraade har han indlagt sig
baade praktiske og litterære Fortjenester. -- Han var gift 1. (1812)
med Cathrine Gunild Lykke, f. Hengene (d. 1828), Datter af Erik
Johannsen H., og 2. (1829) med Ursula Beata f. Linde, Datter af
Zahlkasserer, Etatsraad Conrad Daniel L.

Erslew, Forf. Lex. 
Smith og Bladt, Den danske Lægestand, 4. Udg.
Bibl. f. Læger 5. R. XVIII, 484 ff.

Jul. Petersen.



Müller, Johan Gottlieb, 1785-1866, Forstmand, Søn af
Konferensraad Johan Conrad M. (f. 1736 d. 1827) og Amalie
Frederikke Johanne f. Petersen, blev født 26. April 1785 i Kjøbenhavn.
Da Faderen 1792 blev Amtmand paa Femern, kom M. i Huset hos
sin Onkel Seminarieforstander Oest paa Bernstorffsminde ved
Brahetrolleborg, og efter o. 5 Aars Uddannelse paa Forstinstituttet i Kiel,
hvor han vistnok tog Examen 1805, dimitteredes han 1806 og blev
sendt til Nordsjælland for at deltage i Skovtaxation. M. udmærkede
sig 1807 ved Kjøbenhavns Forsvar, ledede 1808 Skovning,
Opmaaling og Udlevering af over 10000 Favne Brænde paa Frederiksborg
Distrikt, var i nogle Aar tjenstgjørende Forstkandidat i Nordsjælland
og gjentagne Gange konstit. Skovrider. 1813 blev han udnævnt til
Skovrider paa Hvededal Distrikt, 1815 forflyttet til det petersgaardske
Distrikt, som han indtil 1851 bestyrede med stor Dygtighed;
desuden førte M. Tilsyn med forskjellige private Skove. 1851-60 var
han konstitueret som Overførster for daværende 3. Inspektion,
hvorhos han i nogle Aar var Statens forstlige Tilsynsmand paa
Laaland; 1834 blev han virkelig Forstraad, 1852 Justitsraad, 1854
fik han Prædikat af Overførster, og 1856, ved sit 50 Aars Jubilæum,
blev han Etatsraad. Han døde 2. Avg. 1866 paa Petersværft. M.
var 3 Gange gift: 1. (1813) med Cathrine Vilhelmine Margrethe Sophie
f. Eiler (f. 18. Dec. 1789 d. 1831), Datter af Pastor E. i Slotsbjærgby;
2. (19. Dec. 1834) med Anna Magdalene Margrethe f. Zinn (f. i 
Lavrvik 21. Febr. 1814, d. 3. Dec. 1839), Datter af Skovrider Z.;
3. (8. Okt. 1841) med Anna Cathrine Sophie f. Ehllern (f. i 
Kjøbenhavn 5. Okt. 1812, d. 7. Jan. 1892), Datter af Lottoassistent Carl
Henrik August E.

A. Oppermann, Bidrag t. d.  danske Skovbrugs Hist. 1786-1886.

A. Oppermann.



Müller, Johannes, 1758-1825, Læge, var en Søn af Peder
Tøger M. og Bodil Cathrine f. Frenderup og fødtes i Varde 12. Febr.
1758. Efter sin Faders Død blev han 1770 sendt til Amsterdam,
hvor han begyndte at studere Medicin, men kom 1777 tilbage til
Danmark og fortsatte i Kjøbenhavn sine Studier med Understøttelse
af Enkedronning Juliane Marie. Efter 1779 at være dimitteret fra
Viborg Skole tog han 1783 medicinsk Examen og foretog derefter
ved Hjælp af det Finckeske Stipendium en Studierejse, bl. a. til
England, hvor han 1785 indgik Ægteskab med Mary Young, Datter
af en Uldhandler i London. 1787 tog han i Kjøbenhavn den
medicinske Doktorgrad, men nedsatte sig 1788 i London som
praktiserende Læge. 1792 flyttede han efter Opfordring fra formaaende
Mænd i Christiania til denne By og modtog Udnævnelse til
Stadsfysikus, men opgav igjen Embedet 1810. Som en anset
Videnskabsmand virkede han 1796-97 med i de af B. Anker arrangerede
Undervisningskursus som Docent i Mineralogi og Kemi. 1809 blev
han Medlem af det norske Sundhedskollegium, 1810 af Selskabet
for Norges Vel, 1813 af Direktionen for Norges militære
Medicinalvæsen. S. A. erholdt han Professortitelen. 1815 rejste han til
England og praktiserede her paa ny til sin Død i Brighton 1825.

Ingerslev, Danmarks Læger og Lægevæsen II, 595 f. 
Smith og Bladt, Den danske Lægestand, 4. Udg. 
Kiær, Norges Læger, 2. Udg., S. 113 ff. 
Moe, Tidsskr. f. d. norske Personalhist. I. 

Jul. Petersen.



Müller, Ludvig Christian, 1806-51, Præst og Seminarieforstander, 
var en Søn af Divisionskirurg, Justitsraad Hans Christian
M. (f 1826) og Jacobine Catharine f. Steinfass (f 1827). Han blev
født i Kjøbenhavn 12. Maj 1806 og voxede op i et velhavende,
men tarveligt Hjem. Naar Mørkningen kom, plejede hans Fader
at lægge sig paa Sofaen og fortælle den videlystne Dreng Træk af
sine egne Oplevelser og af Eortidens Hændelser; derved vaktes
Sønnens Sans for Historien og hans Lyst til at fortælle andre, hvad
han selv havde lært. 1814 kom L. C. M. i den kjøbenhavnske
Borgerdydskole, og fra den blev han dimitteret 1822 med et
udmærket Vidnesbyrd. Allerede i Skoletiden havde han erhvervet
sig usædvanlige Kundskaber i Hebraisk; som Student kastede han 
sig over de andre østerlandske Sprog og Islandsk, saa at han snart
kaldtes «den hebraiske» eller «syriske», snart «den islandske M.».
Da han 1827 gik op til Attestats, opgav han hele det gamle
Testamente i Grundsproget, og han overraskede Professorerne ved at
oversætte paa Hebraisk det af det nye Testamente til den skriftlige
Prøve forelagte Stykke. Hans østerlandske Studier havde bragt
ham i nært Forhold til Lindberg; gjennem ham lærte han Grundtvig
at kjende, og han blev en selvstændig Discipel af Grundtvig baade
i kirkelig og folkelig Henseende.

Som Kandidat underviste og manuducerede han. 1832 gjorde
han en Rejse til Island og opholdt sig 1 1/2 Aar paa den fjærne
Ø. Før Rejsen til Island havde han skrevet en islandsk
Grammatik (1830); efter Hjemkomsten udgav han en kortfattet hebraisk
Grammatik (1834), en Samling angelsaxiske Texter med Ordbog
(1835) og en islandsk Læsebog med tilhørende Ordforklaring (1837).
De fremmede Sprog vare for ham dog kun en Nøgle til de
paagjældende Litteraturer, og faa forstode som han at gjengive, hvad
han havde læst i Bibelen eller de nordiske Sagaer. I Kandidataarene 
i Kjøbenhavn holdt han ogsaa Forelæsninger over Historie,
Islandsk og Angelsaxisk, og 1836 begyndte han Udgivelsen af en
«Danmarks Historie», der siden blev fortsat indtil Reformationstiden 
(3. Opl. 1866 ff.). Den udmærker sig ved en grundig Benyttelse
af de Kilder, der stode til Forfatterens Raadighed, og den giver
en god Forestilling om hans store Evner som Fortæller. I mange
Kredse af vort Folk har den været og er endnu en meget læst
og højt skattet Bog.

1837 blev han resid. Kapellan ved Ribe Domkirke og Sognepræst 
i Sem, og der fik han Brug for sine hebraiske Kundskaber,
da han blev Lærer i Hebraisk ved Ribe Latinskole. 1842 blev han
Sognepræst for Snedsted og Nørhaa i Aalborg Stift og tillige
Forstander og Førstelærer ved Seminariet i Snedsted, og da dette (1848)
blev flyttet til Ranum, fulgte han med som Forstander og
Sognepræst for Bjørnsholm og Malle. Han var en ypperlig Prædikant.
Hans ualmindelige Herredømme over Sproget gjorde ham det let
at finde Udtryk for sin dybe Grebethed af Kristendommen, og
han havde en ejendommelig Gave til at udtrykke sine Tanker med
Fynd og Kraft og oplyse sin Tale ved slaaende Sammenligninger
og kjærnefulde Ordsprog. Hans i bedste Forstand enfoldige,
indholdsrige og ejendommelige Prædiken fandt megen Indgang, navnlig
i Snedsted, og hans Jævnhed og Kjærlighed i den daglige Omgang 
gave hans Tale i Kirken forøget Vægt. Men Dobbeltstillingen som
Seminarieforstander og Præst tyngede tit stærkt paa ham, og han
var ikke altid klar over, hvor han havde sin egentlige Plads. Hans
Naadegave som Fortæller og hans Evne til med et Par Ord at
karakterisere en Mand eller en Bog gjorde ham til en ypperlig
Lærer for de vordende Lærere, som ved hans Undervisningsmaade
bleve indviede i den Kunst at fortælle klart og livlig. Kort efter
at han var kommen til Ranum (1848), udgav han 1. Del af «Den
bibelske Historie» (II, det nye Testamente, udkom 1851; 4. Opl.
1884; forkortet og ændret af Greensteen 1891), og den var et nyt
Vidnesbyrd om hans ejendommelige Læregaver. Men i Ranum
følte han sig aldrig vel. Sygdom og Pengenød (H. F. Rørdam,
Peter Rørdam II, 182), den usunde Bolig og det barske Vejrlig
lammede hans Arbejdskraft. Derfor søgte han Forflyttelse, og 1850
blev han kaldet til Sognepræst i Starup og Grarup ved Haderslev.
Men da var han allerede mærket af Døden, og 5. Juni 1851 døde
han under et Besøg i Hamrnelev Præstegaard. -- Han var gift
med Hanne Henriette f. Hjorth (f. 1814), Datter af Kammerraad
Peter Jonassen H. og Maren f. Høet. 1864 udkom der en
Samling af hans Smaaskrifter, indledet med et Forord af Professor Fr.
Hammerich.

Erslew, Forf. Lex.
L. C. M.s Eftermæle (1851).

Fr. Nielsen.



Müller, Marcus, 1681-1731, Biskop, fødtes 7. Febr. 1681 i
Neuenbrook i Holsten, hvor Faderen, Ovenstaaende Biskop Chr. Rud.
M., da var Præst, deponerede efter privat Undervisning 1701 og
fik Attestats 1706, blev 1710 Præst i Stuhr (Oldenborg), 1716 Præst
ved Christiansborg Slotskirke og tillige tysk Hofpræst. Her vakte
han Kongens Mishag, da han var uheldig paa Prædikestolen og
ikke kunde fri sig fra Papiret. Det gik endog saa vidt, at det
blev ham forbudt at prædike for de kongelige Herskaber, et
Forbud, som dog ved hans Kollega Conradis Mellemkomst blev hævet.
Uden Tvivl for at blive ham kvit udnævnte Kongen ham 15. April
1724 til Biskop i Bergen. Dette Embede var han ikke voxen. 3 Aar
gik, uden at han gjorde sig kjendt med dets Arkiv, og da maatte
han (19. Maj 1727) faa en Kommission nedsat til at gjennemgaa det.
Hans Virksomhed blev saaledes uden al Betydning, medens hans
Tid optoges af Stridigheder om Indtægter og Rettigheder.
Pontoppidan omtaler ham som lidet begavet, men velmenende, og
bekjendt er Christian VI's Ytring i en Skrivelse til Bluhme: «Ved 
Biskoppen i Bergen er der ikke meget, hvilket vi til vor store
Sorg beklage». Et sørgeligt Minde satte han sig ved at drage sin
Broders Svigersøn M. A. Haberdorph (VI, 440) til Bergen. Han
døde pludselig 7. Dec. 1731 efter et rigeligt Maaltid af Østers.
Gift 1. med en Enke Silchenstedt, 2. (24. Maj 1730) med Anna
Christine f. Nyegaard (f. 7. Febr. 1711, d. 7. April 1743 efter anden
Gang at have været gift, med Biskop Edvard Londemann de 
Rosencrone). Hun var Datter af Peder N., Sognepræst til Resen og
Humlum i Ribe Stift (f. 1666 d. 1719) og Gertrud Lisbet Jersin
(f. 1680 d. 1716).

Lampe, Bergens Stifts Biskoper og Præster I, 15. 
Klæboe, Kristelig Folkekal. 1894, S. 104 ff. 
Pontoppidan, Annales eccles. Dan. IV, 244.

D. Thrap.



Müller, Niels Viborg, 1823-1903, Skolemand. 
M. er født 22. Maj 1823 i Gram i Nordslesvig, hvor Faderen, Diderik M. 
(d. 9. Marts 1845), var Præst. Moderen var Marie Dorthea f. Viborg (d. 14. Juni
1827). Han blev Student fra Ribe Kathedralskole 1840 og theologisk
Kandidat 1846. Efter at have været Huslærer i 2 1/2 Aar og de
2 følgende Aar aftjent sin Værnepligt blev han 1851 Rektor ved
Borgerskolen i Tønder og 1856 Bestyrer af den ved Lov af 16. Febr,
s. A. oprettede Thisted Realskole, i hvilken Stilling han forblev,
indtil han 1886 af Ministeriet for Kirke- og Undervisningsvæsenet
udnævntes til Undervisningsinspektør for de kommunale og private
Realskoler, og han har som saadan taget betydelig Del i Ordningen
af de senere Aars stærke Udvikling af Realskolevæsenet. 1887 blev
han tillige Formand i Kommissionen til Afholdelse af almindelig
Forberedelsesexamen for Privatister. Som dygtig Lærer i levende
Sprog har han været Medlem af Bestyrelsen for Kjøbenhavns 
Sprogkonservatorium siden dettes Oprettelse 1887. Professortitelen fik
han 1881. M. ægtede 17. Avg. 1851 Caroline Frederikke Grove
Wrisberg (f. 11. Nov. 1829 d. 8. Marts 1871), Datter af Major
P. W. W. (d. 1855) og Birgitte Johanne f. Grove (d. 1864).
M. døde 27. Maj 1903.

Joakim Larsen.

 1730-84, Naturforsker">

Müller, Otto Frederik, 1730-84, Naturforsker, 
blev født i Kjøbenhavn 2. Marts 1730. Han var Søn af Hoftrompeter Joachim
Nicolaus M., der var indvandret fra Tyskland, hvor Faderen var
Rektor i Sondershausen. Moderen hed Margrethe Henriette f. Udsen. 
Da M.s Forældre sade i meget smaa Kaar, tilbød hans Morbroder 
Niels Laurids Udsen, som var Kantor og Hører ved Ribe 
Skole, at tage sig af Drengen og sørge for hans Opdragelse, saa
godt han med sine ringe Midler formaaede det. 13 Aar gammel
kom M. saaledes i Ribe Skole, men kort efter døde Morbroderen,
og Barnet stod ene i den fremmede By. En Veninde af
Morbroderen, Madam Astrup, Enke efter Hospitalspræsten A., traadte
nu til og tog den forladte Dreng til sig. Hun sørgede for ham
med moderlig Opofrelse og Kjærlighed og havde den Lykke at
blive Vidne til al hans senere Berømmelse. 1748 blev M. af
Skolens Rektor, Chr. Falster, dimitteret til Universitetet, og han
begyndte nu at studere Theologi, medens han samtidig ernærede sig
ved at give Undervisning, bl. a. i Musik. Fra denne Periode
skriver sig Udgivelsen af hans Disputatser «De Michaele archangelo
probabilius creato qvam increato» (1751) og «De prophetis novi
testamenti» (1753). Faa Grund af sin Flid og an erkjendte
Dygtighed havde han allerede 1750 faaet Plads paa Borchs Kollegium.
Hans Interesse for det theologiske Studium tabte sig imidlertid,
og han valgte det juridiske, men først 1760 tog han en juridisk
Examen, i det hans Tid for en stor Del optoges af andet Arbejde.
Han var nemlig allerede 1753 ble ven antaget som Huslærer for den
afdøde Statsminister Grev Schulins unge Søn Sigismund Ludvig S.
paa Frederiksdal, og her opholdt han sig hver Sommer. Han stod
i stor Yndest hos Grevinde Schulin, og efter Datidens Skik viste
han sin Taknemmelighed ved at forfatte højtravende Poemer til
Familiehøjtider. Af Saadanne Digte foreligger der allerede 1753
fra hans Haand en «Cantata»: «Bei dem feierlichen Geburtsfest
Ihro hochgebornen Cath. Maria de Mösting, Gräfin v. Schulin», og
fra 1758: «Den frühen Tod der hochgebornen Komtesse Elisab.
Sus. v. Schulin beklaget in folgenden Zeilen O. F. M.». I
Anledning af Jubelfesten udgav han 1760 et «Hyrdestykke»: «Frode
den fredegode», der senere i omarbejdet Skikkelse blev optaget i
«Forsøg i de skjønne og nyttige Videnskaber» 6. Stykke (1767).

I den skjønne, skovrige Egn ved Furesøen vaagnede M.s
Interesse for Naturvidenskaberne. I Begyndelsen var det navnlig
Botanikken, der fængslede ham, men ogsaa Egnens rige Insektfavna
tiltrak sig snart hans Opmærksomhed og Undersøgelseslyst. Hans
første zoologiske Publikation blev da ogsaa en «Fauna insectorum
Fridrichsdalina» (1764), der indeholder en Liste over de Insekter,
han havde fundet ved Frederiksdal, og af hvilke han, til Dels med
urette, ansaa 117 Arter for nye. Allerede Aaret forud havde han
til det kejserlige Leopoldinske Akademi indsendt en Afhandling,
«Enumeratio ac descriptio libellularum agri Fridrichsdalensis» (trykt
1767 i Akademiets «Nova acta»), for hvilken han 1764 blev optaget
til Medlem af det berømte Selskab. Kort efter Udgivelsen af
«Fauna Fridrichsdalina» foretog M. en længere Rejse med Grev
Schulin, hvem han havde dimitteret til Universitetet. Rejsen gik
gjennem Tyskland, Schweits, Italien, Frankrig og Nederlandene, og
M. benyttede den bl. a. til at stifte personligt Bekjendtskab med
adskillige af Udlandets fremragende Naturforskere og til at forfatte
og indlevere til de fremmede Akademier og lærde Selskaber
Saadanne Smaaafhandlinger, der ikke krævede lang Tid til
Udarbejdelsen, men dog vare tilstrækkelige til at skaffe ham Optagelse
som Medlem af de paagjældende Institutioner (saaledes det bajerske
Videnskabsselskab, det helvetiske økonomiske Selskab og det
turinske Videnskabsakademi, til hvilket sidste han havde indsendt
«Manipulus insectorum Taurinensium», hvori han meddelte
Resultatet af nogle entomologiske Exkursioner i Byens Omegn).

Efter sin Hjemkomst optog M. paa ny sine entomologiske
Undersøgelser ved Frederiksdal og udgav 1769 (i «Kjøbenhavnske
Efterretninger om lærde Sager» og i «Kritisk Journal») 2 mindre
Afhandlinger: «Om en ny Slægt af Vandinsekter, kaldet
Vandspindeler» og «Efterretning om ubekjendte Enøjer i vore ferske
Vande». Begge disse Smaaarbejder, som han efter sin Sædvane
samtidig indleverede til forskjellige udenlandske Tidsskrifter, ere
at betragte som de første Forarbejder til 2 af M.s betydeligste
Værker, nemlig «Hydrachnæ, qvas in aqvis Daniæ palustribus
detexit» etc. (med 11 smukt udførte Kobbertavler), der dog først
udkom 1781, og det 1785 efter hans Død publicerede Hovedværk:
«Entomostraca s. insecta testacea, qvæ in aqvis Daniæ et Norvegiæ
reperit, descripsit» etc. (med 21 Tavler). I dette sidste Arbejde
beskriver han 5-6 Gange saa mange Arter, som man tidligere
havde kjendt, og -- hvad der er Hovedsagen -- han lagde
Grundvolden til Smaakrebsenes Systematik, saaledes at Videnskaben senere
har kunnet bygge videre derpaa. S. A., i hvilket M. udgav de
ovennævnte 2 foreløbige Meddelelser, blev han optaget som
Medlem af det kongl. svenske Vetenskaps-Akademi og 1770 af det
throndhjemske Videnskabernes Selskab. Han var imidlertid
indtraadt i Statstjenesten, blev 1769 udnævnt til Kancelliraad og i
Juni 1771 til Arkivsekretær i det norske Kammer. Hans
Embedstid varede dog kun til Jan. 1773, og ved sin Udtræden af Statens 
Tjeneste fik han Titel af Justitsraad; 1774 blev han Etatsraad og
1781 Konferensraad. Af det danske Videnskabernes Selskab blev
han Medlem 1776.

Foruden de indgaaende favnistiske Undersøgelser, som M.
anstillede i Egnen ved Frederiksdal, foretog han i Somrene 1773,
74, 75 og 78 flittige Havundersøgelser ved Norges sydlige Kyst,
navnlig ved Drøbak. Fra dette Sted, hvor han ejede en Gaard,
gjorde han i Sommeren 1775 en Undersøgelsesrejse ind i Landet,
ledsaget af sin Broder. Beretningen om denne Rejse udgaves 1778
anonymt under Titel: «Rejse igjennem Øvre Thelemarken til
Christianssand og tilbage». Ogsaa ved Laalands og Falsters Kyster
foretog han Skrabeforsøg, men uden synderligt Udbytte. Resultatet
af sine Indsamlinger og Undersøgelser nedlagde han først samlede
i «Zoologiæ Danicæ prodromus s. animalium Daniæ et Norvegiæ
indigenarum characteres, nomina» etc. (1776), senere i sit berømte
Hovedværk: «Zoologia Danica», af hvis Afbildninger 1. Hæfte
udkom 1777 i Folio (40 Kobbertavler); det fulgtes i 1780 af 2. Hæfte
med Tab. 41-80. Texten udkom særskilt under Titel: «Zoologia
Danica s. animalium Daniæ et Norvegiæ rariorum ae minus notorum
descriptiones et historia» I-II (1779-84). Af 2. Udgave udkom kun
1. Bd. (1781), og 3. Udg., der fortsattes af Abildgaard, Rathke, Vahl
og J. S. Holten, blev først udgivet efter M.s Død i 4 Bind (1788-1806).
En betydningsfuld Hjælp ved Udgivelsen af det store Værk fik M.
af sin Broder C. F. M. (s. ovfr.), hvem de talrige, med en for den
Tid ualmindelig Nøjagtighed og Finhed udførte Afbildninger
skyldes. De originale kolorerede Tegninger existere endnu og
opbevares i den Collinske Manuskriptsamling.

Et af de Arbejder, der have bidraget mest til at gjøre M.s
Navn berømt, er hans «Vermium terrestrium et fluviatilium s.
animalium infusoriorum, helminthicorum et testaceorum, non marinorum,
succincta historia» I-II (1773-74)- I 1. Binds 1. Afdeling af dette
epokegjørende Værk gjøres der for første Gang et alvorligt Forsøg
paa at etablere en videnskabelig Systematik for Infusorierne, og da
Linné, som for hele den øvrige organiske Verdens Vedkommende
havde bragt Orden til Veje i Steden for det tidligere herskende
Kaos, ikke havde formaaet dette, hvad Infusorierne angik, er M.s
Arbejde at betragte som et yderst fortjenstfuldt Supplement til
Linnés «Systema naturæ». Derfor betænkte Gmelin sig heller ikke
paa at indlemme M.s Bearbejdelse af Infusorierne i sin Udgave af
Linnés System. Endnu vigtigere er dog M.s senere Arbejde over 
disse Dyr: «Animalcula infusoria fluviatilia et marina»; det udkom
først Aaret efter hans Død og ledsagedes af 50 Kobbertavler. I
det ovfr. nævnte Værk «Vermium historia» leverede M. (i 1. Bd.
2. Afd.) ogsaa Bidrag til Annelidernes Naturhistorie, som han for
øvrigt allerede tidligere (1771) havde behandlet i et for hin Tid
meget værdifuldt Skrift: «Von Würmern des süsen u. salzigen
Wassers» (med 16 Tavler). Endelig omhandler den sidste Del af
Værket alle de Arter af Land- og Ferskvandsmollusker, som M.
havde iagttaget, og han giver her -- som paa saa mange andre
Omraader af de lavere Dyrs Naturhistorie -- vigtige Bidrag til en
videnskabelig Klassifikation.

Foruden de ovfr. nævnte større Arbejder har M. leveret talrige
mindre Afhandlinger, der alle beskæftige sig med lavere Dyr, især
Vanddyr; de ere for største Delen baserede paa selvstændige
Iagttagelser og omhyggelige Undersøgelser, ligesom de gjennemgaaende
ere prægede af hans geniale Opfattelse. Her skal blot nævnes
enkelte af dem: «Pilelarven med dobbelt Hale og dens Phalæne»
(1772), «Découverte d'un papilion à tête de chenille» (1774),
«Beobachtungen üb. einige chaotische Thiere, Gewürme u. Insecten»
(1775), «Det nøjsomme Møl» (1779), «Om Bændelorme» (1781), «Om
Infusionsdyrenes Forplantelsesmaader» (1783) og «Om
Infusionsdyrenes Frembringelse» (1788).

At M. foruden sin ualmindelige Arbejdsomhed og alvorlige
Kjærlighed til Videnskaben var en Mand med store personlige
Dyder, derom vidner bl. a. den Karakteristik, som Rektor Lor.
Hanssen i Ribe giver af ham. Han omtaler ham navnlig som en
uegennyttig og meget godgjørende Mand; «ej alene i hans sidste
Leveaar, da Forsynet havde forlenet ham større Evne til at gjøre
godt, men endog før den Tid var han bestandig en Fader mod
sine uformuende Slægtninge», og «han viste den ædelmodigste
Velvillighed til at dele det lidet, han havde, med sine trængende
Venner» . . . «Taknemmelighed finder jeg at have været et
Hovedtræk i vor M.s Karakter.» Han skildres som en øm og kjærlig
Ægtefælle, og «endog i Sædernes Artighed skal vor M. have
udmærket sig». Paa den anden Side lader det sig ikke nægte, at
M. i højere Grad, end man skulde vente det af en i videnskabelig
Henseende saa fremragende Mand, satte Pris paa ydre Udmærkelse
og Anerkjendelse, og at han ikke sjælden, naar han med eller
uden Grund følte sig tilsidesat, tog til Gjenmæle med unødvendig
polemisk Kraft og Bitterhed. 

1773 ægtede han Anna Carlsen (f. 1735 d. 1787), Datter af
Biskop Rasm. Paludan i Christianssands Stift og Enke efter
Kjøbmand i Drøbak Christen C. (d. 1771). Hun bragte ham en betydelig
Medgift og overlevede ham. Han døde 26. Dec. 1784.

Nyerup, Lit. Lex. 
Gosch, Danmarks zoolog. Lit. 
L. Hanssen, Tale til Erindring af O. F. M. (1787). 
Molbech, Videnskab. Selsk. Hist. S. 112 ff.

Jonas  Collin.

-- Skjønt O. F. Müller nærmest var Zoolog, har han dog
ogsaa indlagt sig Fortjenester som Botaniker, og han har affattet
et ikke ringe Antal botaniske Skrifter, for største Delen spredte
Artikler i danske, svenske og tyske videnskabelige Tidsskrifter. Til
hans større Arbejder hører «Flora Fridrichsdalina» (1767) og de
5 Hæfter af «Flora Danica», som han udgav 1775--82, hvilke dog,
til Dels med rette, i sin Tid bleve ret skarpt kritiserede, bl. a. af
Hornemann, der siger om ham «den som Zoolog udødelige, som
Botaniker mere menneskelige O. F. M.». Han synes ikke at have
haft særlig udviklet Sans for at gjøre Studier i den fri Natur,
hvorimod han var saa meget bedre paa sin Plads i Studerekammeret, og
naar han syslede med sit Mikroskop. Det er især ved sine Studier
over de lavere Planteformer, at han vandt almindelig Anerkjendelse
og berigede Videnskaben med nye Opdagelser, særlig paa de
Omraader, hvor Dyreriget og Planteriget gaa saaledes over i hinanden,
at Grænsen den Gang droges anderledes end nu. Hvad disse
smaa Skabninger angaar, maa han navnlig anses for en fin Iagttager
og nøjagtig Fremstiller; men Kritikken, der ikke særlig havde
Videnskabens Fremme for Øje, anker over de mange Svampe og Alger,
han afbildede i «Flora Danica», og en af disse anonyme Kritikere
udbryder: «Naar en Økonom vil søge og efterslaa Græsarter, og
han da i Steden for disse finder Skimmel paa en druknet Flue
eller raadnet Hampefrø, bliver han uvillig og kaster Bogen for
maaske aldrig mere at aabne den». M. hørte til de første, der
forfægtede den i en senere Tid almindelig antagne Lære, at selv
de laveststaaende Planter opstaa af Frø eller Kim; han bekæmpede
med andre Ord Læren om Selvavl, der paa hans Tid var saa
almindelig antaget for de mindste Væseners Vedkommende. Han
var en af de første Forfattere, der have beskrevet Diatomeer, og i
hans Arbejder om Infusionsdyr findes mange nye og gode
Iagttagelser over mikroskopiske Alger. I et større Arbejde, der endnu
i nyeste Tid af fremragende fremmede Videnskabsmænd roses for
dets klare og skarpsindige Behandling af Æmnet, beskrev han et 
i flere Henseender mærkeligt mikroskopisk Væsen, som han
rigtignok henførte til Dyreriget, medens det nu regnes til Planteriget,
nemlig Gonium pectorale, hvilket han fandt saa interessant og
dekorativt, at han benyttede en Gjengivelse af samme i sit Vaaben.
Linné den yngre opkaldte en til Bælgplanterne hørende Slægt
efter ham.

E. Rostrup.



Müller, Otto Frederik, 1807-82, Højesteretsassessor, 
er født 31. Avg. 1807 i Kjøbenhavn og er Søn af den ndfr. nævnte Biskop
Peter Erasmus M. Han blev Student med Udmærkelse 1824 og
tog juridisk Examen 1830, hvorpaa han 1831 blev Volontær i danske
Kancelli og 1836 Kancellist i det. 1832 fik han Universitetets
Guldmedaille for en Afhandling om den separerede og fraskilte Hustrus
borgerlige Stilling, og s. A. udnævntes han til Avditør, hvad han
var til 1846, fra 1839 Overavditør. Han fik imidlertid tidlig en
Specialitet, der førte ham ind i det offentlige Liv. Ved sin
Virksomhed i danske Kancelli var han bleven fortrolig med Lovgivningen
om borgerlig Næring i Danmark, og en Frugt heraf var hans i
1840 udgivne Bog: «Om Lavsvæsen og Bevillinger til Næringsbrug».
Paa en Tid, da en Reform af Næringslovgivningen stod paa
Dagsordenen, henledte dette Skrift Opmærksomheden paa ham, og han
blev ikke alene Medlem af Industriforeningens Repræsentantskab
(1842-47), men Borgerrepræsentant (1842-49) og senere
Folketingsmand (1855-60). Som Borgerrepræsentant kom han ind i den
Komité, som Kommunalbestyrelsen efter en kongelig Resolution
havde nedsat 1840 til Undersøgelse af Kjøbenhavns Lavs- og
Korporationsvæsen. M. fik herved væsentlig Andel i Komiteens 2
Betænkninger, 1844 over Handelslavene og 1847 over
Haandværkslavene. De gik i frisindet Retning og pegede paa Lavenes
Ophævelse; «efter et Tidsrum af 20 Aar skulde det atter tages under
Overvejelse, hvorvidt Lavsindretningen fremdeles burde bibeholdes».
Og M.s Avtoritet paa dette Omraade var saa grundfæstet, at da
det virkelig blev Alvor med en Reform af Næringslovgivningen,
overdroges det i 1855 ham alene at udarbejde et Lovudkast;
Indenrigsminister P. G. Bang foretrak det saaledes i Steden for at
nedsætte en Kommission. M.s Forslag, der fremkom i Begyndelsen
af 1857, blev Grundlaget for Loven af 29. Dec. 1857, hvorved
Næringsfrihed indførtes i Danmark fra 1. Jan. 1862, og M. har
saaledes væsentlig Andel i, at alle de gamle Rammer for dansk
Næringsliv, sikkert for radikalt, helt bleve sprængte. 
1846 var han bleven Overretsassessor, og 1860 blev han Højesteretsassessor, i hvilken Stilling han forblev, til han i 1878 søgte sin
Afsked, ved hvilken Lejlighed han udnævntes til Kommandør af
Danebrog. Det kan endnu mærkes, at han 1841-60 var Bogholder
og Kasserer ved Sjællands Stifts gejstlige Enkekasse, og at han
1860 konstitueredes som Direktør for Pastoralseminariet med 
Forpligtelse til at foredrage Kirkeretten. I sin Ungdom stod han det
national-liberale Parti nær, saaledes som det bl. a. kan ses af hans
Bog «Om Valgret og Valgbarhed» (1842); men allerede i 1848 
stillede han sig noget anderledes, hans Skrift «Om Valgloven» er
imod almindelig Stemmeret, og senere tog han bestandig mere 
Afstand fra det nævnte Parti. Da den konservative Forening 
«Avgustforeningen» dannedes efter de sørgelige Begivenheder i 1863 og
1864, blev han Medlem af dens Repræsentantskab, skrev Piecen
«Det Hall-Monradske Ministerium efter d. 15. Nov. 1863» og 
interpellerede paa særlig fremtrædende Maade Gehejmeraad Hall paa
Valgdagen 30. Maj 1865. Som det bedst stemmede med hans aabne
Natur, vedkjendte han sig de Tvivl, der den Gang laa paa saa
manges Læber. Her skal det endnu kun erindres, at han var en
fint dannet Mand med mange Interesser. En Tid (1843-48) 
arbejdede han ivrig med i Bevægelsen mod Brændevinsdrik, 1844-45
var han Medudgiver af sin Morbroder Kratzenstein-Stubs Tegninger,
1867 udtalte han sine Tanker om det juridiske Studium og den
juridiske Examen, 1868 gav han en Fremstilling af Martsdagene
1848 i Kjøbenhavn, og endnu 1879 offentliggjorde han et lille Skrift
om Albrecht Dürer. Han afgik ved Døden 21. April 1882. -- 
23. April 1842 havde han ægtet Charlotte Sophie Lange (f. 27. Okt.
1818 d. 27. Juni 1859), Datter af Overpræsident i Kjøbenhavn Michael
L. (X, 38). En Søn af dette Ægteskab er Komponisten P. E.
Lange-M. (s. ndfr.).

Erslew, Forf. Lex. 
M. Reinhardt, Familie-Erindr. II, 220. 
Til Minde om Emil Lange-Müller (1881).                                                                 

C. Nyrop.



Müller, Peter Conrad, 1830-1904, Højesteretsassessor. 
Han er født i Horsens 23. Maj 1830 og Søn af ovfr. nævnte Stabslæge
Johan Conrad M. Han blev Student fra Metropolitanskolen 1846,
juridisk Kandidat 1852, s. A. Assistent i Indenrigsministeriet, hvor
han 1856 avancerede til Kancellist, 1857 til Fuldmægtig og fra 1860
arbejdede som Sekretær hos Indenrigsministeren. 1861 udnævntes
han til Byfoged og Borgmester i Holbæk, 1870 til Assessor i 
Landsover- samt Hof- og Stadsretten, 1879 tillige til Næstformand i Sø-
og Handelsretten og 1880 til Højesteretsassessor. 1892 Kommandør
af Danebrog, M. har udgivet «Realregister til Domssamlingerne for
civile Sager» for 1840--47 (1877) og for 1872-76 (1878) og har
skrevet Afhandlinger om Hjemsendelse i «Ugeskrift f. Retsvæsen»
1867 og 1868. Han har fungeret som Formand for Frederiksberg
Fattigkommission, været Censor ved de juridiske Examiner, Medlem
af Landmandsbankens Bankraad og Formand for Kjøbenhavns 
Understøttelsesforening; han er Direktør i Kjøbenhavns Kreditforening. -- 
1860 ægtede han Ane Johanne Kirstine Grüner, Datter af 
Sognepræst Fred. Vilh. G. og Ingeborg f. Skriver.

Jul. Lassen.



Müller, Peter Erasmus, 1776-1834, Biskop, Historiker, Sprogmand, 
var Søn af ovfr. anførte Konferensraad Fred. Adam 
M. (d. 1795) og blev født i Kjøbenhavn 29. Maj 1776. Kun 4 Aar
gammel mistede han sin Moder og opvoxede stille og uden megen
Omgang med jævnaldrende hos sin Fader, hvis rige Samling af
Bøger og Kunstsager i høj Grad beskæftigede Barnet. Undervist
af private Lærere, særlig af senere Amtsprovst Bøgh (III, 318),
dimitteredes han af denne 17-92 til Universitetet og fik Udmærkelse
ved alle Examiner. S. A., hans Fader døde, blev han theologisk
Kandidat og var nær selv blevet Dødens Offer i disse Aar ved
gjentagne alvorlige Sygdomme. 1797 vandt han Guldmedaillen for
den theologiske Prisopgave, og s. A. erhvervede han Magistergraden
for en kirkehistorisk Afhandling. Strax efter rejste han sammen
med Jacob Aall til tyske Universiteter, opholdt sig 1 1/2 Aar ved
disse og et Aar i Frankrig og England; paa en Del af Rejsen
havde han L. Engelstoft og B. Thorlacius til Fæller. Strax efter
sin Hjemkomst begyndte han at holde offentlige Forelæsninger over
kristelig Moral og blev 1801 ansat som extraordinær theologisk 
Professor. 1803 fik han den theologiske Doktorgrad og giftede sig
1805 med Louise Augusta Stub (f. 1778 d. 1852), Datter af 
Kommandørkapitajn O. F. S. og Datterdatter af Professor C. G. 
Kratzenstein (IX, 465). Samtidig overtog han Redaktionen af «Lærde
Efterretninger», som han fortsatte (1811) med «Dansk 
Litteraturtidende» indtil 1830. Det var et Tegn paa Regeringens Tillid til
ham, naar han 1809 skaffede Bladet Bevilling paa at maatte optage
anonyme Recensioner, hvilket var blevet hans Forgænger, Nyerup,
nægtet. Hans litterære Anmeldelser i Almindelighed have mindre
Betydning: ved hans Bedømmelse af theologiske og religiøse 
Arbejder kommer hans egen Mangel af kirkeligt Standpunkt stærkt
frem; men den lange Række af fortrinlige Nekrologer, der i 
Aarenes Løb kom til at foreligge fra hans Haand, har stort Værd.
1808 blev han ordinær theologisk Professor. Han blev Medlem af
Videnskabernes Selskab 1811, optoges 1813 i det kongl. danske
Selskab og kom 1815 ind i den Arnamagnæanske Kommission.

I tidligere Aar holdt M. exegetiske Forelæsninger; senere
foredrog han udelukkende den systematiske Theologi. Hans 
«Kristelig Apologetik» (1810) er det første Forsøg paa at give 
Apologien for Kristendommen en selvstændig videnskabelig Existens og
give den sin særlige Plads inden for den theologiske Systematik.
I sine Discipliner gav han Lærebøger for de studerende. Saaledes
allerede 1808 «Kristeligt Moralsystem» (2. omarb. Udg. 1827). Den
var i en Række Aar meget benyttet ved Universitetet og havde
sine Fortrin ved sine skarpe og klare Definitioner og Distinktioner,
men som Hele betragtet var det et tørt, blodløst Skema, som
umulig kunde give nogen Frugt for Aanden. En vag og fad
Supranaturalisme, paavirket af den Kantske Filosofi -- nærmere
kan hans theologiske Retning ikke betegnes. De samme 
Egenskaber som i Moralsystemet komme igjen i hans «System i den
kristelige Dogmatik» (1826). M. antog selv at have leveret et 
Arbejde, der vilde blive fundet normalt paa Orthodoxiens Vægtskaal;
men Rudelbach paaviste snart i «Theol. Maanedsskr.» en Række
aabenbare eller skjulte Kjætterier deri; thi det maa erindres, at
den store Kirkekamp nu netop i disse Aar var brudt løs, en 
Bevægelse, som var M.s hele Personlighed i høj Grad imod, og som
han helst -- hvis det havde været ham muligt -- vilde have holdt
sig udenfor. Saa meget mere overraskende var det derfor, at han
1830 efter Münters Død modtog Stemanns Tilbud om at overtage
Sjællands Bispestol. Da han skulde prædike ved Bispevielsen, var
det første Gang, han stod paa en Prædikestol. I 4 Aar var han
den danske Kirkes Primas. Efter længere Tids Brystsygdom døde
han 4. Sept. 1834. Kirkestriden rasede ingen Sinde med større
Bitterhed end netop i M.s Bispeaar. Han stillede sig den Opgave
at øve en mæglende Virksomhed for at undgaa ulægeligt Brud i
Statskirken, men høstede selvfølgelig derved kun ringe Tak fra
begge Sider.

Theologien havde aldrig været M.s Yndlingsfag. Hele hans
Tilbøjelighed tilhørte de historiske og sproglige Studier, og ved
sine Arbejder inden for disse har han vundet et smukt Navn i
Fædrelandets Litteratur. P. Hjort har bemærket: «Inden for de
sidstnævntes Omraade er han en fast og sikker Petrus; inden for
Theologiens en fin og utilfredsstillende Erasmus». Skade derfor,
at hans rige Aandsevner saaledes bleve splittede. Om hans
historiske Arbejder s. ndfr. -- Som Sprogkritiker har han udarbejdet
et Værk af betydeligt Værd. Det er hans «Dansk Synonymik
eller Forklaring af enstydige danske Ord», som han med Benyttelse
af ældres Forarbejder udgav 1829 i 2 Dele (nye Udgaver 1853 og
1872). Efter nogle tidligere spredte Afhandlinger benyttede han et
Par Aar Vinteraftenerne, naar han paa Grund af Øjensvaghed ikke
kunde taale vedholdende Læsning, og enlige Spasereture om
Sommeren til Udarbejdelsen af dette Værk, som i lige høj Grad giver
Vidnesbyrd om hans dybe Sprogkundskab og om hans
Skarpsindighed og Smag. Det er et Hjælpemiddel, som endnu stedse med
godt Udbytte kan benyttes som Vejledning til Sprogets rette Brug.

M. var en i alle Henseender vindende og elskelig Personlighed.
Hans udmærkede, gjennemdannede Humanitet maatte nødvendig
øve sin Tiltrækningskraft paa enhver, med hvem han mødtes paa
Embedets eller Videnskabens Omraade. De milde, fine, klare
Ansigtstræk vidnede om den Sindsro, han var i Stand til at bevare
under de mange legemlige og sjælelige Kampe, der traf ham i
Livets forskjellige Aldere.

Bispevielsesakten 1830. 
Steenstrup, Historieskrivningen i Danm. i d. 19. Aarh. S. 128 ff. 
Nord. Tidsskr. f. Hist., Lit. og Konst IV, 457 ff. 
H. N. Clausen, Optegnelser om mit Levned S. 141 f. 
Mynster, Kirkelige Leiligheds-Taler II, 320 ff. 
Dansk Kirketid. 1885, Nr. 21. 
Erslew, Forf. Lex. 

A. Jantzen.

-- P. E. Müllers historiske Arbejder begyndte paa den
klassiske Oldtids Omraade, i det han for den theologiske Doktorgrad
skrev: «De hierarchia et studio vitæ asceticæ in sacris et mysteriis
Græcorum Romanorumqve latentibus» (1803). Bogen var lærd og
skarpsindig, og disse Egenskaber udmærkede ogsaa det af
Videnskabernes Selskab prisbelønnede, i sine Resultater dog ganske
forfejlede Arbejde: «Antikvarisk Undersøgelse over de ved Gallehus
fundne Guldhorn» (1806), hvori han tildelte disse Oldsager en
keltibersk Oprindelse. Det var dog ikke paa disse Omraader, men i
den nordiske Oldtids Litteratur og Historie, at M. skulde lægge
sine store Evner for Dagen og vinde en uvisnelig Berømmelse.
Studiet af de nordiske Sagaer var hidtil drevet planløst, der
manglede en Oversigt over hele den mangeartede Litteratur, en stor Del
vigtige Sagaer henlaa endnu uudgiven, og man forstod ikke at
skjelne de mythiske og romantiske Sagaer fra dem, der fortalte
historisk Virkelighed. Det var derfor ikke besynderligt, at selv
ansete tyske lærde rettede haarde Angreb paa disse islandske
Kilder, som efter deres Opfattelse indeholdt en usikker eller forvansket
Tradition eller var romantisk Digtning fra en sen Middelalder; 
Nordboernes Gudelære syntes ogsaa dannet i en sildig Tid under
kristen Paavirkning. Et af M.s første Arbejder paa nordisk
Omraade var netop en Afhandling: «Om Avthentien af Snorres Edda
og Beviset derfra kan hentes for Asalærens Ægthed» (1812). Senere
talte han den oldnordiske Forsknings Sag i Bogen «Om det islandske
Sprogs Vigtighed» (1813), et af Selskabet for Norges Vel kronet
Prisskrift.

Mest ejendommelig for M.s Evner og grundlæggende for
Sagastudiet var dog hans «Sagabibliothek» (3 Bind, 1817-20). Bogen
var strængt videnskabelig, men afgav samtidig en behagelig
Læsning for Lægmand, Sproget var, som i alle M.s Arbejder, let og
utvunget, Fremstillingsmaaden klar og kort. I Værket var der
givet en paalidelig Udsigt over den hele Sagalitteratur; hver enkelt
Sagas Indhold blev meddelt, dens mythiske Karakter eller historiske
Troværdighed belyst; der redegjordes for dens Tilblivelsestid og
mulige Forfatter samt for dens Forhold til andre Sagaer om samme
Æmne. Bogen hvilede ganske vist ikke paa noget grundigt
Haandskriftstudium, og Forfatterens sproglig-filologiske Kundskaber vare
vel ikke dybtgaaende, men som Ledetraad i Sagalitteraturen var
Værket ypperligt, de enkelte Sagaers Karakter og Ejendommelighed
var opfattet med fin Forstaaelse og skarp kritisk Evne. M. gav
heri tillige en fortrinlig Fremstilling af Sagalitteraturens almindelige
Ejendommelighed, hvad Æmner, Fortællemaade og Stil angaar, han
anviste de Midler, hvorved den enkelte Sagas Troværdighed kunde
prøves, og udpegede Grundene til, at Traditionen havde holdt sig
mer eller mindre sikkert. Dette Værk har derfor været
Udgangspunkt og Grundvold for hele det omfattende Sagastudium, som er
gjort siden M.s Dage. Men Forskningen er dog bøjet noget bort
fra M.s Opfattelse. Den tror ikke som han, at Beretningen hurtig
efter Tildragelsen har faaet sin faste Form, og at den derpaa
trofast er bleven overleveret ned gjennem Tiderne; en vis Kritik
over for det meddelte har sikkert tidlig gjort sig gjældende,
Tilføjelser ere gjorte, og Nedskrivningen har fundet Sted senere, end
M. antog. Ligeledes maa det antages, at Sagaerne i mindre Grad 
repræsentere en almindelig folkelig Tradition; hver Saga er præget
af dens Forfatters Personlighed.

En Fortsættelse af disse Studier var «Undersøgelse om Kilderne
til Snorros Heimskringla og disses Troværdighed» (1820 og 1823).
M.s Hovedsætning, at Snorre ikke var en synderlig selvstændig
Forfatter, men i væsentlig Grad udskrev og sammenføjede ældre
Sagaers Opgivelser, har den nyere Forskning dog forladt. -- Et
Værk af lignende Betydning som Sagabibliotheket er M.s
Afhandlinger «Om Kilderne til Saxos 9 første Bøger og deres
Troværdighed» (1823) og «Kritiske Bemærkninger over Saxos danske
Histories 10.-16. Bog» (1830); de offentliggjordes ligesom Studierne over
Snorre i Videnskabernes Selskabs filosofiske og historiske
Afhandlinger. Ogsaa dette Arbejde kom til at staa som et Modstykke
til tysk Tvivlelyst. Dahlmann havde i en, i øvrigt fortjenstfuld,
Undersøgelse over Saxo rettet et meget stærkt Angreb paa denne
Historikers udførlige Beretning om Danmarks Sagntid; den var
formentlig ubrugelig som historisk Kilde. M.s Studier førte ham
til en Paavisning af, hvor mange ægte danske Overleveringer der
fandtes hos Saxo, og hvorledes de lode sig tilknytte til andre
Traditioner i Norden og Udlandet. Det var lykkedes M.s vel ikke
fantasifulde, men altid ædruelige og skarpe Kritik at trænge ind i
Forstaaelsen af de enkelte Sagn, at se deres Betydning og Værd,
ligesom ogsaa at paavise, hvorledes Saxo var gaaet til Værks over
for den Tradition, som han havde indsamlet hos sine danske og
islandske Hjemmelsmænd.

Ved disse rolig førte, sikre og indtrængende Studier var M.
bleven fortrinlig forberedt til det Arbejde, som blev hans Livs
sidste, men ufuldendte Gjerning, nemlig at give en kritisk Udgave
af Saxo, ledsaget af Noter. Ved M.s Død manglede endnu
Trykningen af Værkets sidste Femtedel. Velschow paatog sig at
fuldføre Bogen og skrev de manglende Noter til de 4 sidste Bøger
(«Saxonis Grammatici Historia Danica», 1839); 2. Bind, der indeholdt
de udførligere Noter og Undersøgelser, naaede han først at faa
udgivet 1858. Blandt Udgaver af middelalderlige Kilder indtager
M.s Saxo-Værk en høj Rang ved sin gode Text og sine ypperlige
Anmærkninger.

Fra M.s sidste Leveaar skrive sig end videre 2 Biografier:
«Vita Andreæ Sunonis, archiepiscopi Lundensis» (1830) og «Vita
Lagonis Urne, episcopi Roskildensis» (1831-33).

Johannes C. H. R. Steenstrup.


Müller, Peter Erasmus, f. 1840, Forstmand og Naturforsker.
M., Søn af ovennævnte Etatsraad Carl Ludv. M., er født i Kjøbenhavn
25. Okt. 1840. Alt som Barn nærede han en levende Interesse for
Naturhistorien, særlig Zoologien, men da det faldt ham vanskeligt
at følge med i Skolen, tog han 1856 Præliminærexamen og lærte i
et Par Aar praktisk Landvæsen. Under Landlivets Indflydelse
udvikledes hans aandelige Evner, og 1859-68 tilbragte han med
Studier, hovedsagelig i Kjøbenhavn, hvor han 1861 tog
Landbrugsexamen, 1863 Examen Artium, 1866 Forstexamen, 1867 Examen
philosophicum, hvorhos han 1866 vandt Universitetets Prismedaille
for en zoologisk Afhandling; 1861 var han 1/2 Aar konstitueret
som Assistent ved Landbohøjskolens Landbrugsundervisning. Efter
at have fortsat sine Studier tiltraadte M. 1868 en længere
Udenlandsrejse. Paa denne studerede han først de schweitsiske Søers
Krebsdyrfavna; men da der tilfaldt ham en 2aarig Rejseunderstøttelse 
til Uddannelse af en yngre Forstmand, toge hans Studier
en overvejende forstlig Retning, om end Zoologien ikke blev opgivet.
Gjennem Sydtyskland, Schweits og Italien drog han til Frankrig,
hvor han opholdt sig et Aar, for dernæst 1870 gjennem Belgien at
begive sig til Tyskland, hvor Krigen afbrød hans Rejse og førte
ham tilbage til Danmark. 1871 blev M. Dr. phil. paa et
zoologiskfysiologisk Arbejde.

I Slutningen af 1872 blev M. udnævnt til Lærer i Skovbrug
ved Landbohøjskolen fra Nytaar 1873, og i det følgende Aarti
udfoldede han en for Skovbrugsundervisningen overordentlig
betydningsfuld Virksomhed som Lærer og Forfatter. Skovdyrkningens
Theori blev bygget paa den foregaaende Menneskealders
naturvidenskabelige Forskning og paa M.s egne Studier; Grundlag for
Industrilæren dannede den af Pressier fremkaldte tyske Litteratur og
M.s økonomiske Studier i Paris. 1875 begyndte han Udgivelsen
af «Tidsskrift for Skovbrug», hvoraf der 1875-91 er udkommet
12 Bind, de 3 med W. af Gyldenfeldt (VI, 335) som Medudgiver.
Heri findes en Række betydelige Afhandlinger af M.; først og
fremmest hans «Studier over Skovjord» I-II (1878-84), der har
været grundlæggende for vor Opfattelse af Skovens Jordbundsforhold, 
medens «Omrids af en dansk Skovbrugsstatistik» (1881) og
en Række prisstatistiske Meddelelser have kastet Lys over hidtil
lidet kjendte Sider af vort Skovbrugs økonomiske Forhold.
Samtidig sporedes paa mange Omraader et friskere Liv i Skovbruget,
og Skovbrugslæren blev stærkere end forhen afpasset efter danske 
Forhold; en Række Forfattere gav værdifulde Bidrag til «Tidsskrift
for Skovbrug», og M. optraadte som Medudgiver af hans Formands,
Johan Fr. Hansens (VII, 18), efterladte Papirer, ligesom han vakte
Interessen for vort Skovbrugs Historie og gav Stødet til Udgivelsen
af C. D. F. Reventlows «Forslag til en forbedret Skovdrift» (ved
W. af Gyldenfeldt 1879). l882 fremkom i. Del, omfattende Danmark,
af M.s fortrinlige avtograferede Forelæsninger over Skovbrugshistorie
og -statistik, og 1882-83 bleve hans Forelæsninger over
Skovdyrkningslære, af hvilke især 1. Del er et fremragende Arbejde,
avtograferede, efter at han selv havde forladt Landbohøjskolen.

1. Avg. 1882 tiltraadte M. nemlig Pladsen som Overførster for
Statsskovenes 2. Inspektion. Ved Siden heraf er han fra 1883
Overinspektør ved Sorø Akademis Skove og har fra 1889 Overtilsyn med
Skovene paa Bistrup Gods. 1883 blev han Hofjægermester, 1885
Kammerherre, 1892 Kommandør af 2. Grad af Danebrog. I Aarenes
Løb har han desuden modtaget en Række udenlandske Ordener,
ligesom han har været Medlem af mange Udvalg, Kommissioner
o. lign., saaledes 1877 af en Kommission om Statsskovenes
Regulering og et Udvalg om Sortering af Skoveffekter; 1884 var M.
Kommissær ved den internationale Skovbrugsudstilling i Edinburgh,
1887 Medlem af Kommissionen om Landbohøjskolens Udvidelse;
desuden Formand for Skovbrugsudvalget ved den nordiske Udstilling 
i Kjøbenhavn 1888, Suppleant i Jærnbaneraadet 1890. I 1884
var M. bleven Medlem af Videnskabernes Selskab. En Række
Udenlandsrejser har givet M. et ualmindeligt Kjendskab til
evropæiske Skovforhold; foruden den tidligere omtalte Rejse 1868-71
og nogle mindre Rejser til Sverige og Tyskland maa nævnes: 1868
til Norge; 1878 til Frankrig, særlig Verdensudstillingen i Paris;
1884 til Edinburgh; 1885 til Frankrig, Schweits, Tyskland, Østerrig
med det Formaal at studere Bjærgfyrrens Naturhistorie; 1886 til
Sverige og Norge; 1892 til Sydfrankrig og til Spanien, bl. a. som
Danmarks Repræsentant ved Columbusfesten.

Da M. forlod den byrdefulde Stilling som eneste Lærer i Skovbrug 
for at træde over i Statsskovenes Administration, haabede han
vistnok, at Forandringen skulde bringe ham rigeligere Fritid til
Studier og litterær Virksomhed. Kort efter udkom ogsaa 2. Del af
hans Jordbundsundersøgelser, der senere bleve oversatte paa Tysk
og Fransk, ligesom han skrev Afsnittet «Skovene» i «Danmarks
Statistik» II, og 1886-87 fremkom i «Tidsskrift for Skovbrug» den
store Monografi «Om Bjærgfyrren». Men M.s litterære Produktion 
er dog efterhaanden bleven mere sparsom, og det turde vel være,
at en Forbliven paa Landbohøjskolen i saa Henseende havde budt
ham bedre Kaar, ligesom den havde stillet ham mere frit og givet
ham mere Lejlighed til at virke selvstændig paa andre Omraader.
I «Oversigt over Videnskabernes Selskabs Forhandlinger»
offentliggjorde M. 1894 «Om Regnormenes Forhold til Rhizomplanterne»,
medens den vægtige Afhandling «Om Bøgeskovens økonomiske
Modenhedsalder» (i «Tidsskr. f. Skovbrug» XI, 1890) vidner om,
at han vedblivende har dyrket økonomiske Studier ved Siden af
de naturvidenskabelige.

10. Okt. 1874 ægtede M. Augusta Sophie Thiele (f. 7. Juli
1851), Datter af Etatsraad J. M. T., Sekretær ved Kunstakademiet.

Indbydelsesskrift t. Universitetets Reformationsfest 1872.
A. Oppermann, Bidrag t. d. danske Skovbrugs Hist. 1786-1886.
Roepstorff, Forstlig Stat, 2. Udg.

A. Oppermann.

-- Den Energi, hvormed P. E. Müller i sine yngre Aar, trods
alle ydre Hindringer, drev sit oprindelige Yndlingsstudium, Zoologien,
affødte flere Arbejder, der røbe en ualmindelig Iagttagelsesevne og
tillige udmærke sig ved alsidig Behandling af Stoffet og klar
Fremstilling. I 1867 udkom i noget forøget Form hans Besvarelse af
Universitetets Prisopgave under Titelen: «Danmarks Cladocera» i
«Naturhist. Tidsskrift»; sammesteds «Bidrag til Cladocerernes
Forplantningshistorie» (1868), «De i Danmark hidtil fundne Phyllopoder»
(1873) samt hans Doktordisputats: «Iagttagelser over nogle Siphonophorer» 
(1871). De anførte Krebsdyr arbejder have ikke blot Betydning
i favnistisk og systematisk Henseende, men tillige, og særlig, i
anatomisk og biologisk Henseende; navnlig kunne fremhæves M.s
Iagttagelser angaaende Forplantningsforholdene, et Omraade, der ogsaa
spiller en Hovedrolle i hans Doktordisputats, hvis Æmne for øvrigt
var hentet fra et ganske andet Felt (Rørgoplerne).

Efter 1873 nar M. ikke offentliggjort noget Arbejde af rent
zoologisk Indhold; men hans fremragende Evne for biologisk
Forskning præger hans ovfr. nævnte Hovedværk: «Studier over
Skovjord» (hvoraf et populært Resumé ved M. selv er optaget i «Nord.
Tidskr. utg. af Letterstedtska foreningen» 1879); den Methode,
han her har anvendt over for Jordbundsundersøgelser, er netop
den biologiske Forsknings, med «Dissektion og Mikroskopi som
Hjælpemidler». Dette Arbejde (saa vel som Afhandlingen «Om
Regnormenes Forhold til Rhizomplanterne, især i Bøgeskove») 
indeholder en Rigdom af fortrinlige Iagttagelser over lavere Dyrs
Forhold til de forskjellige Former af Mulddannelser, fremfor alt af
den Betydning for disse, som Regnormene have, hvis Liv og Færd
i mange Aar have været Gjenstand for hans stadige Studier.

H. F. E. Jungersen.



Müller, Selio, 1669-1750, Amtmand, 
Søn af ovennævnte Amtmand Henrik M. (d. 1717), er født 23. Nov. 1669. 
1714 blev han efter Faderen Amtmand over Skivehus Amt, hvilket Embede
han, der 1716 udnævntes til Justitsraad og 1728 til Etatsraad, 1741
fik Tilladelse til at afstaa til Sønnen Henrik. 1704 havde M. ægtet
Magdalene Bartholin (f. 4. Nov. 1687), Datter af Etatsraad,
Landsdommer Christoffer B. til Kaas. Hun døde allerede 14. Maj 1716,.
han selv, der efter Faderen havde arvet Lønborggaard, i Viborg
18. Dec. 1750.

C. E. A. Schøller.



Müller, Sigurd Hjorth, f. 1844, Forfatter. 
Han er født 21. Dec. 1844 i Snedsted Præstegaard ved Thisted som Søn af
ovennævnte Ludvig Christian M. Efter i en Del Aar at have
gaaet i Roskilde Latinskole dimitteredes han privat i 1863 og
begyndte at studere Medicin. Dette Studium afbrødes imidlertid ved,
at Landskabsmaler Thorald Læssøe (X, 577) inviterede ham med
paa en Rejse til Italien, hvor han opholdt sig i 8 Maaneder, og
efter sin Hjemkomst opgav han saa Medicinen, studerede Æsthetik
og tog 1872 Magisterkonferens i dette Fag. I en Række af Aar
virkede han nu i Hovedstaden som Lærer i Dansk, navnlig ved
Borgerdydskolen i Kjøbenhavn, indtil han 1886 valgtes til Bestyrer
af Kolding Latin- og Realskole. 1874 havde han ægtet Marie
Louise Biering, Datter af fhv. Adjunkt Christian Henrik B. -- Sin
Forfattervirksomhed begyndte han rent æsthetisk med en Samling
«Digte» (1867), hvorpaa i 1872 fulgte Oversættelsen: «Fem Digte
af Theokritos» og i 1874 «Tre Fortællinger» (hvori den ejendommelige 
og smukke «Sarons Rose»). Efterhaanden optoge kunsthistoriske
Studier ham mere og mere, og Resultatet af disse foreligger -- 
foruden i en Mangfoldighed af mindre Artikler i «Dagbladet»,
«Morgenbladet» og «Ude og hjemme» -- i «Kortfattet Kunsthistorie» 
(1883), «Nyere dansk Malerkunst» (1884) og «Thorvaldsen,
hans Liv og hans Værker» (1893). Ogsaa som Skolebogsforfatter
har han været meget virksom, og hans «Haandbog i den danske
Litteratur» (1880, 3. Udg. 1891) og hans «Kortfattet dansk 
Litteraturhistorie» (1881, 3. Udg. 1893) høre til de mest benyttede
Hjælpemidler ved Undervisningen i dansk Litteraturhistorie.

Sophus Bauditz.



Müller, Sophus Otto, f. 1846, Arkæolog. 
S. M. er født i Kjøbenhavn 24. Maj 1846 og Søn af ovennævnte Etatsraad 
Carl Ludv. M. Han blev Student 1864, tog den filologisk-historiske
Embedsexamen 1871 og erhvervede Graden som Dr. phil. i 1880. --
Allerede i sin tidlige Ungdom havde han i sin Faders Hus faaet
Smag for Kunst og Kunsthistorie, hans filologiske Studium bragte
ham til først at beskæftige sig med klassisk Kunst og klassiske
Oldsager, men Kjærligheden til Fædrelandet henvendte snart hans
særlige Interesse paa den danske og den nordiske Arkæologi.
Allerede i 1874 og 1876 optraadte han som Forfatter af arkæologiske
Afhandlinger i «Aarbøger for nordisk Oldkyndighed og Historie»,
og i de nærmest følgende Aar tog han i et tysk Tidsskrift alvorlig
og kraftig til Gjenmæle imod Angreb fra tysk Side paa de nordiske
Arkæologers System og Methode. I 1877-78 foretog han en
Studierejse til Frankrig og England og anvendte derefter et Par Aar paa
et flittigt og omfattende Studium af Jærnalderens Ornamentik.
Resultaterne deraf nedlagde han i 1880 i sin Doktordisputats om
«Dyreornamentikken i Norden», et originalt, paa nøjagtige
Iagttagelser støttet og med Omsigt og Klarhed gjennemført Arbejde,
der har været af stor Betydning for alle senere Studier over den
nordiske Jærnalder.

I Aaret 1878 var han bleven ansat som Assistent ved det
daværende Musæum for de nordiske Oldsager, i 1887 blev han
Inspektør sammesteds, og i 1892 udnævntes han til Direktør for
Nationalmusæets 1. Afdeling, omfattende den forhistoriske Del af det
oldnordiske Musæum samt den ethnografiske Samling og Antiksamlingen.
Tillige overtog han i 1881 som arkæologisk Sekretær i det kongl.
Oldskriftselskab det omfattende Hverv at forestaa Udgivelsen af
Selskabets Skrifter samt at forberede Forhandlingerne paa Selskabets
Møder. Ved Siden af disse administrative Arbejder har han fortsat
sin Forfattervirksomhed i rigt Maal. Navnlig indeholde
Oldskriftselskabets Tidsskrifter en Række af værdifulde Afhandlinger fra
hans Haand, og endelig har han i de seneste Aar udgivet 2 store
og for en lang Fremtid epokegjørende Arbejder, nemlig et stort
Billedværk under Titelen: «Ordningen af Danmarks Oldsager»
(1888-95), indeholdende Afbildninger af o. 1300 danske Oldsager 
fra Sten-, Bronce- og Jærnalderen med tilhørende Oplysninger og
Forklaringer, og under Titelen: «Vor Oldtid» (1897) en fuldstændig
Fremstilling af Danmarks Oldtidshistorie, for saa vidt den for Tiden
har kunnet kjendes. M. har frejdig optaget Arven efter vor i 1885
afdøde store Oldforsker Worsaae og kraftig hævdet dennes
Grundanskuelser, medens han tillige i adskillige Retninger har ført
Worsaaes Undersøgelser videre og til Dels kunnet supplere og i
enkelte Punkter berigtige dem efter senere Iagttagelser.

M. er en meget arbejdsom Mand, en energisk Administrator
i de mange ham underlagte Forretninger og en flittig, nøjagtig og
omsigtsfuld Arbejder ved sit Skrivebord. I den vidtløftige
arkæologiske Litteratur er han meget belæst, og de Interesser for Kunst,
som han har arvet fra det fædrene Hjem, og som han senere har
plejet og udviklet, have givet ham et skarpt Blik for Oldsagernes
Former og disses Betydning. -- 28. April 1881 er han bleven gift
med Karen Linde, Datter af Overformynder i Kjøbenhavn,
Kammerherre Th. L.

Universitetsprogram til Reformationsfesten 1880.

E. Vedel.



Müller, Tage Christian, 1780-1849, Biskop, 
Søn af Skræddermester Wilhelm M. (f. 1741 d. 1830) og Frederikke Dorothea 
f. Rasmussen (f. 1745 d. 1817), er født i Kjøbenhavn 3. Okt. 1780. 
Han skyldte Forældrene «den ubetalelige og uerstattelige Velgjerning 
af en kristelig Opdragelse». Fra sit 12. Aar var han hos sin
Farbroder Præsten ved Helliggejstes Kirke H. H. M., der havde stor
Fortjeneste af hans hele Retning og hans Dannelse som Menneske
og Præst. Han dimitteredes fra Borgerdydskolen i Kjøbenhavn
1795 og tog den theologiske Embedsexamen 1799. Derefter
underviste han i Schouboes Institut og Døtreskolen. Han vandt 1805
Universitetets Guldmedaille for en filosofisk Opgave. 1806 blev han
Sognepræst i Nørre Snede og Ejstrup i Aarhus Stift. Han havde
ikke undgaaet at paavirkes af den lidet kirkelige og kristelige
Retning, der herskede i hans Ungdom-, han havde saaledes som
Student vel gaaet flittig i Kirke, men han havde selv deltaget saa lidt
i Gudstjenesten, at han hverken ejede en Salmebog eller følte
Savnet af en saadan; «det hørte nu en Gang ikke til». Men hans
hele Aandsretning var mere bestemt ved de Indtryk, han havde
faaet i Barndommen, end Tilfældet var med de fleste andre, og i
Nørre Snede erfarede han, at Heden var lige saa og maaske mere
frugtbar for det kristne Livs Blomstring end de gode Egne. Her 
ægtede han 1806 Henriette Louise Rasmussen (f. 1789 d. 1857), Datter
af hans Morbroder Provst Thomas R. i Grevinge. M. forflyttedes
1810 til Kjøng paa Sjælland og 1830 til Stege paa Møen, hvor
han tillige var Provst for Møenbo og Baarse Herreder. 1828 havde
han faaet Titel af Konsistorialraad. 1833 blev han Biskop i Ribe
Stift. 1843 fik nan Danebrogsordenens Kommandørkors.

Han havde den Gang vundet et Navn, som anerkjendtes fra
alle Sider. Hertil bidrog hans «Udvikling af den kristelige
Religions Troslærdomme for oplyste, men ulærde Kristne» (1829; 2. Opl.
1832). Lindberg roste den Prædiken, han holdt ved Bispevielsen,
for dens Kraft og Klarhed; dens Indhold var rent evangelisk; han
var den af alle Biskopperne, hvis Prædiken mest lignede Balles,
hvem «Den nordiske Kirketidende» den Gang bestandig fremhævede
som et Mønster paa en Biskop. M. blev ogsaa en af de Biskopper,
hvis Ord gjaldt mest i Kancelliet. I sit Stift ansaas han for en
Stræng og myndig Mand; han forlangte Formerne iagttagne og
kunde tit lægge stor Vægt paa Smaating som Præsters og Degnes
Paaklædning o. desl. Men de, der kom ham nærmere, lærte snart,
at bag det formelle Ydre var der et varmt og kjærligt Hjærte og
en virkelig Forstaaelse af Standpunkter, der vare forskjellige fra
hans eget. Han viste dette selv over for en i saa mange
Henseender irregulær Præst, som V. Birkedal var i sine unge Dage.
Paa Menighederne gjorde han ved sine Visitatser et betydeligt
Indtryk, sikkert ikke mindst fordi hans Tale fik et troværdigt Præg
ved at bære Mærke af det Tungsind, han hele sit Liv stred imod.

Han var -- ikke med sin gode Vilje -- konge valgt Medlem
af Stænderforsamlingerne i Viborg 1842, 44, 46 og 48, hvor han
hørte til den konservative Side, men dog 1842 i Forhandlingerne
om de slesvigske Forhold stillede sig mod Ørsted. Han sagde:
«Vel ligger der Sne paa min Isse, men derfor fryser Blodet ikke
i mine Aarer». Han skal ogsaa personlig i Ribe have foreholdt
Kongen, at de Forholdsregler, han tog, bragte Danskheden i
Slesvig i Fare, men fik kun det Svar: «En Konge maa ikke være
partisk». Meget mod sin Vilje blev han kongevalgt Medlem af
den grundlovgivende Rigsdag. Han var da svagelig og maatte
forlade Rigsdagen, inden Forhandlingerne, der i mange Maader
vare ham imod, vare endte. Kort efter kom han syg hjem til Ribe,
hvor han døde 2. Okt. 1849. -- Foruden det alt omtalte Skrift har
han skrevet en Del mindre Afhandlinger og udgivet nogle
Prædikener.
Erslew, Forf. Lex.
J. B. Daugaard, Til Minde om Bisk. T. M. (1849).
Selmer, Nekrolog. Saml. II, 380 ff.
Dansk Kirketid. 1849, S. 45 f.
Birkedal, Personl. Oplevelser II, 13 ff.

L. Koch.



Müller, Tilemann, 1770-1829, Forfatter, 
fødtes 22. Okt. 1770 paa Gehaus (Kanton Rhøn-Werra) i Franken, 
kom som Student paa sine Rejser med Grev Conrad Holck, ældste Søn 
af Christian VII's Yndling (VII, 547), til Kiel, hvor han studerede
Medicin og en Tid var Lærer i Grev Holsteins Hus, indtil han 1799
holdt Bryllup med Christiane v. Qualen (f. 23. Nov. 1776 d. 9. Febr.
1830), Datter af Gehejmeraad Fred. Chr. v. Q. til Vindeby, Søster
til Baggesens Kjærlighed Grevinde Benedicte Reventlow og selv
fejret for sin Skjønhed, «der lod ham glemme Fædreland og
Fædrehjem». Han kjøbte i Landsbyen Arrild (ved Løgumkloster) en lille
Bondegaard, hvor han indtil sin Død, 8. Marts 1829, i beskedne
Kaar førte et sjælden lykkeligt Liv med sin trofaste Hustru. M.
var en fin, poetisk begavet og original Personlighed, der stod i
Venskabsforbindelse med mange af hin Tids fremragende Mænd.
Han skrev i forskjellige Tidsskrifter talrige Digte, der ere samlede
til en Bog: «Poetische Blüthen u. Blumen» (Slesvig 1829).

Rist, Lebenserinnerungen I, 99; II, 257 ff.

Louis Bobé.



Müller, Wilhelm Andreas, 1733-1816, Miniaturmaler, 
var født i Brunsvig, men opdroges og lærte at male hos sin Morbroder,
en Maler og Galleriinspektør i Salzdahlum (ved Brunsvig). Han
maa i Udlandet, ventelig i Dresden, have været under en dygtig
Miniaturmalers Haand, thi strax efter sin Ankomst til Kjøbenhavn
1757 fandt han Sysselsættelse i Miniaturfaget og arbejdede med saa
stort Held, at han, da den østerrigske Miniaturmaler Joseph
Brecheisen, som i nogle Aar havde opholdt sig her, i Eftersommeren 1763
forlod Danmark, strax i hans Sted kom til at arbejde for Hoffet
og fik Titel af og Løn som kongl. Hofminiaturskildrer. 1773 blev
han Medlem af Akademiet paa 2 Miniaturportrætter af Als og
Wiedewelt. Senere søgte han et Professorat ved Akademiet, men
Jens Juel blev foretrukket for ham, og han opnaaede aldrig noget
saadant. Derimod blev han siden Bibliothekar ved Akademiet, en
Post, han beholdt til kort før sin Død, og havde som normeret
Miniaturmaler Embedsbolig paa Charlottenborg. M. var en for sin
Tid særdeles respektabel Kunstner i sit Fag, om han end ikke
naaede op i første Række. Hans fleste Arbejder for kongelig
Regning: Portrætter af Frederik V, Juliane Marie, Prinsesse Louise, 
Sophie Magdalene, Christian VII osv., vare til Gulddaaser og Ringe,
bestemte til kongelige Foræringer. Et Par Portrætter fra hans
Haand, af Frederik V og Juliane Marie, kom til Fredensborg.
Han malede ogsaa i Olje, saaledes Kronprinsessens Portræt (1805),
brugte Naalen med Dygtighed og raderede adskillige Prospekter
o. l., som Bregentved (1763), Marienlyst (1767) osv. Ogsaa 
Portrætter gjorde han, som 1761 sit eget og 1762 Lorents Spenglers.
Ligeledes tegnede og stak han adskillige af sin Ven Wiedewelts
Værker, som 1762 2 Monumenter til Altenhof i Holsten, det 
Klopstockske Gravmæle paa Kirkegaarden i Ottensen, det Tormske
Monument i Frue Kirke i Kjøbenhavn, ja gav sig endog i Lag
med en Adam og Eva efter Rembrandt. I sine sidste Aar arbejdede
han kun lidt, men skrantede meget og døde endelig 24. Febr. 1816.
Han havde 5. Dec. 1764 ægtet Bodil Marie Jensen (d. 1817).

Kjøbenhavns Skilderi 1805, Sp. 781; 1815, Sp. 443.
Weilbach, Nyt Kunstnerlex.
Meier, Wiedewelt.
Samme, Fredensborg S. 188.

F. J. Meier.



Lange-Müller, Peter Erasmus, f. 1850, Komponist. 
L.-M. er Søn af ovfr. nævnte Højesteretsassessor O. F. Müller (d. 1882) og
blev født paa Frederiksberg 1. Dec. 1850. I sine Drengeaar fik
han musikalsk Undervisning af G. Matthison-Hansen; men skjønt
han viste sig i Besiddelse af decideret musikalsk Begavelse (hans
Sulamith-Sange ere komponerede i en ikke fuldvoxen Alder), var
det dog ikke den Gang Tanken, at han skulde uddanne sig som
Musiker. I 1870 blev han Student, og i 1871 besøgte han 
Musikkonservatoriet, hvor han havde Neupert til Lærer i Klaverspil, men
forlod det atter efter et Aars Forløb. En svagelig Helbred 
fremkaldte en vis Vaklen hos ham med Hensyn til at tage Bestemmelse
for sin Fremtid; han studerede en Tid til statsvidenskabelig Examen,
en Tid uddannede han sig i Gartnerfaget. Først i 1874 valgte han
endelig Musikken til sin Livsvirksomhed og udgav sin første 
Komposition, «Fem Sange af Salomon og Sulamith» (Op. 1). Dette
Arbejde, der gjorde megen Lykke, har til Dels Karakter af en
Studie efter J. P. E. Hartmann, men allerede hans næste Kompositioner, 
navnlig Orkestersuiten «I Alhambra» (Op. 3), og enkelte
af Sangene til Texter af Bergsøe og Ingemann, Op. 4 og 6, (f. Ex.
den pompøse: «Hvo er hun, som kommer fra Ørkenen») vise ham
som den, om end noget grublende og undertiden for urolige og
mørke, dog allerede nu tillige helt selvstændige Kunstner, hos hvem
en Understrøm af dyb Følelse forener sig med en Rigdom af 
ejendommelige og betagende Motiver, hvis Primitivitet ligesom varslede
om en hel ny Retning i dansk Musik.

I 1878 optraadte han som dramatisk Komponist med Operaen
«Tove» (Op. 7), hvortil han tillige selv havde skrevet Texten.
Uagtet dette Debutarbejde led af Mangler i scenisk Henseende og
med Hensyn til historisk Kolorit, indeholdt det dog ogsaa store og
ejendommelige musikalske Skjønheder, hvorfor det senere er blevet
udgivet i Udtog af «Samfundet til Udgivelse af dansk Musik».
Hos Publikum kan det vel ikke siges at «Tove» slog igjennem,
men desuagtet fangede Scenen Komponistens Kjærlighed, og stadig
er han under sin forskjelligartede Virksomhed vendt tilbage til den
dramatiske Musik, i hvilken han har forsøgt sig i flere Retninger.
Efter den yndefulde og friske Musik til det lille Lystspil «I Mester
Sebalds Have» (Op. 13) samt For- og Mellemaktsmusikken til 
Kaalunds «Fulvia» (Op. 15) fulgte i 1883 Operaen «Spanske Studenter»
(Op. 22), et Forsøg i Opera comique, der strax vakte en Del 
Opmærksomhed, men dog tillige viste, at dette Felt laa hans Naturel
for fjærnt, i det der trods mange heldige Steder, hvor den spanske
Kolorit kom godt frem, føltes en vis Tunghed, som ikke passede
til Stilen. Hans næste Arbejde, Musikken til Drachmanns «Der
var en Gang --» (Op. 25), opført 1886, er ubetinget det, der har
bragt hans Navn videst om, og har opnaaet et stort Antal 
Opførelser; navnlig ere Zigeunerviserne og Serenaden fortræffelige,
hvorimod den bekjendte Midsommervise næppe kan siges at have
løst den Opgave, som Textforfatteren synes at have sat sig: at
skabe en Folkesang. I 1887 indleverede han til det kongl. Theater
Operaen «Fru Jeanna» (Op. 30) til Text af E. v. d. Recke, der
strax blev antagen, men først efter flere Aars Henliggen og 
adskillig Avisfejde blev opført i1891; den gjorde ikke Lykke og
opnaaede ikke ret mange Opførelser. End videre har L.-M. skrevet
Musik til Drachmanns «Ved Bosporus» (Op. 41), E. Christiansens
«Peter Plus» (Op. 42), Reckes «Hertuginden af Burgund» (Op. 44)
og E. Christiansens «Letizia» (Op. 48).

Har L.-M.s dramatiske Komposition ved Siden af saa meget
godt og smukt, som den uomtvistelig rummer, dog ikke kunnet
føre til fuld Tilfredsstillelse hverken for Komponisten eller for hans
Publikum, er derimod den kormæssige Musik med eller uden Solo
vistnok den, hvori han har vundet sine smukkeste Sejre. Hertil
høre «Niels Ebbesøn» (Op. 9) for Barytonsolo, Mandskor og 
Orkester, Kor- og Kvartetsange for Mandsstemmer (Op. 10), hvori den 
uforlignelige «Kornmodsglansen ved Midnatstid», 3 Salmer for Kor
og Orkester (Op. 21), opført ved Paaskekoncerten i Frue Kirke 1883,
den overordentlig skjønne Kantate af Richardt ved den nordiske
Industriudstillings Aabningsfest 1888 og Drachmanns Kantate ved
Universitetets Hundredaarsfest for Stavnsbaandets Løsning s. A. I
den rene Orkestermusik har han derimod haft ikke saa lidt at
kæmpe med, en vis Uklarhed, der her maaske føles stærkere, i
Forbindelse med en Del Ubehjælpsomhed i Instrumenteringen. 
Foruden den alt omtalte Suite «I Alhambra», opført i 1876 i 
Koncertforeningen, kan her navnlig fremhæves hans Symfoni «Efteraar»
(Op. 17), opført ligeledes i Koncertforeningen i 1882, og Symfoni
Nr. 2 i D-Mol (Op. 33), opført ved de filharmoniske Koncerter i
1889. Det mørke og tunge synes trods meget smukt, f. Ex. i 
Symfonien «Efteraar», her ikke at ville forlade Komponisten; men at
han i Aarenes Løb har vundet Herredømme over den tekniske
Behandling af Instrumenterne, beviser navnlig hans sidste Suite:
«Weyerburg» (Op. 47).

Af Sange har L.-M. komponeret en stor Mængde: foruden de
førnævnte Op. 4 og 6, 6 russiske Sange (Op. 11), 6 danske Sange
(Op. 14), 5 norske Sange (Op. 16), 6 Folkeviser (Op. 18), «Naar Sol
gaar ned» (Op. 19), «Skumring» (Op. 20), Sange af Drachmann og
Recke (Op. 23 og 24), 5 franske Sange (Op. 28), Digte af Richardt
o. fl. (Op. 31), Folkeviser af Thor Lange (Op. 34), Romancer af
Uhland (Op. 35), 3 Sange, polske og russiske (Op. 39), Sange af
Gjellerup (Op. 40), 3 Sange (Op. 54). Iblandt de mange smukke
og ejendommelige kan her fremhæves «Frisk Vejr» af Op. 14, «En
Rand af diset Hede» af Op. 20, «Og sørger du for den Foraarstid» 
af Op. 24 og særlig «Bjørnen» og «Hinden» af Op. 23. Af
Klaverkompositioner har han skrevet forholdsvis lidt; det 
betydeligste er Op. 8, 12 Klaverstykker, Variationer over et 
Originalthema.

Ligesom «I Alhambra» er fremkommet under Indtrykkene af
et Ophold i Spanien, saaledes skyldes «Weyerburg» et Besøg i
Tyrol. Overhovedet har L.-M., til Dels af Helbredshensyn, gjort
en Mængde Rejser og besøgt de fleste Lande i Evropa. Heller
ikke er hans Musik helt ukjendt uden for Danmarks Grænser.
«Spanske Studenter» har gaaet i Stockholm, Hamborg og Breslau;
«I Alhambra» har været spillet i Stockholm og Christiania; samme
Steder saa vel som paa adskillige tyske Scener har «Der var en
Gang --» været opført; de fleste af hans Sange ere komne i tyske
Udgaver, Klaverstykkerne «Danse og Intermezzi» i en fransk. --
24. Juni 1892 ægtede han Ruth Block, Adoptivdatter af fhv. dansk
Konsul i Hongkong F. H. B.

V. Møller, Danske Kunstner-Portrætter (1884). 
Nord. Musiktid. 1884, Nr. 5.
Illustr. Tid. XXVII, Nr. 19. 
Schytte, Musiklex.

G. St. Bricka.



Paludan-Müller, Bernhard Lucian, f. 1845, Præst, 
er Søn af den ndfr. omtalte Provst Jens P.-M. Han blev født 6. Okt. 1845
i Sorø, blev Student fra Aalborg 1863, theologisk Kandidat 1869
og personel Kapellan 1871. Aaret efter blev han Kapellan pro loco
i Ugilt og Taars og 1876 Sognepræst i Vadum, hvorfra han 1882
forflyttedes til sit nuværende Embede som Sognepræst til Hillerød
og Herlev og Slotspræst paa Frederiksborg. P.-M. maa regnes til
de Præster hos os, der fra den Mynsterske Skole som oprindeligt
Udgangspunkt have stillet sig i venligt Forhold til de fra Grundtvig
stammende kirkelige Initiativer. Sin Redebonhed til at arbejde for,
at de forskjellige Retninger -- trods Modsætning i Anskuelser -- 
kunne mødes i Aandens Enhed til et fælles Menighedslivs Fremme,
har han lagt for Dagen gjennem sit Forhold til Ugeskriftet 
«Sædemanden», som udkom i Aarene 1879-86, og af hvilket han først
var en flittig Medarbejder og senere Redaktør. Hans 
Forfattervirksomhed er i det hele ret omfattende. Foruden at levere 
Anmeldelser (f. Ex. af Høffdings «Ethik», i «Fra Bethesda» 1887) og
andre Bladartikler har han udgivet «Den profetiske Inspiration»
(1872); «Det synlige og det usynlige, et Forsøg paa en Opgjørelse
med Nyrationalismen» (1877; oversat paa Tysk, Gotha 1879); «Den
evangeliske Rimkrønnike» (1889); «Den humane og den kristne Tro,
aabent Sendebrev til Professor Høffding» (1892); «Bibelhistorien og
den gammeltestamentlige Kritik» (1893); «Det kirkelige Skjel over
for den gammeltestamentlige Kritik» (1895). -- P.-M. ægtede 7. Maj
1873 Emmy Louise Jacobe Hagemann (f. 1847), Datter af Præst til
Støvring og Mellerup M. N. H.

Elvius, Danmarks Præstehist. 1869-84 S. 201 f. 
Sædemanden 1883, S. 783. 

V. Schousboe.



Paludan-Müller, Caspar Peter, 1805-82, Historiker, 
fødtes 25. Jan. 1805 i Kjærteminde, hvor hans Fader, Jens P.-M. (s. ndfr.),
da var Sognepræst, og var den 4. ældste af en talrig Børneflok.
I den lille Kjøbstad blev han lige til sit 14. Aar og tumlede sig
frit, ofte vildt nok, med sine jævnaldrende; «under mangt et lille 
Æventyr paa Sø og Land lærte Drengen at bruge Haand og Øje
saa vel som sin egen Eftertanke», og allerede her lagdes Grunden
til den baade aandelige og legemlige Kraft, som P.-M. siden
bevarede hele sit Liv igjennem. 1819 blev Faderen Stiftsprovst, og
P.-M., som tidligere var blevet undervist i Hjemmet, blev nu sat i
Odense Kathedralskole; en dygtig Lærer, Adjunkt Jørgensen, vakte
her hans særlige Interesse for Historien. Da han 1822 blev Student
og tog fat paa et theologisk Studium, var det ogsaa den historiske
Side, der især tiltrak ham, medens det aabenbart faldt ham noget
vanskeligt at tage sin Fornuft fangen over for adskillige af
Theologiens Dogmer. Hvor lidt man end i det hele kjender til P.-M.s
Sjæleliv, sporer man dog her alvorlige Kampe, ud over hvilke
han først kom sent, hjulpet ikke mindst ved en fyldig
Tankeudvexling med Faderen; ligesom denne selv bevægede han sig
efterhaanden over fra Rationalismen til en mere inderlig Religiøsitet.
Præsteembede vilde han dog ikke søge, da han i Jan. 1827 havde
taget den theologiske Embedsexamen, og i Steden afløste han i
1829 sin egen tidligere Lærer som Adjunkt ved Odense
Kathedralskole.

Med Liv og Lyst kastede P.-M. sig over Lærergjerningen.
Han kom vel udrustet dertil, og han udvidede stadig sine
Kundskaber; «jeg har», siger han, «ladet egne Studier gaa jævnsides
Undervisningen, -- den eneste Maade, hvorpaa det, efter min
Overbevisning, er muligt for Skolemanden at holde Interessen for sit
Pligtarbejde levende i en længere Aarrække». Han vilde, at
Undervisningen skulde lade Historiens store Udviklingslinjer træde frem,
dog aldrig i abstrakte Betragtninger; «ikke at noget er sket, men
hvad og hvorledes det er sket, kommer det an paa, og dette kan
kun gjøres indlysende ved at vise Disciplene det konkrete, hvori
det almindelige har haft sin Virkelighed». Om hans store
Kundskabsfylde og vide Blik vidnede de Anmeldelser, han i Begyndelsen
af Fyrrerne skrev af P. A. Munchs Lærebog i Nordens Historie og
af Allens Haandbog; med rette protesterede han mod den enes
norsknationale Ensidighed, mod den andens mørke Blik paa hele
Udviklingen i Danmarks Historie.

Tidlig slog P.-M. ogsaa ind paa egne videnskabelige
Undersøgelser, og hans Ophold i Odense førte ham naturlig til at gribe
Æmner af denne Bys og af hele Fyns Historie. Hans første Skrift
(1831) handler «Om St. Hans Kloster i Odense»; senere fremkom
hans kyndige Levnedsbeskrivelse af Odensebispen Jens Andersen 
Beldenak (1836), og under hans Ledelse udgav Fyns Stifts litterære
Selskab den yderst oplysende og velordnede Samling «Aktstykker
til Oplysning især af Danmarks indre Forhold i ældre Tid» (1841-45), 
væsentligst bygget paa Dokumenter i fynske Lokalarkiver.
Samtidig syslede P.-M. dog indgaaende med Æmner af 
Universalhistorien og vendte sig med særlig Forkjærlighed mod Italiens
interessante Middelalder. Han skildrede paa Grundlag af et nøje
kritisk Studium af Kilderne «Cola de Rienzo, Tribun og Senator
i Rom» (1838), og Aaret efter offentliggjorde han sin «Undersøgelse
om Machiavelli som Skribent, især med Hensyn til Bogen om Fyrsten». 
P.-M. kaldte dette Skrift et Forsøg i den højere historiske
Kritik; det enkelte Hovedværk var forstaaet paa Baggrund af 
Forfatterens hele Personlighed, denne atter som en naturlig Frugt af
Italiens aandelige og politiske Liv i Renæssancetiden, og disse da
endnu nye Synspunkter vare gjennemførte med stort Talent og
Konsekvens. Fremkommet paa et af Verdenssprogene vilde dette
Skrift sikkert være blevet anerkjendt som et betydningsfuldt 
Indlæg i den store Machiavelli-Litteratur.

Saaledes var P.-M. allerede en anset Skribent, da han i 1840
vandt den filosofiske Doktorgrad ved sin lærde Undersøgelse:
«Observationes criticæ de foedere inter Daniam, Sveciam et 
Norvegiam auspiciis Margaretæ reginæ icto». Stringent og klart viste
Forfatteren, hvorledes Kalmarmødets hele Forhistorie pegede paa,
at Margrethe Aar igjennem bevidst havde arbejdet hen imod at
skabe en nøje Forening af de 3 Riger; i skarp Modsætning hertil
stod da selve Unionsbrevet, der med alle sine Ejendommeligheder
og Mangler ingenlunde kunde betegnes som en fuldgyldig 
udfærdiget Unionens Grundlov. Senere Undersøgelser have ført os dybere
ind i Forstaaelsen af dette navnkundige Aktstykke; P.-M.s 
Grundsyn kan dog næppe rokkes, og ved denne Afhandling havde han
indtaget sin Plads blandt de bedste danske Historikere og tillige
fundet sit egentlige Virkefelt, den kritiske Undersøgelse. Han vandt
ogsaa megen Anerkjendelse; allerede 1839 var han blevet Medlem
af det kongl. danske Selskab for Fædrelandets Historie, 1843 optog
Videnskabernes Selskab ham i sin Midte.

Snart efter førtes P.-M., halvvejs ved en Tilfældighed, ind paa
en stor Opgave. Efter en af Christian VIII udkastet Idé havde
det fynske litterære Selskab begyndt at indsamle Aktstykker 
angaaende Slaget paa Øxnebjærg. P.-M. blev den egentlige Leder
af dette Foretagende og indsaa snart, at Samlingen maatte udvides 
til at omfatte hele Grevefejden, og det lykkedes ham ved
Henvendelse til fremmede Arkiver at samle et meget stort, ukjendt
Stof til Oplysning af dette korte, skæbnesvangre Tidsrum. Denne
Samling udgav han (1852-53); men han var ved Forarbejderne
dertil ført ind paa et Studium af hele Fejdens Historie og skrev
saa sit Værk: «Grevens Fejde, skildret efter trykte og utrykte
Kilder» (2 Bd., 1853-54). Det var første Gang, at et saadant
sammenhængende Udsnit af Fædrelandets Historie var fremstillet paa
fuldt tilfredsstillende Maade, med Stræng Kritik af den traditionelle
Fremstilling og med udstrakt Benyttelse af arkivalsk Materiale. Det
var en Opgave af samme Art som den, Allen senere satte sig og
gjennemførte for et længere Tidsrum; men P.-M. besad unægtelig
ikke Allens smagfulde og livlige Fremstillingsevne; naar han selv
synes at have ventet, at hans Skildring kunde tækkes en talrig
Læsekreds, blev han skuffet, og han forsøgte heller ikke siden at
levere Arbejder af rent fremstillende Art.

Samtidig med at dette Værk saa Lyset, blev P.-M., som i
1842 havde faaet Tilladelse til at søge de overordnede Lærerposter
ved de lærde Skoler og kort efter var blevet udnævnt til Overlærer,
forflyttet som Rektor til Nykjøbing (1853) efter Aaret forinden at
have faaet Titel af Professor. Han fandt den herværende Skole i
Forfald og maatte reorganisere den grundig; hans kraftige
Personlighed kom derved til sin fulde Ret, og han virkede lige
imponerende paa Lærere og Disciple. Snart stod hans Skole højt; «han
holdt den som et Krigsskib», har en af hans Elever sagt, og om
den Alvor, hvormed han omfattede sin Gjerning, foreligger der et
smukt Vidnesbyrd i de 2 Skoletaler, som hans Børn udgave efter
hans Død som «Mindeblad for forhenværende Disciple». Men
denne Virksomhed lagde stærkt Beslag paa hans Kræfter, og i en
lang Aarrække kom der kun i Ny og Næ et aandfuldt kritisk
Arbejde fra hans Haand. Tunge Sorger sloge sig til; Krigen i 1864
maatte for en saa varmtfølende Fædrelandsven være et haardt Slag,
og han ramtes personlig ved at miste sin eneste Søn, Jens (s. ndfr.);
2 Aar efter døde hans Svigersøn, den lovende Filolog Fr. Nutzhorn.

Henimod Aaret 1870 begyndte dog for P.-M., skjønt han var
højt oppe i Treserne, en ny produktiv Periode, og den vedvarede
siden uafbrudt til hans Død. I 1869-72 fremkom i Videnskabernes
Selskabs Skrifter hans banebrydende «Studier til Danmarks Historie
i det 13. Aarhundrede», hvori især hans Fremstilling af Striden
med Jacob Erlandsen og hans sønderdelende Kritik af den
saakaldte «Valdemars Jordebog» vakte den største Interesse. Og nu
kom endelig den Kaldelse til Universitetet, som man for det
historiske Studiums Skyld kunde have ønsket saa meget tidligere; da
Allen døde, udnævntes P.-M. til Professor Rostgardianus i nordisk
Historie (29. Juni 1872). Det var en Festdag, da den højt ansete
Gransker holdt sin første Forelæsning, og ogsaa Litteraturen saa
snart, hvad det betød; faa Aar efter forelaa, bygget over
Forelæsninger, P.-M.s ypperste Værk: «De første Konger af den
oldenborgske Slægt, Omrids og Tanker til Forstaaelse af Danmarks
Historie i Overgangen fra Middelalderen til den nyere Tid» (1874).
Uden at skildre Datidens Historie i sit fulde Omfang forstod
Forfatteren heri at samle sig om de store Vendepunkter og
karakterisere dem og de ledende Personligheder i fyndige Ord; selv
hvor Allen havde været hans Forgænger, lykkedes det ham ofte
at grave dybere end denne. Imedens fortsatte P.-M. sin
Lærervirksomhed paa Universitetet med en helt ungdommelig Virkekraft;
han fulgte aabenbart den Plan gjennem Forelæsninger at skildre
hele Fædrelandets Historie og naaede i det mindste til at fremstille
den lange Tid lige fra Valdemar Sejers Død til ind i 18.
Aarhundrede; tillige gav han et aandfuldt Overblik over den danske
Historieskrivning, samlet om nogle faa Midtpunkter: Saxo, Huitfeldt og
Blomstringen i det 18. Aarhundrede. Enkelte Dele af disse
Forelæsninger ere fremkomne i Trykken og vise hans aandfulde Syn
og kraftige Haand. P.-M.s høje Alder og end mere en stærk
Tunghørighed hindrede ham vel i at komme i et nøjere Forhold
til de unge studerende, men ivrig og samvittighedsfuld var han i
sin Embedsgjerning, lige til Døden kom efter faa Timers Sygdom
(1. Juni 1882). -- 1874 havde han faaet Danebrogsordenens
Kommandørkors.

P.-M.s historiske Dannelse var lige saa bred som dyb. Han
var hjemme i Danmarks Historie gjennem alle Tider, og de
Spørgsmaal, han har behandlet litterært, begynde kronologisk med Harald
Blaatands Lovgivning og slutte først med hans Kritik af Droysens
og Samwers usande Fremstilling af det 19. Aarhundredes danske
Politik; bagved laa et grundigt Kjendskab til den almindelige
Historie. Gjennem hele sit Liv vedblev han at læse og studere,
men man kan dog næppe nævne nogen moderne Historiker,
der har haft gjennemgribende Indflydelse paa ham. Tvært imod
forholdt han sig snarest skeptisk og afvisende over for de Retninger,
der i hans Tid vare mest oppe i Historiegranskningen. Han 
advarede mod de Farer, der var ved at bruge Nutidens Forhold som
Nøgle til at forstaa Fortiden; han var kun i ringe Grad inde paa
den nøje Prøvelse af de historiske Beretningers indbyrdes
Slægtskab og Værdi, der har spillet en saa stor Rolle i det 19.
Aarhundredes Forskning, og naar Granskerne med Iver havde kastet
sig over at fremdrage nyt og sikrere Stof for Historien fra Arkiverne,
deltog P.-M. forholdsvis lidt i denne Bevægelse. Han holdt nok
af at betone, at Historikerens rette Hjem er Bibliotheket, ikke
Arkivet, og hans egne Livsforhold gjorde jo, at han selv i det
mindste var nødt til at følge denne Regel.

Født Lærer, som P.-M. var, stiller han ofte en theoretisk
Undersøgelse af Methoden i Spidsen for sine kritiske
Enkeltundersøgelser. Han mente, at Historiens Kilder maatte sondres i Sagn
og Monumenter, den mundtlige Fortælling, der stadig ændredes,
og hvori det tildigtede indgik en fast Forbindelse med det virkelige,
og det egentlige historiske «Mindesmærke», der én Gang nedskrevet
stod fast, tilgængeligt i sin oprindelige Skikkelse for enhver senere
Gransker. Han udlæste af denne Definition den rette Methode
over for Sagnet. Direkte at prøve paa at opløse dette i sandt og
digtet fører til intet; kun hvor man kan prøve Sagnet paa
Monumentet, det usikre paa det sikre, kan man naa frem, og ellers maa
man lade Sagnet staa hen i sin Usikkerhed. Hverken Definition
eller Methode lader sig ret forsvare, og P.-M. fulgte den heller
ikke strængt; han var mest tilbøjelig til at forsvare Sagnets
Sandhed, selv hvor denne ikke kunde godtgjøres gjennem «Monumenter»,
og holdt derfor baade paa, at Saxo havde haft hjemme i Roskilde,
og paa, at Christian Barnekow havde reddet Christian IV paa
Skjellinge Hede (Indbydelsesskrifter fra Nykjøbing 1861 og 1870). En
stor Fjende var han derimod af det løse Rygte, og i en smukt
gjennemført Undersøgelse om Carl XII's Dødsmaade («Nyt hist.
Tidsskr.» I) nedslog han Paastandene om, at Kongen var faldet
for en Snigmorders Kugle; hans Udslag blev siden stadfæstet ved
en Undersøgelse af selve Liget.

Inden for Monumenternes Klasse savnede P.-M. Blik for den
store Forskjel paa den historiske Beretning og Aktstykket, og i sin
navnkundige Skildring af det stockholmske Blodbads Forhistorie
byggede han med alt for stor Tillid paa en svensk Beretning, uden
at ænse, at denne ikke lader sig forene med selve den bevarede
Domsakt. Over for Dokumenter var hans kritiske Sans derimod
vaagen til det yderste, og han betonede, hvor mange Akter der
gjemmer sig i Arkiverne uden nogen Sinde at være blevne virkelig
udstedte. Dette Synspunkt, der jo havde været saa frugtbart under
Prøvelsen af Kalmarbrevet, kommer siden ofte igjen hos Forfatteren,
og det er det samme, der, ført videre ud, viser sig i hans
Behandling af «Valdemars Jordebog»; i det Haandskrift, hvori
Jordebogsstykkerne ere bevarede, vil han kun se -- en Skrivebog. At ægge
sine Læsere ved et saadant tilspidset Udtryk var ingenlunde P.-M.
imod; i det givne Tilfælde rejste der sig skarpe Indsigelser fra flere
Sider, og lidet vant til at blive kritiseret svarede han da sin
betydeligste Modstander, Johs. Steenstrup, i et lidenskabeligt
«Stridsskrift» (1874).

Ved sit kritiske Arbejde havde P.-M. den bedste Støtte i sit
indgaaende Kjendskab til Historiens Hjælpevidenskaber; han skrev
selv en «Kort Fremstilling af det kirkelige Kalendervæsen» (1847)
og var inde i alle Diplomatikkens Finesser. Usædvanlig var hans
Kyndighed i den kanoniske Ret; takket være den kunde han kaste
nyt Lys over Processen mellem Jacob Erlandsen og Kronen ligesom
over den nordiske Kirkes Ejendommeligheder i Katholicismens
Slutningstid. Ogsaa Romerret var han hjemme i, og med tvivlsom Ret
mente han, at romerretlige Sætninger vare bragte til Anvendelse i
adskillige danske Statsprocesser.

Mere end nogen Methode er det dog den personlige Genialitet,
der præger P.-M.s kritiske Undersøgelser. Med velgjørende
Klarhed lægges Problemet frem; dets Vanskeligheder ses skarpt i Øjet,
fantasifuldt inddrager han Momenter, der tilsyneladende ligge fjærnt;
saa gaar han Skridt for Skridt frem mod den Løsning, han har
fundet, tanke vægtig falde Ordene, og træffende Lignelser og skjønne
Billeder minde om, at Historiegranskeren er den store Digters
Broder. Hans energiske Kraft tager Læseren ganske fangen. Ofte vil
dog en nøje Efterprøvelse vise, at netop Energien har ført P.-M.
for vidt eller ind i et helt fejlt Spor; man fristes ikke sjælden til
at anvende paa ham selv den fine Lignelse, han har brugt om de
skarpe Kritikere; de ere, siger han, som de riflede Kanoner, der
udskyde Kuglen langt og sikkert, men hvor da ogsaa den mindste
Afvigelse i Sigtet gjør, at Kuglen rammer langt uden for Maalet.
Men Lignelsen slaar dog ikke til. Vil Eftertiden end ofte maatte
opgive de Løsninger, P.-M. har peget paa, har dog ingen af hans
kritiske Prøvelser været uden Frugt for Opklaringen af de
Spørgsmaal, han har undersøgt.

P.-M. har behandlet de forskjelligste Punkter i vor Historie.
Ofte er det Spørgsmaals Vanskelighed, der har tiltrukket ham;
fremfor alt stræber han dog til at naa en Dom over Fortidens
Tildragelser og Personligheder. Hans strænge Karakter vil ikke
nøjes med Billighed; Retfærdighed er, hvad han forlanger, og hvor
nogen efter hans Mening var angrebet med urette, undlod han
ikke at møde frem; han forsvarede Guldberg mod Plougs
Bedømmelse, værnede om Dronning Margrethes Karakter over for
Nordmanden Keyser. Selv vaagede han omhyggelig over sig, især hvor
han kunde frygte, at hans brændende Kjærlighed til Danmark
kunde forrykke hans Dom, og det er ganske betegnende, at han
i 1840 fraraadede at rejse Niels Ebbesen et Mindesmærke, fordi
man dog ikke ret kunde dømme om de Motiver, der havde ført
ham til Drabet paa Grev Gert. Men følte P.-M. sig sikker i sin
Sag, veg han ikke tilbage for at udtale sin Afgjørelse i strænge,
bidende Ord.

Overalt i P.-M.s Skrifter træder Forfatterens egen
Personlighed os i Møde, hans myndige Kraft, hans Samvittighedsfuldhed og
strænge Pligtfølelse. Hans hele Færd svarer hertil. Aldrig blev
han noget Partis Mand, men et varmtfølende Menneske var han
med den største Kjærlighed til sit Land og Folk, en endnu større
til Sandheden og Retten. Man vil forstaa, at han blev dybt grebet
-af den politiske Bevægelse under Christian VIII, og da Kongens
Død og Februarrevolutionen bragte Forholdene til en Krise,
udsendte han sit lille dybtfølte Flyveskrift: «Hvad er der nu at gjøre
i Danmark?»; han saa klart, at der maatte brydes skarpt med
Fortiden, og søgte at pege paa den Vej, ad hvilken man skulde frem.
Odense By sendte ham som Medlem til den grundlovgivende
Rigsdag; han hørte her nærmest til Mellempartiet, stemte for
Grundloven, men mod Valgloven. Siden deltog han ikke i aktiv Politik;
men hvor der rørte sig noget i Danmark, var han af Hjærtet med
deri og gav ogsaa undertiden sin Mening til Kjende, som naar
han forsvarede Mynster mod Søren Kierkegaards Angreb eller
kritiserede Georg Brandes' første Forelæsninger.

P.-M. staar ubestridelig som det største kritiske Geni inden
for vor Historiegranskning i det 19. Aarhundrede, ejendommelig
upaavirket af andre og heller ikke dannende Skole, en Mand for
sig. Hans Ydre svarede til hans Indre, en høj, kraftig Skikkelse
med et mægtigt, tungt skaaret Hoved, hvor især de buskede
Øjenbryn gave Ansigtet Karakter.

2. Nov. 1829 ægtede P.-M. Henriette Erichsen
Rosenstand-Goiske, en Datter af Konferensraad Johan Ph. K. R.-G. (VI, 121);
hun døde 10. Jan. 1877.

Universitetets Festskrift ved Salvingen 1840. 
Erslew, Forf. Lex. 
Illustr. Tid. 1870, Nr. 559. 
Ude og Hjemme V, Nr. 225 f. 
Steenstrup, Historieskrivningen i Danm. i d. 19. Aarh. 
Hist. Tidsskr. 6. R. III, 167 ff. 

Kr. Erslev.



Paludan-Müller, Frederik, 1809-76, Digter. 
Frederik (af sine nærmeste altid kaldet Frits) P.-M. er født i Kjærteminde 7. Febr.
1809 som 4. Søn af Præsten (senere Biskop i Aarhus) Jens P.-M,
(s. ndfr.). Moderen skal have været meget opvakt, ikke uden
digterisk Begavelse; men hun var i høj Grad nervøs og allerede
under Sønnens første Opvæxt overspændt indtil Sindssygdom, saa
at F. P.-M. i sine Barndomsaar levede mellem Søskende og
Kammerater en Smule «for Lud og koldt Vand», som han selv senere
sagde. Dog mindedes han bestandig med stor Kjærlighed
Kjærteminde og var fuld af Anekdoter om snurrige Originaler derfra,
som han ogsaa har indført i rigt Maal i sit sidste store Arbejde,
«Ivar Lykkes Historie». Da Faderen 1819 blev Stiftsprovst i Odense,
gjennemgik han Latinskolen der og kom 1828 som Student til
Kjøbenhavn. Han var meget tidlig begyndt at skrive Vers og
havde i Skoletiden sikkert skrevet en Mængde; dog regnedes han
blandt Studenterne fra 1828 foreløbig ikke til «de 4 store Poeter»,
men kun til «de 12 smaa» (slgn. I, 232). Men den Gang skrev jo
Alverden Vers, og blandt de unge var det vanskeligt at skjelne
mellem kaldede og ukaldede. Hans Fader holdt ham naturligvis
til et Brødstudium (Jura); han tog juridisk Examen 1835, men gjorde
senere i Livet aldrig Brug af den som Adkomst til nogen Ting.

Han var vistnok saa ideelt anlagt, som et Menneske nogen
Sinde har været, men det forhindrede ikke, at han dog i sin
Ungdom i høj Grad var, hvad man kalder et Verdensbarn. Med sin
slanke Ynglingeskikkelse, sine ædle og fine Ansigtstræk, fyrige og
dybtliggende mørkeblaa Ojne og lysebrune, krøllede Haar var han
ikke ilde set af det andet Kjøn; desuden anede man, at der i
denne Yngling boede mere end i de fleste. Hans sprudlende og
overstadige Lune gjorde ham til Livet i Selskaberne. Allerede i
sine første Studenteraar følte han sig draget til en Kreds af
kvindelige Slægtninge, Døtre af Professor C. A. Borch i Sorø (II, 499).
Til den ene af dem, Andrea, der var over 20 Aar ældre end han
og gift med den berømte norske Naturforsker C. Hansteen (VII,
69), sluttede han sig med en Slags tilbedende Venskab og skriftede 
ogsaa aabenhjærtig sine Ungdomsdaarskaber for hende: hans
bevarede Breve vise, at han af egen Erfaring vel kjendte de Fristelser,
som han senere skildrede i Adam Homos Ungdomsliv («Piger, Vin
og Kortenspil»). Han udtaler ogsaa i oprigtige Ord de aandelige
Kvaler og den Anger, som følge efter Udskejelserne; men samtidig
kan han ikke lade være at ærgre sig over, at han «kan være lystig,
fornøjet, spøge og spase, gjøre Kommers og bære sig, som han
ikke vidste, hvor han skulde anbringe de tusend Løjer og Indfald,
som for andres Øjne sidde en paa Læberne og i Blikket, ja lyve
allerstærkest, naar Sandheden gjærne styrtede frem i tusende
Taarer». Han var den Gang ogsaa en Læser og Beundrer af Heine:
han sender Fru Hansteen hans «Reisebilder» med Ønsket om, at
det maa fornøje hende at læse dem, hvorpaa han tilføjer: «den
fromme Charite (*dvs.: Fra Hansteens yngre Søster og F. P.-M.s senere
Hustru) vil sagtens korse sig nogle Gange over dem; men i
Grunden tror jeg, at det er en meget gudfrygtig Bog». Han var i
denne Periode noget af en smægtende Cherubino d'Amore og
noget af en kaad Galning, som uden videre Hensyn tillod sig alle
Haande Ting, der spillede paa Grænsen af, hvad der ansaas for
at gaa an. En Gang under et Feriebesøg hos sin Fader i Aarhus
Bispegaard behagede det ham paa et Klubbal at gjøre voldsom
Kur til en ung Kjøbmands Kone, som især tiltrak sig hans
Opmærksomhed ved en højrød Kjole, og han havde fremfor alt en
kostelig Morskab af at gjøre Manden, «som lignede en Bulbider»,
rasende jaloux. Allerede tidligere havde den gamle Biskop faaet
en skriftlig Anmodning om at holde sin Søn i Ave; men det var,
som man ser, lettere sagt end gjort. Selv naar han var kaadest,
bevarede hans Væsen dog altid Præg af en vis aristokratisk Ynde; 
i hans ældre Aar gjorde hans Personlighed et Indtryk, som en
bekjendt samtidig træffende karakteriserede med Ordene: Marquis
-- Marquis lige ud i Fingerspidserne! og om han end i
Ungdommen har været noget skjødesløsere med sin Person, saa har
det ogsaa nok passet den Gang.

Imidlertid havde han allerede som Student vundet stort Ry
og Yndest som Digter. Han debuterede 1831 med et større lyrisk
Digt: «Raab til Polen», der flammer af ungdommelig Begejstring
og allerede er meget sikkert i Formen. Aaret efter kom «Fire
Romancer» (sign. VIII, 6), der ere mindre ejendommelige, og det
Femakts-Skuespil «Kjærlighed ved Hoffet», det eneste af hans
Arbejder, som har ført et varigt, skjønt aldrig stærkt fremtrædende, 
Liv paa Scenen, i det væsentlige et Produkt af Læsning i
Shakspeares Lystspil og Gozzis Maskekomedier, men blændende elegant
i Formen og med mange smukke Partier. Langt betydeligere var
det fortællende Digt «Danserinden» (1833), affattet i Ariostiske
Stanzer. Den erotiske Tragedie, som Digtet fortæller, er yderlig
let og spinkel og giver mere Anledning til Stemningsmalerier end
til plastiske Karakteristikker af Figurerne; men den er helt
overgroet af digteriske Slyngplanter: Reflexioner, lyriske Passager eller
harcellerende og ironiske Aandrigheder. Til Trods for nogen
ubestridelig Paavirkning af Byrons «Don Juan» er Digtet i det hele
dog meget ejendommeligt og henrivende poetisk: Samtiden modtog
det med Jubel, og «alle vare enige om», som Heiberg udtrykker
sig, «at P.-M. var den største danske Digter, som havde existeret».
Og maaske endnu mere beundret blev det lyrisk-mythologiske
Drama «Amor og Psyche» (udkom 1834), som først og fremmest
forbavsede ved den mest blændende sproglige Virtuositet, der tumler
en Rigdom af vanskelige Versemaal som i den letteste Dans. Skjønt
Motivet er taget af den antike Mythologi, er Stilen i dette og P.-M.s
efterfølgende mythologiske Dramer aldeles ikke paavirket af antik
Litteratur og Kunst, men af moderne romantiske Digtninger eller
Balletter. Ogsaa i «Amor og Psyche» var der meget poetisk,
dybsindigt og dybt følt, men ganske vist ogsaa nogen tom metrisk
Jonglørkunst. Og ved Siden af al den højrøstede og overdrevne
Anerkjendelse gik der ogsaa en Del Misfornøjelse, især fra nogle
ældres Side, som fandt, at dette dog var mere Klingklang end
Malm. Der findes i et Brev fra Oehlenschläger et meget hvast og
vittigt Udfald mod «Amor og Psyche», og det vides om Poul
Møller, at han var en Stræng Kritiker over P.-M.s Ungdomspoesi,
som han sikkert har henregnet til den Slags, «som døver Folket
med sit Lirespil». Derimod fandt P.-M. Venskab og Støtte hos
J. L. Heiberg, der ikke alene forstod at vurdere hans sjældne
tekniske Talent, men ogsaa havde Blik for hans dybere
Ejendommelighed (om hans senere Produktion har Heiberg udtalt sig i de
højeste Toner). P.-M. blev i sine yngre Aar, indtil sit Ægteskab,
en stadig Gjæst i det Heibergske Hus. Ogsaa hos F. C. Sibbern
fandt han den varmeste Anerkjendelse og fra C. Molbechs Side
en næsten overstadig Beundring.

Foreløbig var det dog snarest hans mere vrangvillige Kritikere,
som gik af med Sejeren. De 5-6 Aar, som fulgte efter hans
ovennævnte Ungdomspoesier, bragte intet større Arbejde, som forøgede 
hans Ry, og Publikum vendte sig mere fra ham. Han udgav (1836-38) 
et Par Bind «Poesier» med romantiske Dramer («Æventyr i
Skoven», «Alf og Rose», «Fyrste og Page»), med smukke poetiske
Fortællinger («Vestalinden», «Slaven», «Beatrice») og lyriske Digte,
hvoraf flere udmærkede, hvis Affattelsestid dog ikke med Sikkerhed
kan bestemmes nøjere. Til Hævn over en nedsættende Kritik skrev
han det polemiske Digt «Trochæer og Jamber» (1837). Hans
sprudlende Ungdomslune skal have tabt sig henimod Aaret 1838
og var gaaet over i en mørk og bitter Stemning. Der forestod
store indre Kriser i hans Liv.

Meget ejendommeligt for Digteren havde det været, at han
allerede i «Danserinden» -- skrevet i hans 23.-24. Aar! -- havde
talt ligesom af Erfaring om den Stund i Livet, «da Betragtningstimen 
slaar», og da det er forbi ikke blot med Dansen, men ogsaa
med Livets gyldne Haab og de smukke Drømmeslotte. Ved Siden
af Verdensbarnet i ham groede der meget tidlig op en vis Trang
til at fly fra Verden til et aandeligt Enebo, en Trang, der
efterhaanden kommer stærkere og stærkere frem i hans Produktion; -- 
men her maa det overhovedet bemærkes, at der i hans Arbejders
Ideer fra Ungdommen til Alderdommen er en ualmindelig indre
Sammenhæng: han «byggede i Dybden», og han kan med lange
Mellemrum vende tilbage til tidligere Tanker og udarbejde dem i
nye Former. Det har sikkert ogsaa Betydning for Forstaaelsen af
hans yngre Aar at lægge Mærke til, hvorledes han senere under
forskjellige Skikkelser kommer tilbage til Forestillingen om den
særegne Lidelse, som maatte opstaa deraf, at Døden ikke vilde
indtræffe til sin rette Time, i det Livet paa overnaturlig Vis
forlængedes i det evindelige eller dog langt ud over Maalet (Tithon,
Ahasverus, Don Diego i «Ungdomskilden»). Dette tyder just ikke
paa nogen meget robust Kjærlighed til Livet; og naar Døden
paakaldes som Befrier fra den indre Strid, den Dobbelthed, som
Mennesket bærer i sig, mellem «den unge Mand» med svulmende
Livskraft, med fyrige Drifter og Attraaer og «den gamle Mand» med
overlegen Livserfaring og modnet Fornuft («Ungdomskilden»), da
ligger der vistnok indre Erfaringer hos Digteren til Grund derfor.
Hans Digtekunst viser jo ogsaa paa én Gang en overdaadig
Fantasi og Hu til at udmale og instrumentere Livets rigeste og mest
glimrende Festligheder (mythologiske Bryllupper o. desl.) og tillige
i diametral og dualistisk Modsætning dertil en stor Kjærlighed til
Ensomhedens Tillokkelser, Resignationens styrkende og aandelig 
optugtende Enkelhed. Han har undertiden, som i «Kalanus»,
stillet Modsætningen mellem disse to Aandsretninger skarpt og
med overordentlig dramatisk Virkning op imod hinanden; og det
er hos ham altid den sidstnævnte Retning, der gaar af med Sejeren
og Æren: Askesens og Uverdslighedens Aand fremstilles som den
gode, der kaster sit spottende og ringeagtende Blik tilbage mod
den almindelige Verden. P.-M. har et varmt Hjærte og er
ingenlunde blaseret; men han er dog Pessimist. Og Tanken om hin
psykologiske Dobbelthed faar desuden paa et Par Steder i hans
Digtekunst en ganske særlig Vending, der formodentlig ogsaa har
et Udgangspunkt i Digterens personlige Oplevelser: det synes, som
om «den gamle Mand» i P.-M. i et eller andet afgjørende Øjeblik
i hans Ungdomsliv, da det gjaldt om med kjækt Livsmod at gribe
til og vinde Lykken, har lammet «den unge Mands»
Handlekraft og derved allerede har indviet hans følgende Liv til
Erindringens og den kunstneriske Fremstillings Virksomhed.

I en Alder af henved 30 Aar faldt P.-M. i en farlig Sygdom
og blev indlagt paa et Hospital. Da hans ovennævnte Slægtning
Charite Borch (f. 13. Nov. 1801), som boede i Kjøbenhavn med
sin Moder, fik Nys herom, tog hun ham strax hjem til dem og
plejede ham omhyggelig efter sit Hjærtes inderste Tilskyndelse.
Men hun havde jo derved gjort et Skridt, som efter den Tids
Anskuelser var temmelig kompromitterende; og hun kunde næppe
være uvidende om, at P.-M., som var Loyaliteten og Ridderligheden
selv, hvis han helbredtes, vilde anse sig for bunden ved sin Ære
til at tilbyde hende sin Haand. Saaledes gik det ogsaa: han
ægtede hende 30. Avg. 1838. Det blev et ganske ejendommeligt
Ægteskab, der for hans Vedkommende nærmest fik Betydning af en
Slags Klostergang. Hustruen var 7-8 Aar ældre end Manden,
en tænksom, men tørt reflekterende Natur, uden al Friskhed eller
Originalitet, hengiven til abstrakt theologisk-dogmatisk Spekulation
(hun var i sine senere Aar ogsaa noget Skribentinde i denne
Retning), men tillige lidenskabelig forelsket i sin Mand som Person
og tilbedende Beundrerske af ham som Digter, skinsyg vogtende over
alt, hvad hun mente kunde forstyrre hans Aands og hans Hjærtes
Ro eller skade hans Helbred. Ægteskabet forblev barnløst. P.-M.
selv opfattede det som sit Livs Lykke og var sin Hustru fuldstændig
hengiven, derom er der ikke mindste Tvivl. Mellem hans nærmeste
var man derimod ikke saa sikker paa, at dette Ægteskab ubetinget
kunde anses for et Held for ham. Det bidrog vel foreløbig til at 
skaffe ham Ro til stor og sammenhængende Produktion, det gjorde
hurtig Ende paa Verdensbarnet i ham, paa Ungdommens
Sommerfuglesværmerier og indviede ham helt til det kontemplative og
producerende Liv, hvortil jo ogsaa hans egen Natur stundede (i
Sygdommen havde han ogsaa mistet sit smukke, krøllede Haar og
gik fra nu af med en lille Paryk). Nu var «Betragtningstimen»
slaaet for Alvor. For saa vidt skylder Litteraturen dette Ægteskab
meget, saa længe som den Baggrund af Ungdom og umiddelbar
Berøring med Livet, som en Digter dog aldrig kan undvære, stod
frisk, i alt Fald for Erindringen. Men Ægteskabet har sikkert
ogsaa bidraget til at gjøre Digteren gammel før Tiden ved den
uovervindelige Skinsyge, hvormed han afholdtes fra mere omfattende
Berøring med Verden, ganske særlig, men ikke alene, naar der var
ungdommelig Elskværdighed med i Spillet. De kjøbenhavnske
Landliggere paa Fredensborg, hvor ogsaa P.-M. og hans Hustru i
senere Aar laa paa Landet, havde meget at fortælle om, hvor
bekymret Fruen var for, at hendes Mand skulde indlade sig i
Samtale med Bekjendte, som de mødte paa deres Spasereture«, og
hun vidste fra sin Side ogsaa nok, hvor let han i en Samtale -- 
endog en ganske ubetydelig og tilfældig -- kunde blive Fyr og
Flamme. Han blev lidt vel meget muret inde. Og den Livsluft,
som det forundtes ham i dette Ægteskab at indaande, blev vel
mere ætherisk, end det rigtig egner sig for Kjød og Blod. I deres
Hjem kunde Diskussionerne ved Aftenteen om, hvorvidt det var
tilraadeligt at spise en lille Tvebak endnu, trække temmelig
længe ud.

Som nygift Mand foretog P.-M. sammen med sin Hustru med
offentlig Understøttelse en o. 2aarig Udenlandsrejse og udgav
derefter 1841 «Venus», et mythologisk Drama i samme Stil som
«Amor og Psyche». Digtet handler -- karakteristisk nok for det
Tidspunkt i P.-M.s Liv, da det fremstod -- om Modsætningen
mellem Sansernes og Fantasiens Verius («Anadyomene») og Hjærtets
og Aandens («Urania»). I Slutningen af samme Aar udkom ogsaa
i. Del af det store fortællende Digt «Adam Homo», der for en
væsentlig Del behandler en lignende Idé, men i det virkelige Livs
Former, i det Alma her svarer til Venus Urania hist: der var, som
man ser, kommet en Spaltning ind i Digterens Begreb om
Kjærligheden, en indbyrdes Antagonisme mellem det sublime og det
sanselige, mellem Aand og Natur, hvorom der endnu ikke havde
været Tale i «Danserinden», der ellers er «Adam Homos»  
egentlige Forgænger i P.-M.s Produktion. I begge Digte ere Form og
Vers ens; men i «Adam Homo» gjør det fortællende og skildrende
Element sig langt stærkere gjældende og fremtræder langt mere
plastisk og naturtro-, i realistisk Skildring af Virkeligheden gaar
Digteren endog saa dristig til Værks, at han udmaler Æmner, som
det gode Selskab -- i alt Fald paa hin Tid; thi Tiderne have heri
mærkelig forandret sig -- forlangte at man skulde ignorere eller
tilsløre. Dette vakte nogen Forargelse; og overhovedet gjorde 1.
Del af «Adam Homo» ikke almindelig Lykke (lige saa lidt som 
«Venus»): Digteren var endnu i Publikums Unaade, og kun nogle
lyriske Enkeltheder som Almas Sonnetter, der slutte den udgivne
Del, fandt man uimodstaaelige. Da kom J. L. Heiberg sin unge
Ven til Undsætning med en stor Anmeldelse, hvori han med skarp
og vittig Satire revser Publikums Vægelsind lige over for P.-M.;
da han udgav Ungdomsarbejderne, havde man ligefrem «forgudet»
ham, senere til Gjengjæld aldeles undervurderet ham, og for de
nye Digte, som dog vare det ypperste og modneste, han havde
givet, havde han kun høstet Utaknemmelighed. Heiberg indrømmer
vel, at Begyndelsen af «Adam Homo» lider af en vis «bred og
diffus Fremstillingslyst», men hævder dog, at «den hører til vor
Litteraturs meget betydelige Frembringeiser»; han paapeger ogsaa,
at Digtet gaar ud paa noget mere end en almindelig Novelle, paa
noget typisk, almenmenneskeligt. Dog er det paafaldende, at
Heiberg, lige saa vel som det større Publikum, foreløbig var meget
uklar over, hvor P.-M. egentlig vilde hen med det hele.

Med de ovennævnte Arbejder fra 1841 indledes den store
Periode i P.-M.s Digterliv, som derefter vedvarer i henved 15 Aar.
Han fortsatte ikke strax «Adam Homo», men skød andre Arbejder
ind imellem Begyndelsen og Slutningen. Aaret 1844 bragte de
mythologiske Dramer «Dryadens Bryllup» (egentlig tænkt som
Begyndelsen til en større, sammenhængende Cyklus) og «Tithon», der
snart efterfulgtes af det fortællende Digt «Abels Død». Disse
Arbejder vandt atter Digteren mange Beundrere for det geniale Blik,
hvormed han havde opdaget ejendommelige og dybt liggende
poetiske Motiver i Mythologien eller Bibelen, for Følelsens rene
Inderlighed og for det lødige og fuldendte Mesterskab i
Behandlingen. Som et født Talent havde P.-M. i Henseende til Formen
været færdig udviklet, ja næsten alt for udviklet, forinden han endnu
havde haft selvstændigt Livsindhold nok til at fylde Formen med;
men i Arbejderne fra disse Manddomsaar er der Ligevægt. Intet 
kan være skjønnere eller mere gribende end Dryadens Klagesang
før hendes Død eller Scenerne, hvor Tithon vender tilbage til
Jorden efter Drømmelivet i Auroras Rige. Langt senere skal P.-M.
selv have erklæret «Tithon» for det eneste af sine Værker, han
selv var tilfreds med.

Fra Begyndelsen af 1845 optog P.-M. atter Arbejdet paa
«Adam Homo» og udgav de 2 sidste Tredjedele i Slutningen af
1848. Det havde for saa vidt været heldigere, om Bogen havde
været færdig et Par Aar tidligere, eftersom alt i den, der havde
bestemt Hensyn til Samtiden, angaar Tiden før det store
Gjennembrud i Foraaret 48, der satte nye Opgaver og Interesser paa
Dagsordenen. Alligevel gjorde Bogen meget betydelig Opsigt og blev
læst og slugt, men højst forskjellig bedømt, i det nogle betragtede
den næsten som en Bog over alle Bøger, andre følte sig
overvejende frastødte af den. I den Tid, der er forløben siden da,
er den af Kritikken fra de forskjelligste Lejre blevet erklæret for
et af de faa monumentale Værker i hele vor Litteratur. I hvert
Fald er den det eneste Værk af dansk Digtekunst, som har faaet
Betydning ved sin universelle Karakter: den meddeler en hel
Livsanskuelse og dømmer Menneskelivet fra Vugge til Grav fra
altomfattende religiøse Ideers Standpunkt. I sin Universalitet stemmer
den -- trods al anden Forskjel -- med Dantes «Divina commedia»,
og P.-M. havde ogsaa tænkt paa med Hentydning til Dantes Digt
at kalde sit «en menneskelig Komedie», men undlod det for ikke
at synes anmassende. Men med dette høje Synspunkt forener sig
en overordentlig Livagtighed i Enkelthederne og et muntert
gjennemheglende Vid, som gjør Bogen meget underholdende at læse. De
2 sidste Dele have mere end den første Karakteren af
Samfundssatire: Digteren viser sig som den stærkt kritisk anlagte Aand, der
tager alle Haande Samfundsmagter -- Præster og Adelsmænd,
Journalister og Læger osv. -- under Behandling og vasker dem i sin
Satires skarpe Lud. Ogsaa her er Fortællingen gjennemskudt med
en Islæt af poetisk Reflexion; man kan med god Hjemmel antage,
at P.-M. efter at have planlagt Digtets episke Gang -- 
«Rendegarnet», som han i et Brev kalder det -- i Overensstemmelse med
sin Grundidé og Mening med det hele gjærne modtog Impulsen
til Reflexionerne fra Samtale med Personer, som han satte Pris paa.
For Resten aftager dette frit og løst reflekterende Element
efterhaanden noget henimod Digtets Slutning, i det det enten mere
indarbejdes i Fortællingen eller helt udsondres der fra, som i Almas 
Digte i sidste Del. -- P.-M. var ret stolt over Fuldførelsen af sit
Livs store Hovedværk, dog ikke over dets Indhold og Ideer, men
over dets Omfang og det store Kvantum af Arbejde, som var
nedlagt i det: overhovedet satte han i alle Forhold Pris paa det hele,
store, sammenhængende.

Efter nogle Aars Tavshed udgav han 1852 det lille polemiske
«Lejlighedsdigt» -- saaledes omtalte han det selv -- «Luftskipperen
og Atheisten» og derefter 1854 2 af sine betydeligste Digtninger:
«Kalanus» og «Ahasverus». I den historiske Tragedie «Kalanus»
skildrer han Sammenstødet mellem græsk Verdslighed og indisk
Uverdslighed og lader til sidst Verdensherskeren Alexander bøje
Knæ for Asketen Kaianus. Ahasverus har han fremstillet ved
Enden af hans lange Levnedsløb og fremkaldt en Dommedagsstemning, 
en dyb Sitren gjennem Verden og gjennem Hjærterne,
der virker med en storartet gribende Vemod. Overhovedet er
Digteren her paa Højden af sin Kraft og Kunst; men tillige ere
Modsætningerne i hans Livsanskuelse spændte til det yderste, og
hans Lovprisning af Døden fremfor Livet -- hvad enten den
fremtræder i kristelig eller i indisk-brahmansk Form -- faar en vis
fanatisk Hede. Han er ikke det mindste bange for at forskrække
sin Samtid med Paradoxer. Han ansaas mere og mere for en Slags
«Løsgænger» i kirkelig Henseende: saa vel i Slutningen af «Adam
Homo» som i Digtene fra disse Aar forekommer der Tanker, der
føre i Retning af Katholicismen, hvilken han virkelig ærede som
den sande Form for avtoritær Kristendom. I «Ahasverus» haaner
han Begreberne Tolerance og Humanitet, og i «Luftskipperen»
holder hans Polemik mod Fritænkeren sig ikke fri for et Stænk af
noget brutalt, som man mindst skulde have ventet fra ham. Alle
Arbejderne fra denne Tid give Udtryk for en lignende overvættes
Spænding af den religiøse Fordring som Søren Kierkegaards næsten
samtidige -- dog lidt senere -- voldsomme polemiske Optræden
mod den bestaaende Kirke. P.-M. følte sig i dette Tidsrum, navnlig
i de følgende Aar, legemlig angreben; der var kommen en vis
nervøs Uro over ham; han mente ikke at kunne taale at
underkaste sig endog den mildeste selskabelige Tvang mellem nære
Venner. Hvor meget der heraf var virkelig Sygelighed, og hvor
meget der var Griller, skal lades usagt. Det var maaske en Krise,
et Udslag af en indre Kamp for helt at overvinde den gamle
Adam, Kritikkens Dæmon, og underordne sig den religiøse
Lydighed. Det er denne Idé -- den religiøse Lydighed --, som hans 
følgende Værk, «Paradiset» (1861), handler om: der er som altid
sindrige Tanker og en sleben Form; men i Sammenligning med
hans tidligere Produktion mangler det Næb og Kløer, og til Gjengjæld 
faar man en næsten alt for paradisisk og godmodig Barnlighed.
En tiltagende Mathed spores i den voluminøse Roman «Ivar Lykkes
Historie» (1866-73), skrevet i en bred og snaksom Prosa, og i
Skuespillet «Tiderne skifte» (1874). Derimod kunde P.-M. i mindre
Arbejder lige til det sidste hæve sig til den tidligere energiske
Flugt, saaledes i «Kain» (1861), i det inderlig følte Digt «Benedict
fra Nursia» (1861) (en Forherligelse af Munke- og Eneboerliv), i den
dybsindige og stilfulde Novelle «Ungdomskilden» (1865) og i 
Digterens skjønne Svanesang «Adonis» (1874).

Efterhaanden havde P.-M.s Poesi i Danmark og det øvrige
Norden (enkeltvis ogsaa i Tyskland og i England) vundet talrige
Beundrere, mange, der vistnok endog satte ham over alle andre
samtidige danske Digtere; men de samlede sig aldrig til en Masse
eller en Menighed -- hvad man vil kalde det. Hans fornemme
og fuldendte Kunst, lagt for Dagen gjennem en Række 
Mesterværker, der laa over den store Mængdes Horisont, gav ham vel
en litterært uangribelig Stilling og medførte ogsaa officiel 
Anerkjendelse (Digterpension allerede fra Christian VIII's Tid, senere den
højeste Digterpension paa den første konstitutionelle Finanslov,
Professortitel (1854) og i hans sidste Levetid (1875) Danebrogs 
Kommandørkors); men «folkelig» var og blev han alligevel ikke, og
det folkelige var den Gang Nummer ét. Han blev aldrig indskrevet
i det mægtige og Opinionen beherskende national-liberale Partis
gyldne Bog, som dog indeholdt langt ubetydeligere Navne- fra sin
Side følte han sig heller ikke draget til Partiet og dets Ordførere.
For Resten var han saa varm en Fædrelandsven som nogen;
Ytringer heraf forekomme ogsaa før 1848; under den paafølgende
Krig hørte han til de ikke længer unge Mænd -- deriblandt flere
bekjendte --, som lode sig indøve i Vaabenbrug; og navnlig hans
senere Værker, «Ivar Lykke» og flere lyriske Digte (f. Ex. den
bekjendte Sang «Fremtidsmaalet»), bære Vidne om hans Hjærte for
Fædrelandet. Politiker kunde han efter sin Natur aldrig blive:
paa dette Omraade svingede hans Stemning mellem de største
Yderligheder. Ihvorvel han i det hele var afgjort kongeligsindet
og i «Ahasverus» endog taler med flammende Begejstring om
Kongedømmet af Guds Naade, skal han dog, som et troværdigt
Vidne har berettet, være hørt at raabe «Konstitutionen leve!» paa 
Slotspladsen i Marts 1848. Sagen var, at han havde meget lidt
tilovers for Frederik VII, i alt Fald saa længe han levede; thi
efter Kongens Død var han ligesom andre Fædrelandsvenner greben
af dyb Uro for, hvad dette Dødsfald kunde medføre, og udtalte det
bl. a. i et skjønt Lejlighedsdigt.

Ligesom enkelte andre betydelige Digtere fra hin Tid levede
P.-M. tilbagetrukket, udelukkende i Privatlivet i sit eget eller sine
nærpaarørendes Hjem. Han havde slet ingen Hu til mere spredt
Selskabelighed; desuden levede han, i alt Fald indtil sine senere
Aar, i temmelig smaa Kaar. Til Trods for hans strænge Dom
over Verden var hans Sind dog alt andet end mørkt eller
melankolsk: ingen kunde være mere oprømt og hyggelig, hjærtelig og
deltagende end han. Endog som aldrende Mand kunde han være
ret oplagt til at slaa Gjækken løs. Han elskede Børn og Ungdom,
og med sin højsindede og fyrige Retfærdighedsfølelse var han en
ridderlig Talsmand for Existenser, som han ansaa for tilsidesatte.
Han holdt, som alle af hans Slægt, meget af Samtale og Disput;
dog slog hans Konversation hyppigst over i en let og luftig
Toneart, der kunde minde ikke lidet om Stilen i «Danserinden» eller
«Adam Homo»; den var fuld af lunefulde Indfald og Ordspil, der
ikke altid vare valgte med den kræsneste Smag («som naar en
Svane afbryder sin stille, kongelige Sejlen med at vende Bagen i
Vejret som en And»). Uagtet det landskabelige kun spiller en
ringe Rolle i hans Digtning, var han en Elsker af den frie Natur;
tidlig paa Aaret flyttede han ud til det kjære Fredensborg og sent
der fra; han holdt ogsaa af at rejse i Indlandet eller Udlandet i
Selskab med sin Hustru. Paafaldende var det, at den store
Verse-virtuos var meget blottet for musikalsk Sans. I sin tidligste
Ungdom spillede han gjærne en Slags Komedie, dog, saa vidt vides,
kun i dramatiske Løjer af ham selv; som moden Mand gav han
næsten aldrig nogen Præstation til bedste, hvori han skulde sætte
sin Person ind; og naar han yderst sjælden holdt en lille Tale
eller læste højt, var det slet ingen Kunstnydelse at høre ham.
(Hans store Beundrer Skuespilleren Michael Wiehe, der med
Forkjærlighed oplæste og foredrog hans Digte, sagde en Gang, da
P.-M. havde læst noget op for ham: «Nej, han skal skrive, og jeg
skal læse».) I sin Studerestue var P.-M. en meget flittig Mand,
først og fremmest med sin digteriske Produktion, som han i Regelen
redigerede mange Gange om, før den tilfredsstillede ham, og som
jo ogsaa vidner om en stærk Brug af Filen; dernæst ogsaa med 
Læsning. Han læste ikke alene alle Poesiens største Frembringelser
fra forskjellige Tider og Folk, men ogsaa -- uagtet egentlig videnskabelig 
Granskning og Tænkning laa ham fjærnt -- alle Haande
lærde Værker, som kunde belære ham eller give hans reflekterende
Tanke Impulser med Hensyn til dens Hovedgjenstand: Mennesket
(Historie, Filosofi, Theologi, Fysiologi osv.).

P.-M. døde i Kjøbenhavn efter kun 1 eller 2 Dages Sygdom 
(Ansigtsrosen) 28. Dec. 1876 og blev bisat med stor 
Højtidelighed i Holmens Kirke. Paa hans Grav paa Asminderød 
Kirkegaard er for offentlig indsamlede Bidrag oprejst et Monument med
en ret vellignende Portrætmedaillon af Bronce (af Saabye). Af
hans Værker, af hvilke de mere populære i hans Levetid vare 
udkomne i flere Oplag, enkeltvis eller samlede i Grupper, 
foranstaltedes der nu en samlet Udgave i 8 Bind (1878-79). Til hans
Enke bevilgedes der en extraordinær Pension af Staten. Hun
havde, allerede i hans Levetid, anonymt udgivet «Religiøse Studier» 
(1863) og «Fortsatte religiøse Studier» (1875). Hun døde
27. Febr. 1884.

Erslew, Forf. Lex. 
Dansk Pantheon, 23. Lev. (1844). 
J. L. Heiberg, Saml. pros. Skrifter IV. 
G. Brandes, Æsthetiske Studier. 
Samme, Danske Digtere.
P. Hansen, Illustr. dansk Lit.-Hist. 
Nær og Fjern 1879, Nr. 352. 
Dagbladet 26. Okt. 1884. 
Dannebrog 1894, Nr. 642.

Jul Lange.



Paludan-Müller, Jens, 1771-1845, Biskop, 
Søn af Forvalter over Sorø Akademis Gods Caspar Peter M. (d. 1776) og Anna f.
Paludan (d. 1805), er født i Sorø 7. Nov. 1771. Faderen døde, da
Sønnen var 4 Aar gammel; men Moderens Værge, Professor L. L.
Kongslev, tog sig af Drengen og lod ham undervise sammen med
sine egne Børn. Han flyttede siden med Moderen til Kjøbenhavn
og blev privat dimitteret 1789. 1793 tog han theologisk 
Embedsexamen, blev Lærer ved Waisenhuset og 1799 Sognepræst for Tise
i Viborg Stift. 1801 forflyttedes han til Kjærteminde og Drigstrup,
og 1819 blev han Stiftsprovst og Sognepræst ved St. Knuds Kirke
i Odense.

I Kjærteminde bragte han det forfaldne Skolevæsen paa Fode
og ordnede Fattigvæsenet. Der holdtes den Gang i Sognet 
gudelige Forsamlinger i en lille Kreds. P.-M. lagde dem ikke 
Hindringer i Vejen, uagtet han kun havde lidt Sympathi for dem.
Vel roste han de opvaktes Liv, men deres hele Tendens, mente
han, forskruede Sindene, gjorde dem tungsindige og uskikkede til
Livets Glæde og skyldfri Nydelser, medens den forledte til 
Indbildskhed og Dømmesyge. Som Stiftsprovst har han ofte maattet erklære
sig om Forsamlingerne, og han søgte bestandig at holde Middelvejen 
mellem for stor Strænghed og Slaphed. I Odense udgav
han 3 Samlinger Prædikener, som han kaldte «Bidrag til Husandagt»
(1821-25), og hvori han søgte at give dem, der trængte til 
Opbyggelse uden for Kirkerne, en sundere Føde, end de efter hans
Mening fik i Forsamlingerne. I Anledning af Tusendaarsfesten for
Kristendommens Indførelse 1826 indbødes han til at disputere for
den theologiske Doktorgrad, men han afslog denne Ære.

1830 kaldedes han til Biskop i Aarhus, hvilket Embede han
beklædte til sin Død, 14. Maj 1845. Han var ingen fremtrædende
Biskop. Saa lidt som muligt blandede han sig i de kirkelige 
Stridigheder. Han var baade som Præst og Videnskabsmand bange
for at komme ud i, hvad der var uklart; han vilde kunne se
Maalet og Vejene, der førte der til. Schleiermachers Dogmatik
syntes ham et dialektisk Kunstprodukt. Læseren maatte bestandig
spørge: hvad er Sandhed? hvad er den egentlige Tro? Han kan
ikke tro, at Grundtvig kan naa sit Maal, ikke blot fordi han
bruger uforstandige Midler, men ogsaa fordi «Maalet selv i sin
hele Udstrækning er for gigantisk». -- I politisk Henseende havde
han «et Horn i Siden paa Enthusiasterne») og han betragtede 
Oprettelsen af Trykkefrihedsselskabet som et, om end godmodigt, 
Udslag af Enthusiasmen. Han var ogsaa enig med Goethe i, at der
aldrig taltes mere om Frihed, end naar det ene Parti vilde 
undertrykke de andre, og at det ikke gik ud paa videre, end at Magt
og Indflydelse skulde gaa over fra den ene Haand til den anden.
Men inden for den Begrænsning, hvor han følte sig hjemme, stod
han sikkert paa sine Fødder, og han gjorde et ikke ringe Indtryk
ved sine Prædikener og endnu mere ved sin Person; han forenede
Mildhed og Overbærenhed med stor Alvor. Krævede han Stræng
Pligtopfyldelse af andre, krævede han den ikke mindre af sig selv.

Han ægtede 1799 Marie Benedicte Rosenstand-Goiske (f. 1775
d. 1820), Datter af Sognepræst i Gunslev, Mag. Jens R.-G. Imellem
deres 9 Børn ere Historikeren Caspar P. P.-M. og Digteren Frederik
P.-M. nævnte ovfr., Provst Jens P.-M. ndfr.

P. E. Müller, Vita Andr. Sunonis (1830). 
Erslew, Forf. Lex. 
C. L. N. Mynster, Nogle Blade af J. P. Mynsters Liv og Tid.                           

L. Koch.



Paludan-Müller, Jens, 1813-99, Præst og theologisk Forfatter.
P.-M., Søn af ovennævnte Biskop Jens P.-M., er født 8. Febr. 1813 
i Kjærteminde, hvor hans Fader den Gang var Sognepræst. 1831
blev han dimitteret fra Odense Latinskole og gav sig da til at
studere Filosofi og Theologi. I Filosofien var især Professor F. C.
Sibbern hans Vejleder; i Theologien gik han paa egen Haand og
fordybede sig navnlig i dogmatiske og exegetiske Studier. I Juli
1837 tog han theologisk Attestats, og allerede nogle Maaneder efter
blev han konstit. Lærer, 1840 Adjunkt ved Sorø Akademis Skole.
Han kom, efter eget Sigende, ganske uden Erfaring til Gjerningen
som Lærer og Opdrager, men i den senere Rektor for 
Metropolitanskolen F. C. C. Birch (II, 284), der omtrent samtidig blev Adjunkt
i Sorø, fandt han en Ven, der efterhaanden gav ham Forstand paa
den vanskelige Dobbeltopgaves Løsning. 1841 ægtede han 
Charlotte Christine Birgitte Petrine Tryde (f. 1816 d. 1874), Datter af
Stiftsprovst E. C. T., og hans lykkelige Hjem og Omgangen med
de fremragende Mænd, som den Gang levede i Sorø, især med
Ingemann, gjorde ham det vanskeligt at bryde op fra «Digterreden».
En voxende Trang til at forkynde Ordet, haarde Sygdomstilskikkelser
og fortsatte theologiske Studier gjorde imidlertid Kaldet til Præst
saa tydeligt for ham, at han ikke kunde modstaa det. 1847 blev
han resid. Kapellan ved Budolphi Kirke i Aalborg og Præst ved
Hospitalet, og inden kort Tid følte han sig hjemme i den jyske
Kjøbstad. Indtægterne vare dog saa smaa, og hans Familie voxede
saa stærkt, at han for at faa det daglige Brød maatte holde en
Forberedelsesskole til Latinskolen og snart ønske at komme 
andensteds hen. 1855 søgte og fik han Sognekaldet i Thisted og Tilsted,
og Aaret efter blev han tillige Provst for Hundborg og Hillerslev
Herreder. I Aalborg havde han endnu kunnet fortsætte de 
theologiske Studier, der vare ham saa kjære, men i Thisted optog
Præste- og Provstegjerningen hans Tid i den Grad, at det blev
ham umuligt. For at finde et roligere Tilflugtssted søgte han 1864
Forflyttelse til Marvede og Hyllinge paa Sjælland og 1874 til Snesere,
hvorfra han 1888 tog sin Afsked. Siden har han privatiseret i
Kjøbenhavn.

Som theologisk Forfatter indtager P.-M. en ejendommelig Plads
imellem de kirkelige Partier og Retninger. I en Afhandling «Om
Dr. Martensens kristelige Dogmatik» (1850) gjorde han fra et afgjort
kirkeligt, luthersk Stade det videnskabelige og kirkelige Grundlag
for Martensens Dogmatik til Gjenstand for en grundig kritisk 
Behandling; senere skrev han i «Nyt theol. Tidsskr.» et Par 
fortrinlige Afhandlinger om den apologetiske Bestanddel i Biskop Mynsters
Prædiken og om S. Kierkegaards «Indøvelse i Kristendom». Hans
egentlige Forfatterskab begyndte dog først, da han som Præst paa
ny havde fæstet Rod i den sjællandske Jord; det var til Dels 
Foredrag i Roskilde Præstekonvent, hvis Formand han var i flere Aar,
der gave ham Tilskyndelser til videre Udførelse af sine Tanker.
1869 udkom det tankevægtige Skrift «Om Guds Ord», der, nærmest
paa Grund af en norsk Kritik, 1871 fik et omfattende Supplement
i den lærde Undersøgelse: «Skriften og Overleveringen fremstillede
i deres evangeliske Sammenhæng». I disse Skrifter, der uden Tvivl
vilde have gjort stærkere Virkning, hvis de havde været skrevne
med mindre Bredde, søgte Forfatteren at drage et forsvarligt Skjel
mellem det efter hans Mening holdbare og uholdbare i  Grundtvigs 
Opfattelse af Ord og Skrift, Bibel og Sakramenter, og ved
dem kom han til at indtage en Midtstilling imellem Grundtvigs
Venner og Modstandere. I Tidsrummet mellem de 2 nævnte Bøger
udgav han «Evangelisk Præstegjerning» (1870), et af de bedste
pastoraltheologiske Arbejder, vor Litteratur ejer. 1872 traadte han
ved Bogen «Om Præsternes Adgang til Alteret i den danske Folkekirke» 
i Skranken for Præsternes Ret til Selvkommunion, og da
den evangeliske Alliance (1884) stævnede til Møde i Kjøbenhavn,
gav han i Lejlighedsskriftet «Evangelisk Alliance og luthersk 
Bekjendelse» gode Grunde for sin Vægring ved at følge Alliancens
Indbydelse til danske Kristne. Senere har han i Skrifterne 
«Folkekirken og evangelisk Tro» (1890) og «Guds Rige og evangelisk
Tro» (1891) fra forskjellige Synspunkter belyst sin ejendommelige
theologiske og kirkelige Opfattelse. -- Ved Universitetets Jubelfest
1879 modtog han den theologiske Æresdoktorgrad og døde 29. Juni 1899.

Elvius, Danmarks Præstehist. 1869-84 S. 469 f.
Levnedsbeskrivelser af de ved Kbhvns Universitets Firehundredaarsfest promov. Doktorer S. 115 f.

Fr. Nielsen.



Paludan-Müller, Jens, 1836-64, Historiker, fødtes i Odense 
10. Marts 1836 som eneste Søn af ovennævnte Casp. P. P.-M. og blev 
Student fra Nykjøbing Skole 1855. Varm religiøs valgte han 
Theologien til Studium og tog theologisk Embedsexamen 1862. Han havde
i øvrigt mange Interesser, særlig for Digtekunst og Landets 
Fortidsminder, og der var stærk Gjæring i hans Sind. Da Universitetet
1862 udsatte en Prisopgave om Gullands Historie, greb han 
Lejligheden til at prøve sine Evner og vandt Aaret efter Prisen. Han
var da Rekrut i Lejren paa Lammefælled, snart efter gik han som
menig i 1. Regiment til Gottorp og Danevirke. Den kejtede Rekrut 

var bleven en pligtopfyldende, begejstret Kriger og en trofast
Kammerat. Han kæmpede heltemodig ved Oversø, men da han
standhaftig ikke vilde vige, blev han dræbt ved et Skud gjennem
Øjet (6. Febr. 1864). En Mindesten over ham er rejst i Borchs
Kollegiums Have. Hans Fader udgav 1865 hans efterladte Arbejde:
«Gullands Forhold til Danmark og Sverige i det 14., 15. og 16.
Aarhundrede», ledsaget af en Biografi.

Illustr. Tid. 6. Marts 1864.
Nord. Univ.-Tidsskr. 1864, I, 124 f.
Politiken 18. og 25. Sept. 1897.

Johannes C. H. R. Steenstrup.



Paludan-Müller, Johannes Nathanael, f. 1853, Forfatter,
Præst. J. P.-M., Søn af Ovenstaaende Provst Jens P.-M., er født
i Aalborg 19. Nov. 1853. Fra sit 2. til sit 10. Aar opholdt han
sig i Thisted, derpaa i Marvede fra 1864-67 og fra 1867-72 paa
Herlufsholm, hvor han blev Student; 1878 tog han theologisk
Embedsexamen og var derpaa Huslærer i Gladsaxe Præstegaard. 1882
blev han ansat som personel Kapellan hos sin Fader i Snesere,
var saa fra 1885-88 Præst i Mov ved Aalborg, hvorpaa han
efterfulgte sin Fader i Snesere. 5. Dec. 1882 ægtede han Anna
Henriette Eliza Jensenius (f. 11. Sept. 1851), Datter af Godsforvalter
B. J. J. J. paa Rygaard ved Roskilde (f. 1810 d. 1866) og Severine
Bartholine f. Møller (f. 1816 d. 1871). -- Baade i litterær og religiøs
Henseende var han tidlig stærkt paavirket af begge sine Forældre,
senere af Jonas Lie og Henrik Ibsen i dennes første Periode; af
ældre Forfattere har han givet sig meget af med Goethe, Lessing,
W. Scott, Dickens og Macaulay. Han har forfattet «Aarstiderne»,
4 Fortællinger (1880), «Margrethe Thorsen», Roman (1883), «Studier
over Goethes Dramer» (1884), «Lessings religiøse Livsanskuelse»
(1888), «Idyller fra det daglige Liv» (1892), «Menneskets Komedie;
1. Afd.: Kongen, Tragedie i 5 Akter» (1893) og 2. Afd.: «Munken,
tragisk Drama i 5 Akter» (1895), endelig «Memento mori»,
Fortællinger (1897). Desuden har han i Blade og Tidsskrifter leveret
Bidrag i bunden og ubunden Stil.

Nic. Bøgh.



Müllner, Wolfgang (eller Wolf) Jacob, 1701-79, Kirurg.
Han fødtes i Nürnberg 5. Febr. 1701 og var en Søn af Stadens
ældste Viserer Johann Bernhard M. og Ursula f. Bernstein. Efter
at have været Lærling hos en Amtskirurg i sin Fødeby uddannede
han sig videre ved forskjellige tyske Læreanstalter og erholdt
Ansættelser som Militærlæge. 1728 fik han Posten som Livkirurg og 
Kammertjener hos Dronning Sophie Magdalenes yngste, berygtede
Broder Markgrev Frederik Christian af Brandenborg-Kulmbach (V,
350), hvem han fulgte paa flere Rejser, i det han samtidig benyttede
Lejligheden til videre Uddannelse i de lægevidenskabelige
Discipliner. Ankommen med Markgreven til Kjøbenhavn 1732
praktiserede han her som Kirurg. I Marts 1734 arresteredes han
hemmelig i Hamborg paa den danske Konges Foranledning, efter
hvad der angaves, sigtet for forbryderisk Færd og navnlig for
Delagtighed i Fosterfordrivelse. Efter et forgjæves Forsøg fra den
danske Regerings Side paa at faa ham i al Hemmelighed indsat i
Fængsel i Holland førtes han i Juni s. A., uden at hans Sag kom
for Domstolene, til Norge, hvor han, fremdeles med Iagttagelse af
den yderste Hemmelighedsfuldhed, anbragtes i haardt Fængsel paa
Akershus, hvis Kommandant fik den strængeste Instrux om
fuldstændig Afsondring af Fangen fra Yderverdenen. Et Par Aar efter
blev han vel løsladt, men sendt til Bornholm med Ordre til Øens
Kommandant om at vaage nøje over ham. Han havde afgivet
edeligt Løfte om ej at forlade Øen, men rømmede dog der fra og
rejste til sin Fødeby, hvorfra han i en Redegjørelse, som afsendtes
ogsaa til Danmark, rettede stærke Angreb mod Schulin
(Markgrevernes tidligere Hovmester) som den, for hvis Intriger og
Forfølgelse han havde været et Offer. Sagens egentlige Sammenhæng
og navnlig Grunden til, at han af den danske Regering blev
behandlet som en yderst farlig Statsfange, har ikke kunnet oplyses.
1738 fik Nürnbergs Magistrat Anmodning fra Christian VI om at
lade ham straffe for hans Forseelser, særlig for Beskyldningerne mod
Schulin, men synes i en Svarskrivelse at have taget ham i Forsvar,
hvorefter Kongen ogsaa lod sig formilde og erklærede at ville
tilgive ham, hvis han offentlig gjorde Afbigt for sine «Kalumnier».
I øvrigt har Kongen i Brev til Svogeren udtalt en haard Dom
over M.s Karakter og Færd og betegnet ham som «ein recht böser
Marn» og «ein gottloser Vogel», og noget gunstigt Omdømme i
Danmark har han aabenbart aldrig nydt. Hvad der, aabenbart paa
Grundlag af avtobiografiske Meddelelser, berettes om, at han 1733
skulde være udnævnt til Generalstabskirurg ved det Auxiliærkorps,
der sendtes til Tyskland, eller senere til Provinsialfysikus paa
Bornholm, viser sig at være fejlagtigt.

Derimod synes han i sin Fødeby at være bleven betragtet
med gunstigere Øjne og efter sin Tilbagekomst at have levet her
uanfægtet som Kirurg og Fødselshjælper, pyntende sig med Titelen
af markgrevelig Livkirurg. 1737 ægtede han Julie Regine Dorn.
Ogsaa som lægevidenskabelig Forfatter optraadte han nu; han har
publiceret nogle Smaaskrifter, og i de af Erlanger-Professoren Delius
(Præsident for det Leopoldinske Akademi) udgivne, i sin Tid vel
ansete «Fränkische Sammlungen» er der optaget en Afhandling af
ham om Brok, hvoraf han ses at have været en velinstrueret og
litterært dannet Læge. -- Han døde i Nürnberg paa sin
Fødselsdag, 5. Febr. 1779.

G. A. Will, Nürnbergisches Gelehrten-Lex. II, 679 ff.
Herholdt og Mansa, Saml. t. d. danske Medicinalhist. S. 222 ff.
Ingerslev, Danmarks Læger og Lægevæsen II, 350 f.
(Norsk) Hist. Tidsskr. 2. R. VI, 371.
Holm, Danmark-Norges Hist. 1720-1814 II, 355.

Jul Petersen.

*

RETTELSER.

I. BIND.

S. 48 L. 11 f. n. 4. Juli, læs: 4. Juni.

-- 125 -- 4 f. o. 1710, læs: 1703.

-- 160 -- 6 -- Sommeren 1657, læs: Vinteren 1657-58.

-- 266 -- 17 -- 1690, læs: 1692.

-- -- -- 13 f. n. 18, læs: 18, nu 28.

-- 585 -- 11 -- 1807, læs: 1810.


II. BIND.

S. 84 L. 6-7 f. o. Orientalisten, den østerrigske Overrabbiner, læs: Præsten ved den jødiske Menighed i Wien.

-- 120 -- 7-9 -- Ordene «Det berettes... forskjønne den» udgaa.


III. BIND.

S. 54 L. 16 f. n. Blumenbach, læs: Blumensaadt.

-- 138 -- 10 f. o. Marie Cathrine, læs: Cathrine Marie.

-- 254 -- 14 f. n. vistnok 1826, læs: 1820.

-- -- -- 3 -- f. 1790 d. 1870, læs: f. 1792 d. 1871.

-- 256 -- 9 f. o. 1874, læs 1875.

-- 443 -- 6 -- 1808, læs: 1809.

-- -- -- -- -- S. A., læs: 1808.

-- 556 -- 6 -- Grevinde Christiane døde i Foraaret 1670.

-- 557 -- 3 -- Grevinde Christiane døde i Foraaret 1670.

