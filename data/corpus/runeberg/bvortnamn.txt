<chapter name="Adolph, Minn. - Bishop Hill, Ill.">
<table o><td c>
<h1>Amerikanska ortnamn af
svenskt ursprung.</h1>
------------<br>
<h2>AF V. BERGER.</h2>
</table>
  Då det talas om de märken i rent
yttre afseende, som vi, svensk-amerikaner, 
satt efter oss här i Amerika,
framhåller man så godt som uteslutande 
våra svenska kyrkor, skolor och
välgörenhetsanstalter. Utan allt tvifvel 
äro dessa vackra minnesmärken,
hvilka under lång tid framåt skola
vittna om svensk odling samt svenska 
mäns och kvinnors uppoffringar.  
En gång komma dock dessa våra
svenska inrättningar att blifva rent
amerikanska och minnet af de svenska
stiftarne att förblekna.

  Vi hafva dock satt andra spår
efter oss här i Amerika, spår, hvilka
tiden icke skall förmå utplåna, nemligen 
de många ortsnamnen af svenskt
ursprung. Dessa skola i alla tider bära
vittne om, att det var svenskar, som
bröto bygd på ofantligt många platser,
fastän under seklernas lopp det svenska 
folkelementet der helt och hållet
gått upp i det amerikanska.

  Så långt jag vet, har hittills ingen
nämnvärd uppmärksamhet egnats
dessa minnen. Jag har gjort ett första
försök, hvilket härmed framlägges för
allmänheten. Denna förteckning på
ortnamn af svenskt ursprung gör 
intet som helst anspråk på att vara 
fullständig. Jag har endast velat påvisa
hvilket rikt fält för forskning vi ega
i detta afseende och om möjligt väcka
så pass intresse för saken i skilda 
delar af Svensk-Amerika, att en grundlig 
ortnamnsforskning kunde sättas i
gång.

<h2>ADOLPH, MINN.</h2>

  Trakten började bebyggas redan
1869 och voro de första nybyggarne
svenskar. Först 1898 fick platsen
postkontor och förste postmästaren
blef Adolph Björlin, hvilken gaf
postkontoret namnet Adolph, hvilket äfven
kolonien nu kallas.

<h2>BENSON, WIS.,</h2>

har fått sitt namn efter en svensk, nu
afliden handlande, Sven J. Benson. 
Platsen är en hållstation å 
Grantsburgbibanan.

<h2>BERGHOLM, IOWA.</h2>

År 1847 flyttade en svåger till P.
Kassel i New Sweden, Iowa, vid namn 
Peter Anderson i sällskap med C.
Kilberg från Halland i Sverige jemte
några andra från New Sweden och slogo
sig ned i Wapello county, der de båda
nämnda intogo hvardera flere hundra
acres land, bestående af både skog och
slättland. Inflyttningen af svenskar
pågick under flere år. Omkring 1853
och 1854 kommo många familjer och
enskilda direkt från Sverige. Kolonien
lefde någon tid nästan utan all beröring 
eller kunskap om andra svenskar
i Amerika.

  År 1856 organiserades en svensk
luthersk församling, då platsen fick
namnet Bergholm.

<h2>BISHOP HILL, ILL.,</h2>

var utan tvifvel den mest omtalade
svenska kolonien i midten af
1800-talet. Den anlades som bekant af
“profeten” Erik Jansson och hans anhängare, 
hvilka här år 1846 grundade ett
kommunistiskt svenskt samhälle. 
Namnet togs efter Erik Janssons 
födelsesocken, Biskopskulla församling
i Upland.
</chapter>

<chapter name="Boxholm, Iowa - Emblagaard, Mich.">
<h2>BOXHOLM, IOWA,</h2>

fick sitt namn på 1870-talet af en af
de första nybyggarne vid namn
Anderson. Han var från Boxholm i 
Östergötland, Sverige, och uppkallade sitt
nya hem efter sin födelseplats.

<h2>BRAHAM, MINN.,</h2>

beläget i Isanti county, började
anläggas af svenskar redan 1870, då D.
Nordström och några andra kommo
dit och började bryta bygd. Först år
1896 fick platsen postkontor, som fick
namnet Braham efter en svensk, hvilkens 
förnamn var Abraham. År 1898
fick platsen jernvägsstation och som
denna anlades på Abraham Svensons
farm, fick man ytterligare anledning
att kalla platsen Braham.

<h2>BREMER COUNTY, MINN.,</h2>

erhöll sitt namn efter Fredrika
Bremer; som i midten på 1850-talet
besökte dessa trakter under sin resa i
Amerika.

<h2>CALMAR, ALBERTA, CANADA,</h2>

grundades 1895 af C. J. Blomquist
och ett par andra familjer, hvilka
kommo dit från North Dakota. Sedan
hafva många svenskar kommit. Platsen 
erhöll sitt namn af Blomquist, som
kallade den Calmar, enär han för född
i Misterhult, Kalmar län, Sverige.
Blomquist är den ende smålänningen
i hela kolonien på 500 personer, men
ändå fick platsen ett smålandsnamn.

<h2>CARLSHEND, MICH.,</h2>

beläget i Marquette county, erhöll sitt
namn omkring år 1896, då platsen fick
postkontor. De första nybyggarne voro
Carl P. Johnson, bördig från Loftahamns 
församling, Småland, och Carl
J. Peterson, bördig från Väfversunda
församling, Östergötland. Dessa båda
karlar gåfvo platsen namnet Carlslund,
men vederbörande i postverket läste
fel och gåfvo postkontoret namnet
Carlshend, som sedan öfvergått till
samhället.

<h2>DALBO, MINN.,</h2>

räknar sin uppkomst från år 1869, då
ett sällskap immigranter anlände från
Venjan socken i Dalarne. Efterhand
kommo flere invandrare från samma
trakt i Sverige och 1874 bildades en
svensk luth. församling. Med de
första nybyggarne kom en familj från
Småland och sedan kommo flere från
samma provins; de slogo sig ned i en
liten koloni, och än i dag kallas
denna del af kolonien Småland. Sist kommo 
nybyggare från Vestergötland.

  Dalbo är namnet på townshipet och
af det fick postkontoret namnet Dalbo.
Hur namnet uppkom är ej fullt visst.
Det säges, dels att platsen fick
namnet efter en svensk nybyggare vid
namn Dal, dels att den fick namnet,
derför att de första nybyggarne voro
från Dalarne. Egendomligt är, att
dalfolket slagit sig ner i norra, vestergötarne 
i vestra, och smålänningarne i
södra delen af kolonien.

<h2>DALSTORP, MINN.,</h2>

beläget i Isanti county, började
anläggas 1870 af dalkarlar och en del
norrlänningar. Då platsen fick 
postkontor, styrde dalkarlarne om, att
denna fick namnet Dalstorp. Postkontoret 
är nu nedlagdt, men namnet på
platsen finnes kvar.

<h2>EMBLAGAARD, MICH.,</h2>

beläget omkring 45 mil norr om
Marquette, är en större landtgård, 
särskildt berömd för sina holsteinkor.
Gården eges af mångmillionären John
M. Longyear, som gifvit den dess
namn. Han är en stor beundrare af de
skandinaviska länderna och har
uppfört manbyggnaden på gården i
gammal nordisk stil samt ditfört en mängd
antikviteter från Sverige. Kring
gården växa många almar och som alm
på fornnordiska heter embla förklarar
detta namnet Emblagaard.
</chapter>
<chapter name="Englund, Minn. - Götaholm, Minn.">
<h2>ENGLUND, MINN.,</h2>

i Marshall county har fått sitt namn
efter en af de första svenska nybyggarne 
vid namn Englund. Han var
platsens förste postmästare. Sedan R.
F. D. infördes nedlades postkontoret.
Englund flyttade derefter till 
Washington. Den svenska befolkningen här
stammar förnämligast från Jemtland
och Ångermanland.

<h2>FAHLUN, MINN.,</h2>

är namn på ett township i Kandiyohi
county. Det fick sitt namn på grund
af att svenskar från Dalarne utgjorde
största antalet invånare, då townshipet 
organiserades. En petition af
följande innehåll utsändes: “Namnen på
alla de, hvilka önska, att det nya
Town skall heta Fahlun”. Petitionen
undertecknades af 17 nybyggare, af
hvilka 11 kommit från Dalarne. De
första nybyggarne hade kommit redan 
1859.

<h2>FALUN, KANSAS,</h2>

leder sitt ursprung från slutet af 
1860-talet. Erik Sundgren, bördig från
Svärdsjö i Dalarne, var den förste
svensk, som slog ned sina bopålar der.
Han kom 1868 och följande år kommo
många svenskar, bland dem ett större
sällskap från Bishop Hill och Galva, 
Ill., under ledning af major Erik Fors.
Han var född i Dalarne och blef
platsens förste postmästare 1871, då
genom hans bemedling både postkontoret 
och det samma år organiserade
Falun township uppkallades efter 
hufvudstaden i hans födelseprovins.

<h2>FALUN, WIS.,</h2>

beläget på båda sidor om gränsen
mellan Daniels och Wood River towns
började anläggas omkring 1870. De
första kolonisterna hette Simon
Anderson, Peter Anderson, P. O.
Peterson, A. G. Anderson och Andrew
Olson. De voro från Dalarne i Sverige
och gåfvo sitt nya hem namnet
Falun.

<h2>FRIDHEM, MINN.</h2>

I Davidson township ligger en egendom, 
som af egaren Oscar Geselius,
bördig från Bro socken på Gotland,
fått namnet Fridhem till minne af
prinsessan Eugenies sommarhem å
Gotland.

<h2>FRIDHEM, NEBR.,</h2>

beläget i Phelps county, började
anläggas 1876, då en familj Andreas
Olson från Jemtland, Sverige, slog sig
ned här. Sedan kommo många svenskar 
och i Januari 1879 stiftades en
svensk luthersk församling, som fick
namnet Fridhem och sedan dess har
kolonien burit samma namn.

<h2>GALVA, Ill.,</h2>

ligger 5 mil från Bishop Hill och är
en dotterkoloni till Bishop Hill-kolonien. 
Kolonien började anläggas åren
1853 och 1854 af Erik Jansons anhängare, 
hvilka gåfvo platsen namnet
Galva, som skulle påminna om staden
Gefle i deras hembygd i Sverige.

<h2>GOTHENBURG, NEBR.,</h2>

beläget i Dawson county, började
anläggas af tyskar från Iowa samt
amerikaner. År 1883 kom den förste
svensken, N. E. Axling, dit och uppförde
följande år den första handelsboden i
Dawson county. Sedan inflyttade många 
svenskar, och ehuru de icke äro i
majoritet hafva de dock gifvit platsens
namn svensk prägel.

<h2>GÖTAHOLM, MINN.,</h2>

är beläget i Carver county, 18 mil
nordvest från staden Carver och 45
mil vester om St. Paul. Den förste
svenske nybyggaren var Daniel
Justus från södra Helsingland, som i
Augusti 1856 kom vandrande genom
skogarne på spaning efter land. Han
slog sig ned vid en liten sjö, som
sedermera fick namnet Swede Lake. 
Följande åren kommo flere svenskar,
dels direkt från Sverige dels från
trakten af Jamestown, N. Y. År 1858
anlände bl. a. f. d. riksdagsmannen
Olof Anderson från Vermland. De 
flesta invandrarne voro dock från
Småland och Vestergötland. Då den
svenska lutherska församlingen stiftades
den 3 December 1858 erhöll nybygget
namnet Götaholm. Göta togs, emedan
de flesta nybyggarne voro från Göta
rike och holm valdes för att hugfästa
minnet af den svenske missionären
Holm, som på 1600-talet förkunnade
kristendomen för indianerna i
Amerika.
</chapter>
<chapter name="Hessle Valley, Pa. - Malmo, Nebr.">
<h2>HESSLE VALLEY, PA.,</h2>

ligger i Warren county ett par mil
söder om Sugar Grove. Bland de första
svenska nybyggare, som 1847 kommo
till dessa trakter voro tre bröder Carl
M., Fredrik och Anders Pet. Johnson
från Hessleby församling i Jönköpings
län, Sverige. De slogo sig ned i en dal
och kallade platsen Hessle Valley
efter sin födelseförsamling.

<h2>JEMTLAND, MAINE,</h2>

beläget i trakten af New Sweden, anlades senare än detta och fick sitt
namn på grund af, att många af
nybyggarne voro från Jemtland i
Sverige.

<h2>KARLSTAD, MINN.</h2>

De första svenska nybyggarne slogo
sig ned här i slutet af 1880-talet, men
byn Karlstad kom till först år 1904, då
en jernväg byggdes genom trakten.
Det land, hvarpå Karlstad anlades,
egdes då af en svensk vid namn C. A.
Karlson och togs namnet efter honom.

<h2>LAWSON, MICH.,</h2>

beläget vid sammanknytningspunkten
mellan Marquette & South Eastern
och Munising jernvägar. Namnet gafs
platsen af Marquette & South Eastern
Railway Company för att hedra en
framstående nybyggare der, Israel
Larson, bördig från Dalarne, Sverige. 
Det gick sedan utför för Larson
och han hamnade till slut på
Marquettes fattighus.

<h2>LENGBY, MINN.,</h2>

började bebyggas år 1883, då två
svenskar, en skåning och en smålänning 
från Vernamo kommo dit. De
fingo första tiden ligga ute på bara
marken till dess, de hunnit bygga sig
en koja. Först år 1884 kommo de sig
så igång, att de kunde skaffa sig en
kokspis. Namnet Lengby togs sedan
efter en svensk bland de första
nybyggarne vid namn Lindal. Man tänkte 
först kalla platsen Lindal, men som
en annan plats i staten hade ungefär
samma namn bestämde man sig för
Lengby.

<h2>LINDSBORG, KANSAS,</h2>

ett af Amerikas mest kända svenska
samhällen, anlades af ett för
ändamålet 1868 stiftadt landsbolag, First
Swedish Agricultural Company af 
McPherson County. Den ledande mannen 
under koloniens första år var dr.
O. Olsson, som anlände till kolonien
vid midsommartiden 1869. Landbolaget 
beslöt på ett sammanträde den 9
Jan. 1869, att nybygget skulle heta
Lindsborg. Uppslaget till namnet fick
man från tre verksamma bolagsmän
S. P. Lindgren, S. A. Lindell och J. O
Lind.

<h2>MALMO, ALBERTA, CANADA,</h2>

grundlades i början af 1890-talet, men
kolonien fick ej egentligen något
uppsving, förr än efter 1896, då de tre
bröder Helsing och deras kusin G. W.
Bredenberg anlände från Malmo, Nebr.
Kort derpå fick platsen speceributik
och postkontor under samma tak. 
Ofvannämnde Bredenberg, föreslog
namnet Malmo för det nya postkontoret.
Postverket godkände namnet, hvilket 
sedan öfvergått till samhället.

<h2>MALMO, NEBR.,</h2>

ligger i Saunders county. Landet
började bebyggas 1868 af svenskar. Den,
som mest bidrog att draga svenskarne
till dessa trakter var svenske lutherske 
pastorn S. G. Larson. Då jernvägen 
1886 byggdes började staden
Malmo resa sig. Hur staden kom att
få namnet Malmo är höljdt i dunkel.
De flesta nybyggarne voro från
Dalarne och Skåne, men ingen af de
senare gaf, så vidt man vet, platsen dess
namn. Ett kan man dock taga för
säkert, att en svensk hade något med
saken att göra, då jernvägsbolaget gaf
stationen namnet Malmo, hvilket namn
sedan öfvergick äfven till staden.
</chapter>
<chapter name="Manhem, Wis. - New SWeden, Iowa">
<h2>MANHEM, WIS.,</h2>

anlades 1901 af skriftställaren J. G. R.
Banér, kapten Graham och den då vida
bekante Olof Rosen. Settlementet
kallades först Banerville efter herr
Baner, men som han afböjde denna
hedersbevisning, fick det namnet 
Manhem. Första landköparne voro
polischefen i Ironwood, Mich., John Carlson,
kallad den svenske irländaren, enär
hans fader var svensk och hans moder
irländska samt grufförmannen
Edvard Carlson, äfven han från
Ironwood. Settlementet var ämnadt blifva
helt och hållet svenskt, men dock 
tillätos genom särskild öfverenskommelse 
engelsmännen John Oliver, Sam
Slade och Harry Slade samt dansken
John Pedersen att köpa land. Manhem 
ligger i Vilas county och stationsnamnet 
är ännu Canover, men då 
lokalpatriotismen fått utvecklas, tvingas
nog jernvägsbolaget att utbyta detta
mot settlementets namn.

<h2>MARIADAHL, KANS.,</h2>

är den äldsta svenska kolonien i
Kansas. De första svenska nybyggarne
voro bröderna John A. och Nils Peter
Johnson, båda från Horns socken, 
Östergötland, hvilka hitkommo den
förde 1855 och den senare 1856. Sedan
slogo sig flere svenskar ner här, bland
dem bröderna Johnsons moder och
fyra systrar, hvilka anlände från
Sverige 1859. År 1863 stiftades en svensk
luthersk församling, hvilken tog 
namnet Mariadahl efter bröderna Johnsons 
moder, som hette Maria och var
den första församlingsmedlem, som
afled och blef begrafven i församlingens 
kyrkogård. Församlingens namn
har sedan öfvergått till samhället.

<h2>MORA, MINN.,</h2>

beläget midt emellan St. Paul och
Duluth, erhöll sitt namn af en 
amerikansk posttjensteman M. R. Kent, då
Great Northern R. R. byggdes mellan
St. Paul och Duluth 1882. Vid 
jernvägsbygget arbetade flere dalkarlar
från Mora och dessa skrefvo ofta hem.
Kent, som hade hand af jernvägsarbetarnes 
post, kom att fästa sig vid
adressen på morakarlarnes bref och
frågade dem en dag, om Mora var en
stad i Sverige. De förklarade, att Mora
var en vacker stad, hvarpå Kent
svarade, att då skulle denna station
kallas Mora.

<h2>MOTALA, NEBR.,</h2>

beläget 5 mil öster om Axtell, finnes
ännu ej till, men torde snart blifva en
svensk by. Landet egdes förr af en C.
J. Peterson, som fick jernvägsbolaget
att der anlägga en anhaltstation.
Peterson gaf stationen namnet Motala.
Ett spannmålsmagasin håller nu på
att byggas der och det troliga är, att
der sedan blir en by, om ej så stor.

<h2>NEW GOTLAND, KANS.,</h2>

kunde man tro vara grundlagdt af
gotlänningar. Så är dock ej förhållandet.
Den förste svensken i trakten var Carl
Johan Hanson, som kom 1871 och inom 
kort var en stark inflyttning i full
gång. I Januari 1872 fick platsen
postkontor och då måste den få ett namn.
New Gotland valdes, enär nybyggarne
ansågo sig der ha funnit “nytt godt
land”.

<h2>NEW SWEDEN, IOWA.</h2>

  År 1845 afreste fyra familjer från
Kisa i Östergötland och en familj från
Stockholm jemte några ungkarlar till
Amerika under ledning af Peter 
Kassel, som förr varit mjölnare och någon
tid rättare på ett gods. Sällskapet
ämnade sig till Pine Lake, Wis., Unonii
nybygge, hvarifrån de hört genom bref
från kapten P. von Schneidau till hans
fader, som bodde i Kisa. Vid ankomsten 
till New York fingo de höra, att
de kunde få bättre land i Iowa, hvarför
de begåfvo sig till Burlington, Iowa.
Derifrån tågade de 42 mil inåt landet
och grundade ett nybygge vid Skunkfloden 
i Jefferson county. De skrefvo
sedan till sin hembygd och de följande 
åren kommo många östgötar till
nybygget, som fick namnet New Sweden.
</chapter>
<chapter name="New Sweden, Maine - Rosenland, Wis.">
<h2>NEW SWEDEN, MAINE.</h2>

  Denna svenska koloni grundades 
åren 1871 och 1872 af dåvarande
amerikanske konsuln i Göteborg W. W.
Thomas, sedermera Förenta Staternas
minister i Stockholm. Han samlade sin
första skara i Göteborg och medföljde
kolonisterna ända fram. Det säges, att
Thomas sjelf gaf platsen namnet New
Sweden. Under de närmast följande 15
åren ökades kolonien genom inflyttning 
från Sverige.

  Kolonierna Stockholm, Jemtland och
Vestmanland, hvilka hafva jernvägsstationer 
och postkontor, äro i viss
mening delar af den stora svenska
New Sweden-kolonien.

<h2>OPHIEM, ILL.,</h2>

beläget i närheten af Swedona, har
fått sitt namn efter en gård Ophem i
Sverige. Två bröder Samuelson, hvilka
kommo från nämnda gård, slogo sig
ned der Ophiem nu ligger. De tillhörde
svenska lutherska församlingen i
Swedona, inom hvars område deras
hem ansågs ligga. De kallades allmänt
“Ophems-pojkarne”, hvilket gjorde att
platsen så småningom började kallas
Ophem, och då postkontor upprättades, 
fick detta samma namn. Då 
jernvägsstation byggdes i Ophem, fick
denna namn Edwardsville, under det
postkontoret behöll sitt namn. 
Jernvägsbolaget sände då en agent för att
öfverenskomma med befolkningen om
platsens namn. Agenten vår af tysk
börd och stafvade Ophem på tyska
Opheim, som då skulle blifva
stationens namn. Namnet ändrades dock
för att lämpas efter engelskt uttal
från Opheim till Ophiem.

<h2>PETERSBURG, COLO.,</h2>

har fått sitt namn efter en af de allra
första svenska nybyggarne i Colorado,
Peter Magnes. Han var född 1824 i
närheten af Eksjö och utvandrade till
Amerika 1852. Då rusningen till
guldfälten i Colorado började 1859 var han
med och efter en tid var han egare af
600 acres land, på hvilket han anlade
en stad, som han gaf namnet Petersburg. 
Han bief en af statens märkesmän 
på sin tid och på grund af sin 
omutliga redbarhet kallades han
allmänt “honest Pete”. Han afled 1902.

<h2>RONNEBY, MINN.</h2>

  Under de hårda åren 1893 och 1894
begåfvo sig många stadsbor ut på
landet för att der skaffa sig egna hem,
sedan de förgäfves sökt arbete i
städerna. Bland dessa var Alfred Carlson
i Minneapolis, Minn., hvilken
tillsamman med en kamrat begaf sig ut på
spaning efter land. Slumpen förde
dem till den plats, der Ronneby nu
ligger. De tyckte om trakten och
skaffade sig land samt började rödja bygd.
Snart kommo flere andra svenskar,
bland dem många från Ronneby. En
af dem vid namn Lindqvist öppnade
en liten handel och blef platsens första
postmästare. Platsen hade länge
kallats St. Francis, men som ett annat
postkontor med detta namn fanns i
staten, måste ett nytt namn väljas.
Lindqvist föreslog Ronneby efter sin
födelsestad och postverket godkändo
förslaget. Jernvägsholaget antog 
äfven namnet för stationen på platsen.

<h2>ROSENLAND, WIS.,</h2>

anlades 1903 af samma personer, som
grundade Manhem. Rosenland ligger 
liksom Manhem i Vilas county. Det
är ett s. k. “blandadt” settlement och
derför icke så framgångsrikt som
Manhem. Det fick sitt namn efter ene
grundläggaren Olof Rosen, den
ursprunglige ifraren för dess anläggande. 
</chapter>
<chapter name="Scandia, Kans. - Smolan, Kansas">

<h2>SCANDIA, KANS.</h2>

  The Scandinavian Agricultural
Society of Chicago, Ill., stiftadt 1868,
beslöt samma år att anlägga ett nybygge
i Republic county i Kansas och ett
större jordområde inköptes och delades 
i 350 lotter, hvardera innehållande
20 acres. De 107 medlemmarne i
landbolaget drogo sedan lott om delarne;
några köpte blott en lott, men de
flesta skaffade sig två och flera.
Platsen fick samma år namnet New 
Scandinavia. Flere nybyggare kommo
redan samma höst och de öfriga
följande vår. Namnet New Scandinavia
utbyttes 1876 mot Scandia. Platsen
hade då 605 innevånare, af hvilka 74 voro
svenskar och 13 norrmän.

<h2>SCANDIA, MINN.</h2>

ligger vid östra stranden af Clear
Water Lake, 10 à 12 mil från Carver och
5 à 6 mil från Götaholm. År 1855
bosatte sig 7 svenska familjer här och
inom kort ökades antalet till 22. De
voro från skilda delar af Sverige. Till
sin trosbekännelse voro många
baptister, hvilket gjorde att de lutherska
familjer, som äfven kommit, vantrifdes 
och sålde sina egendomar till 
tyskar samt flyttade bort. En svensk
luthersk och en svensk baptistförsamling 
stiftades de första åren, men
båda upplöstes.

<h2>SCANDIAN GROVE, MINN.,</h2>

ligger 7 mil nordvest om St. Peter i
Nicollette county. Platsen togs först
i besittning af norrmän och då den
förste svensken, A. Thorson från Skåne, 
anlände dit den 7 Oktober 1855
funnos redan 10 à 12 norska familjer
der. Sedan anlände en mängd svenskar 
dels direkt från Sverige, dels
från Illinois och Wisconsin. Det är
möjligt att platsen redan af de norska
nybyggarne fått sitt namn.

<h2>SELMA, MICH.,</h2>

i Marquette county erhöll sitt namn af
Marquette & Santa Eastern Railway
Company, som dermed ville hedra fru
Fred. Larson, hustru till en framstående 
medborgare i trakten, då jernvägen 
byggdes. Fru Larsons första namn
var dock ej Selma utan Hilda.
Bolaget hade fått oriktig uppgift härom,
men namnet på platsen ändrades dock
icke.

<h2>SKANDIA, MICH.,</h2>

ligger i Marquette county. De första
svenska nybyggarne voro Anders J.
Höglund, bördig från Tunhem, 
Vestergötland, och Gustaf Yalmar Bahrman, 
bördig från Göteborg, hvilka
slogo sig ned der på hösten 1873. På
hösten 1877 samlades nybyggets
medlemmar i Yalmar Bahrmans hem och
der beslöts, efter en stunds öfverläggning, 
att gifva platsen namnet Skandia.
Med namnet Skandia nämnes ej blott
stationen, postkontoret och samhället
utan äfven townshipet. I township of
Skandia ligga Yalmar, Selma, Lawson
och Carlshend.

<h2>SKANEE, MICH.,</h2>

beläget i Baroga county, grundades
1871 af svenskar, bland hvilka märkes
kapten Valfrid Been, bördig från
Skåne i Sverige. Genom honom fick
platsen sitt namn.

<h2>SMOLAN, KANSAS,</h2>

är ett svenskt samhälle å omkring 100
personer. Den förste svensk, som kom
till platsen, hette Charles Frank. Han
anlände 1868, men först 1893 fick
kolonien svensk luthersk församling.
Namnet är taget af provinsen
Småland i Sverige.
</chapter>
<chapter name="Starbuck, Minn. - Stockholm, Wis.">
<h2>STARBUCK, MINN.,</h2>

började anläggas 1881 af svenskar.
Den förste nybyggaren var John Carlson, 
sedan kommo Gustaf Johnson och
Alfred Nordström, alla tre från
Elfsborgs län i Sverige. Platsen fick sitt
namn efter ett par oxar, som en af de
första nybyggarne skaffade sig. Oxarne 
voro de första i trakten och blefvo
så berömda, att man ville hugfästa
deras minne. Den ene hette Star och
den andre Buck, och när platsen skulle
gifvas namn, kallades den Starbuck.

<h2>STARK, MINN.,</h2>

beläget i Chisago county, började
anläggas af svenskar i slutet af 
1860-talet. Platsen fick sitt namn efter en
framstående svensk i dessa trakter,
advokaten Stark.

<h2>STOCKHOLM, KANSAS,</h2>

grundlades de sista åren på 1880-talet,
då åtskilliga svenska familjer slogo
sig ned der. De kommo från svenska
lutherska församlingar i Iowa, Kansas
och Illinois och redan 1888 stiftades en
församling, då platsen fick namnet
Stockholm efter Sveriges hufvudstad.

<h2>STOCKHOLM, MAINE,</h2>

beläget i trakten af New Sweden, 
anlades senare än detta. Då man hade
ett New Sweden, tyckte man, att det
borde finnas ett Stockholm, och så
fick platsen detta namn.

<h2>STOCKHOLM, NEBR.,</h2>

beläget i Fillmore county, anlades
1872 af svenskar, bland hvilka märkas
O. G. Bergqvist, Bjork, John Hanson,
Nels Anderson och Olof Erickson. De
bodde första åren i torfhus och fingo
genomgå många pröfningar. Namnet
gafs platsen efter Sveriges hufvudstad.

<h2>STOCKHOLM, SASK, CANADA,</h2>

grundades på 1870-talet förnämligast
genom en landagent Emanuel Öhlen i
Winnipeg, hvilken ledsagade många
svenska invandrare till platsen.
Sedan flere familjer slagit sig ned der,
blef det fråga om, hvad platsen skulle
heta. Enär Öhlen var från Stockholm
i Sverige, fick platsen namnet
Stockholm. När sedan platsen fick
postkontor, fick detta namnet Ohlen efter
Öhlen. Efter 15 års förlopp fick
platsen jernväg och stationen fick
koloniens gamla namn Stockholm. Sedan
har äfven postkontoret fått detta
namn.

<h2>STOCKHOLM, SO. DAK.,</h2>

räknar sin uppkomst från åren 1880
och 1881, då de första svenskarne
kommo till trakten dels direkt från
Sverige, dels från Minnesota. Då det
blef fråga att organisera township,
fick detta namnet Stockholm, enär de
flesta i trakten voro svenskar och
rätt många af dem härstammade från
Sveriges hufvudstad. På våren 1906
anlades staden Stockholm vid Great
Northern Railroad. Samhället var i
början uteslutande svenskt och är nog
ännu öfvervägande svenskt, men rätt
många norrmän och danskar hafva de
senare åren inflyttat.

<h2>STOCKHOLM, WIS.</h2>

  Denna plats utgör en by med 
jernvägsstation och ligger vid sjön Pepin,
en utvidgning af Mississippi. Den
förste svensk, som kom till platsen, var
Erik Peterson från Karlskoga i Vermland. 
Han var omkring 1852 flottkarl
på Mississippi och då den timmerflotte, 
på hvilken han arbetade, en gång
lade till vid Pepins strand klättrade
han upp på den namnkunniga Maiden
Rock, från hvilken man har en
storartad utsikt öfver det vackra
landskapet. Han blef förtjust i landskapet
och efter flottfärden återvände han
och bosatte sig vid stranden.

  Han skref hem efter släktingar och
bekanta, men innan de hunno komma
reste han hem till Vermland. De som
kommo på hans bref stannade i 
Moline, Ill., till 1854, då han kom tillbaka
med ett stort sällskap utvandrare från
hembygden. Koleran utbröt bland
dessa och många afledo i Chicago och
Moline. Eländet var stort bland dem.
Erik Peterson, som hade hand om de
flestes penningar, hade lemnat
sällskapet i Chicago och begifvit sig förut
till sjön Pepin. Detta väckte oro bland
invandrarne, hvilka vände sig till
norske konsuln i Chicago. Följden blef,
att Peterson återkallades genom
telegram och ålades att utlemna hvad han
hade af sällskapets pengar. Sedan
detta skett förde han sällskapet till
nybygget, som man först ämnade kalla
Swedenborg. För att dock ej misstänkas 
för svedenborgianism gaf man
platsen i stället namnet Stockholm
efter Sveriges hufvudstad.
</chapter>
<chapter name="Strandquist, Minn. - Swedeburg, Nebr.">
<h2>STRANDQUIST, MINN.,</h2>

i Marshall county har fått sitt namn
efter handlanden J. E. Strandquist,
som ännu lefver och bor på platsen.
Han härstammar från Tåsjö församling, 
Vesternorrlands län, i Sverige,
hvarifrån han kom till Amerika 1892
vid 22 års ålder. År 1893 tog han
homestead och upparbetade landet,
blef 1898 platsens förste postmästare
och gaf postkontoret namnet Strandquist. 
Ungefär samtidigt började han
sin handel, som sedan utvidgats år
från år.

<h2>SVEA, MINN.,</h2>

i Kandiyohi county har fått sitt namn
efter Svenska luth. Svea-församlingen,
hvilken organiserades 1870. 
Församlingen tog namnet Svea för att
beteckna, att medlemmarne härstammade 
från moder Svea och församlingens
namn har sedan öfvergått till platsen
och postkontoret.

<h2>STROMSBURG, NEBR.,</h2>

beläget i Polk county, räknar sin
historia från 1871, då några svenskar,
bröderna P. A. Backlund och F.
Backlund, P. Åkerlind, F. Peterson och
troligen äfven L. Hedström, slogo sig
ned här. Staden Stromsburg grundlades 
1872, då Hedström uppförde en
butik, hvarjemte han fick
försäljningsrätten till två townships land.
Svenskar började då inflytta i stort
antal. År 1880 fick platsen jernväg
och på våren blef den stad. Hedström
var den förste postmästaren och äfven
stadens förste borgmästare och platsen 
fick sitt namn efter sista stafvelsen 
i hans namn.

<h2>SWEA CITY, IOWA.</h2>

  Inflyttningen till dessa trakter, 
Kossuth county, började år 1875 genom
kapten R. E. Jeanson från New York,
en af den tidens ledande män bland
de svenska baptisterna. En svensk
luth. församling stiftades på hösten
1875. Genom de svenska invandrarne
fick townshipet namnet Swea. I
midten på 1890-talet fick trakten
jernväg och en station förlades 4 mil
sydost om Swea town. Stationen, kring
hvilken snart en stad uppstod, fick
namnet Swea City, hvilket namn
staden och postkontoret bära.

<h2>SWEDE BEND, IOWA,</h2>

leder sitt ursprung från Swede Point
och grundlades under senare hälften
af 1850-talet af dem, som icke förmådde 
inlösa sitt land i Swede Point.
Sedan kommo invandrare från Sverige,
särskildt Östergötland samt östra
Småland.

<h2>SWEDEBURG, NEBR.,</h2>

beläget i Saunders county, anlades
1870 under ledning af svenske luth.
pastorn S. G. Larson. De första 
svenskarne, som slogo sig ned här, N. A.
Aspengren, Nils Göranson och John
Martinson jemte några andra, kommo
dock redan under sommaren 1869. Till
Swedeburg kommo svenskar från
nästan alla provinser i Sverige. De
uppkallade platsen efter sitt gamla fosterland.
</chapter>
<chapter name="Swede Home, Nebr. - Swedona, Ill.">
<h2>SWEDE HOME, NEBR.,</h2>

är det äldsta af de svenska nybyggena 
i Polk county. Här började svenska
nybyggare slå sig ned redan 1870 och
1871. År 1873 organiserades en svensk
luthersk församling, som fick namn
Swede Home. Ett postkontor öppnades 
och fick samma namn; det
indrogs dock sedan.

<h2>SWEDELAND, PA.,</h2>

beläget 17 mil norr om Philadelphia,
är en liten köping, som bebos
förnämligast af polacker och ungrare.
Platsen räknar antagligen sina anor
från Delaware-svenskarne.

<h2>SWEDEN HILL, N. Y.,</h2>

är namnet på ett svenskt settlement,
som kom till stånd i början af 
1900-talet i Rensselaer county. Den
förste nybyggaren var Henry A. Staberg,
som i många år bodde i Brooklyn,
N. Y., och der gjorde sig bemärkt som
idrottsman. Han köpte en egendom,
som han gaf namnet Sweden Hill.
Sedan hafva flere svenskar köpt egendomar 
i närheten och kolonien har blifvit 
känd under namnet Sweden Hill.
Förr kallades trakten Riders Corner.

<h2>SWEDE POINT, IOWA.</h2>

  År 1846 reste en enka vid namn
Dalander med fyra söner och två döttrar
i sällskap med flere från Östergötland,
förmodligen från Kisatrakten, till
Amerika. De ställde sin kosa till
Iowa, der en del uppsökte Kassel och
stannade i New Sweden. Andra, som
farit vida omkring och sett på land,
föredrogo att slå sig ned i Boone county, 
der de togo “claims” på den plats,
som sedan kallades Swede Point.
Platsen ligger 25 mil norr om Iowas
hufvudstad Des Moines, som den tiden
bestod blott af några få stockhus.

  Enkan Dalander och hennes barn
voro bland dem, som slogo sig ned å
Swede Point. Två af sönerna begåfvo
sig bort och förtjenade penningar,
medan två andra stannade hemma och
odlade jorden. Följden blef, att då
landet kom i marknaden kunde familjen 
Dalander betala hvad den intagit
och på detta landområde utlades 1857
en stad, som fick namn Swede Point.
Staden växte fort och de fleste, som
kommo dit voro amerikaner, ehuru
äfven flere svenskar kommo.

  Bland de första svenska nybyggarne,
som kommo samtidigt med familjen
Dalander, voro flere, hvilka icke
förmådde inlösa sina “claims” utan
måste gå från dem och förlora allt
arbete, de nedlagt på dem. Dessa
begåfvo sig 25 mil längre norrut och
nedsatte sig i Webster county vid Des
Moines-floden, der de grundläde
nybygget Swede Bend.

<h2>SWEDESBURG, IOWA,</h2>

räknar sin begynnelse från 1864, då
en del östgöter, bland dem G. A. 
Fridolph, slogo sig ned på platsen, som
först kallades Freeport efter nämnda
Fridolph. Följande år anlände svenskar 
från Illinois och andra platser i
Iowa; de härstammade i allmänhet
från Småland, Skåne och Blekinge. År
1866 stiftades en svensk luthersk
församling och år 1870 fick platsen
postkontor, då namnet ändrades från
Freeport till Swedesburg.

<h2>SWEDESBURG, PA.,</h2>

beläget en knapp mil från Swedeland,
Pa., och omkring 17 mil norr om
Philadelphia, bebos, liksom Swedeland, af
polacker och ungrare. Platsen har en
nära 200 år gammal kyrka, som kallas
“Old Swedes Church”, hvilket tyder
på anor från Delawaresvenskarne.

<h2>SWEDONA, ILL.</h2>

  De första nybyggarne här voro
tyskar, hvilka kommo från 
Pennsylvania; äfven kommo några irländare.
Den lilla staden fick af tyskarne
namnet Berlin. År 1849 kommo de första
svenskarne, N. M. Chilberg med
familj, till Berlin. Följande år
inflyttade flere svenskar. Emedan en
annan plats i Illinois också hette Berlin,
fann man det omsider nödvändigt att
ändra namn. Under tiden hade dock
många svenskar inflyttat och en
svensk luthersk församling stiftats.
Tvänne nya namn voro på förslag,
nemligen La Grange och Swedonia,
hvilket sistnämnda, dock på den
svenske lutherske pastorns A. Andreen,
inrådan ändrades till Swedona. 
Allmän omröstning företogs och 
svenskarne, som röstade på Swedona,
segrade med några få rösters majoritet.
</chapter>
<chapter name="Thorhult, Minn. - Vega, Wash.">
<h2>THORHULT, MINN.,</h2>

har fått sitt namn af en af de första
nybyggarne, handlanden P. M. Swenson, 
hvilken tog land der 1902. År 1904
fick platsen poststation och Swenson
blef postmästare. Han gaf då platsen
namnet Thorhult efter gården Thorhult 
i Westra Thorsås församling,
Småland, der han föddes 1875.

<h2>VASA, MINN.</h2>

  År 1851 reste ett litet sällskap
utvandrare från Kristianstadstrakten i
Skåne till Amerika. Bland dessa var
Hans Mattson, sedermera öfverste, 
Secretary of State i Minnesota och
Förenta Staternas generalkonsul i
Kalkutta. Han stannade en tid i Boston,
Mass., hvarifrån han 1853 följde släktingar 
och ett större antal invandrare till
Minnesota. Vid ankomsten till St.
Paul skaffade sig några arbete der,
under det Mattson och de öfriga
fortsatte till det då nyss anlagda Red
Wing.

  Derifrån begåfvo de sig under
ledning af en amerikan, som var känd i
trakten, ut för att se efter land. De
bestämde sig för att slå sig ned på
en prärie ett 10-tal mil från Red Wing
och togo flere “claims” genom att
skrifva sina namn på träden. Efter
blott några veckor hade flere familjer
slagit sig ned på prärien och kolonien
växte fort. Den 3 September 1855
organiserades en svensk luthersk
församling och då erhöll platsen namnet
Vasa efter Gustaf Vasa. Förut var
platsen känd ibland amerikanerna
under namn af “the Swede prairie” eller
“Mattsons settlement”, äfven “White
Rock” efter en der varande stor sandsten 
i form och storlek liknande en
liten kyrka.

<h2>WAUSA, NEBR.,</h2>

i sydöstra hörnet af Knox county
räknar sin historia från år 1883, då en
svensk vid namn Thorson slog sig ned
på en farm strax vester om nuvarande
staden Wausa. Då flere nybyggare
anlände, upprättades ett postkontor i
Thorsons hem. Postkontorets namn
blef Thorson och det bibehölls till
1890, då jernväg anlades och staden
Wausa kom till stånd. De första
nybyggarne beslöto kalla platsen Vasa
efter konung Gustaf Vasa, men för att
göra namnet lättare för amerikanerna
att uttala, beslöts på förslag af en
skollärare J. E. Baggstrom att skrifva
namnet Wausa.

<h2>VEGA, WASH.</h2>

  De första svenska nybyggarne voro
John P. Ekenstam med familj, som
kom i slutet af 1870-talet samt Bengt
Johnson och N. M. Peterson med
familjer, hvilka kommo 1881. De hade
förr varit bosatta i Kansas och voro
till börden småländingar med undantag 
af Bengt Johnson, som var halländing 
och hans hustru skånska. Bengt
Johnson blef platsens förste
postmästare och gaf postkontoret namnet
Vega efter, som det uppgifves, en
plats i hans hembygd i Sverige, enligt
en annan uppgift med anledning af
“Vegas” färd, som inträffade samtidigt, 
som han kom till platsen.
</chapter>
<chapter name="Vestmanland, Maine - Yalmar, Mich.">
<h2>VESTMANLAND, MAINE,</h2>

beläget i trakten af New Sweden, 
anlades senare än detta och fick sitt
namn på grund af, att många af
nybyggarne voro från Vestmanland i
Sverige.

<h2>WEST SWEDEN, WIS.,</h2>

fick sitt namn år 1868, då några
landsökare gingo öster från Trade Lake
omkring sju mil och slogo ned sina
bopålar. De första voro Finsk Olof
Jansson, Ris Erick Erickson, Ryss
Per Person, Daniel Persson och Säter
Erick Jansson, alla från Dalarne; Carl 
G. Grimh, Gustaf och Johan Blomgren.
Israel Björkman och Jöns Svensson
från Småland; Aron Edström och
Gustaf Flodin från Dalsland samt A. G.
Rudberg från Vermland.

<h2>YALMAR, MICH.,</h2>

beläget i Marquette county, erhöll
sitt namn af Chas. A. Wilson, bördig
från Dalarne i Sverige, då platsen fick
postkontor och Wilson blef den förste
postmästaren omkring 1893. Namnet
gafs för att hugfästa minnet af en
allmänt känd och aktad nybyggare i
dessa trakter, Gustaf Yalmar Bahrman,
bördig från Göteborg, hvilken kom
från Sverige 1863 och deltog i
inbördeskriget.
</chapter>
