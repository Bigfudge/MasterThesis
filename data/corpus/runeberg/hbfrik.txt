

Hinke Bergegren
FRI KÄRLEK
======
Könsdriften
starkare hos
man eller kvinna?
O
Pris 25 öre

Hilmer Wallentins FörlagStockholm.



Könsdriften starkarehos man eller kvinna?
Anteckningar och reflexioner
av
Hinke Bergegren
Första upplagan

Stockholm 1910Hilmer Wallentins förlag


STOCKHOLM.Rob. Hultgren & C:o Tryckeri,1910.


Inledning.

En fröjd är det att leva i en tid, då sinnena börja
vakna. Då man ser och förnimmer hur allt fler och
fler få upp ögonen för de gamla fördomarna, gamla
stängsel, som kanske en gång varit till nytta, men som
nu stå hindrande, stå i vägen för vår utveckling och
lycka.

Främst bland fördomar, och den olycksaligaste för
oss människobarn, är privategendomens påstådda
berättigande. Det är den, som föder de olidliga
förhållanden, att mitt i den mest storartade utveckling
på teknikens område, en utveckling som skapar
rikedomar på rikedomar, — mitt i denna lyx och yppighet
måste den stora massan låta sig nöja med ett knappt
bröd, ofta med svält och köld, ständigt i osäkerhet
för morgondagen.

Mot denna orättvisa är det, som det bestulna
proletariatets hetaste strid måste stå.

Men det finns även andra fördomar, vilka det är
nödvändigt att undergräva, ifall individerna skola fritt
kunna utveckla sig och deras lycka icke hämmas,
stäckas, grusas; ifall livets glädje skall såsom ett rikt,
varmt solljus få tindra och lysa över våra
längtande, skälvande hjärtan.

Ja, vad är naturligare än att just nu, i vår tid,
då gudsdyrkandet börjar avtaga, hoppet, på en
lättjans förtrollande himmel försvinna, och alltså, då
jordelivets värden ägnas större uppmärksamhet, en
varm känsla för ens medmänniskor blir allmännare
och sannare, vad är naturligare än att det nu
häftigare än någonsin löpes till storms mot den gamla
sedelagen, som kvävt så många fröjder och vållat så
mycken smärta!

Ingen gud har krävt flera offer än den
glädjemördande könsfördomen! Det är fördenskull ingen
dag för tidigt, att vi, civiliserade människor, på
allvar och samfällt resa oss upp emot den, att vi skaka
av oss den dumma asketismens tvångströja och slita
i stycken hyckleriets lysande trasor.

För att emellertid slippa bort från det
oefterrättlighetstillstånd, vi med religionens makt tvingats in
i, är första villkoret, att vi kunna fördomsfritt, utan
frivolt skämt, såväl som utan hysteriska utbrott och
utrop, diskutera könsfrågan. »Vad har den så
naturliga, nödvändiga och berättigade
avlelseverksamheten gjort människan, eftersom man icke vågar tala
därom utan att blygas?» frågade redan Montaigne.
Och allvarligt har den stora allmänheten ännu icke
lärt att se saken — den dumflinar endast, — och
bland dem, som diskutera, har man ej hunnit längre
än att de gamla sedlighetsivrarna ständigt, nu som
förr, blott gripa till samma slagord: smuts,
djuriskhet o. dyl. emot varje friare åskådning.

Alltid då jag hör dessa fraser: »det är alldeles
som hos djuren», eller: »ni vill neddraga människan
till djurens ståndpunkt» och liknande, kommer jag
otvunget att tänka på vad Lubbock (i
Prehistoric times) berättar på tal om det monogama
weddahsfolket på ön Ceylon. De ha till ordspråk, att
»döden allena kan skilja man och hustru». Nu hände,
att en kanduanchef kom ibland dem, och han kände
sig högeligen förvånad över den ytterliga barbarismen
att leva med blott en hustru. »Det är ju», sade han,
»alldeles som hos wandero-aporna.»

Vad månne våra patentsedliga högheter kunna
svara? De vilja ju ock neddraga oss — till
wandero-apornas ståndpunkt.

När skall man höra upp med att prata om
»djuriskhet» och »neddraga under djuren» etc.? Så länge
därmed fortsättes kan det aldrig bli tal om något
förståndigt meningsutbyte i denna sak.

Huvudfrågan borde vara: huru främjas
människornas lycka i detta hänseende bäst? Och den nästa:
hur skall det kunna bli möjligt att motarbeta den
liderlighet, som ännu snärjer sinnena?

Jag vill redan här i inledningen beröra den
senare frågan, helst som den oskiljaktigt är förenad
med det i sedlighetsdiskussioner ständigt
återkommande spörsmålet om hur faran för överdrift på det
könsliga området skall kunna förekommas.

Naturligtvis måste man, för att kunna lösa den
gåtan, vara på det klara med, vari grunden till det
nutida onda ligger. Och lätt skall man nog märka,
att det har sin rot däri, att den naturliga känslan att
vilja para sig, som finnes hos människan såväl som
hos de andra djuren, stämplats som en alltför låg,
en skapelsens herre ovärdig åtrå, samt att i följd
därav allt dithörande insvepts i ett mystiskt dunkel, dolts
bakom en slöja, som ingeil får dra bort — fast väl
så där på skämt lyfta en liten smula på. Som
Mefistofeles säger till Faust:

»För kyska örat får man ej förklara
Vad kyska hjärtat ej kan utan vara.»

Men just detta hemlighetsfulla och pikanta väcker
fantasin, som i sin ordning retar begäret. Det har det
förbjudnas alla behag. Drag däremot undan slöjan, tala
med aktning och åt det som naturligt är komma till
sin rätt, och man skall redan därmed ha närmat sig
målet, som är att förkväva liderligheten, roten till
överdrift, men väcka till liv en sund sinnlighet.

Man måste som sagt kunna tala öppet i denna
fråga, utan fruktan för Moses och profeterna. Vi ha
vuxit bort från de religiösas amsagor. I vår tid borde
det icke kunna anses som annat än en löjlighet att
dra fram med den gamla vidskepelsen som bevis i
en allvarlig diskussion. Allt för länge har
könsfrågan och dess lösning räknats såsom en
underavdelning av det tusenåriga kristna vanvettets nattsvarta
läror.

Människornas kärlekslycka främjes ej med gamla
judekristna moralbud, det har allt fler och fler, män
som kvinnor, börjat inse; och därför finns det också
gott hopp om en verklig, radikal lösning av det för
individ och samhälle så betydelsefulla problemet:
förhållandet mellan man och kvinna.

Det levande livet bryter igenom fördomarnas
skrank.

*



Dubbelmoralen.

Sedeslösheten är i stadig tillväxt ocli utbreder sig
dagligen mer och merÅr 1830 skrev prof. vid Lunds universitet Joh.
Holmbergson (Juridiskt Arkiv, Bd I, sid. 155): »Av en pålitlig man,
som under en längre tid haft tillfälle att med kännedom och
uppmärksamhet följa det uppväxande släktet i städer och på landet,
har jag redan för 10 år sedan fått den uppgiften, att, det må vara
av vilken orsak som helst, könsdriften hos båda slags folken på
de näst förflutna 20 åren var bliven tidig och häftig, nästan
liknande djurens.» Det var sålunda i den nuvarande äldre
generationens farföräldrars ungdoms- och »rena kärleks»-tid, som man
redan nått fram till — djurens ståndpunkt. Detta hör ihågkommas., — det är den klagan, som
de högsedliga i alla tider uppstämt och som fört
troende systrar och bröder under deras fana. Så heter
det också nu bland de självkära sedliga, och kanske
tro de verkligen på sin dogm om sedeslöshetens
tillväxt. Det är nämligen lätt förklarligt, att ett sådant
antagande, om ock alldeles grundlöst, kunnat i vår
tid proklameras. Fordran på en ny sakernas ordning
omfattas såsom nämnt allt allmännare, naturligtvis då
även i hög grad av de skönlitterära författarna, vilka
således ofta med förkärlek skildra det elände, som
är en följd av de naturvidriga könsförhållanden, som
ännu råda. Skönlitteraturen för 50, 60 år sedan
däremot målade helst vackra tavlor från hemmet,
lögnaktiga utsmyckningar av »den rena kärleken» o. d.,
vågade i alla händelser högst sällan, och då blott i
förtäckta ordalag, beröra personernas könsliv.
Dömer man, och det är ej ovanligt, det sedliga
tillståndet efter de olika periodernas skönlitteratur, är det
tydligt till vilket resultat man måste komma. 
Dessutom har kanske hyckleriet — det är mycket som
talar härför — med åren avtagit en smula; man nämner
nu så mycket, som förr inhöljdes i mörker, och var
och en vet följaktligen så mycket mera nu.

Vidare: de äldre, och det är ju företrädesvis de
som begagna frasen om tidens sedliga förfall, ha lätt
kunnat glömma vad de själva som unga voro med
om; »det förflutna skimrar, ju mer man hunnit
avlägsna sig därifrån, såsom poesi för
inbillningskraften», det är för den skull åldringen tycker, att allt
gått och går ohjälpligt utför.

Vare emellertid hur som helst därmed, om
sedeslösheten är i tillväxt eller ej, förnekas kan omöjligt,
att det nutida tillståndet är dåligt, i flera avseenden
djupt beklagansvärt, vare sig man tänker på de män,
vilka med kronor gälda varje famntag, eller på de
kvinnor som stötas i prostitutionens elände, eller på
de s. k. fina flickorna, som, väl bevakade, försmäkta
i den ensliga, osunda längtans raseri.

En uppfattning av förhållandet mellan man och
kvinna, som kan uttryckas så: engifte med krav på
absolut trohet, åtminstone för hustrun; för männen
könsumgänge en nödvändighet, alltså tillåtet även
utom äktenskapet, för de ogifta kvinnorna däremot
vid strängt straff, nämligen vid förlust av heder och
socialt anseende, förbjudet, — en sådan uppfattning
tyckes väl vara så stridande mot naturen, mot sunda
förståndet och mot all rättvisa, att den icke gärna
borde kunna påräkna stort antal anhängare. Och
likväl är den just den gamla sedliga uppfattningen, som
än i dag försvaras i religionens och lagens heliga
namn.

Under mannens envälde har detta åskådningssätt
kunnat bli rådande. I och genom att utströ smicker och
lovord som premier åt de »kyska» och »rena» bland
kvinnorna, har det länge lyckats att hålla det vid
makt.

Men människornas kärlekslycka kan icke byggas
på en moral för männen och en moral för
kvinnorna, med frihet för de ena, med straff för de andra,
hur gammalt detta föreställningssätt än må vara. Att
undergräva det, därpå måste vår första strävan gå ut.
Vi måste alla lära inse, hur ynkligt orättfärdigt det
är — att stena synderskan.

Man vill visserligen försvara det därmed, att så
har det alltid varit; men det är för det första alls
icke något försvar, och för det andra icke heller sant.
Hos många folk, allt intill vår tid, har det dock så
varit, det är riktigt; och ett av de tydligaste bevis
på kvinnans underordnade ställning är just, att hennes
könsliga renhet så ganska allmänt i skilda land och
tider varit betraktad och ansedd såsom hennes
största, allt uppslukande dygd.

Och man har fått kvinnorna själva att tro det,
det är det värsta.I »Läsning i Blandade ämnen», som utkom år 1800,
heter det om ordet dygd; »Det är märkvärdigt, att ett ord kan,
blott genom tillämpning till särskilda människoslag, få tvenne så
olika bemärkelser som detta har. Om jag säger: en dygdig man,
så menar jag en efter sedelärans grunder rättskaffens man, och
om jag säger: en dygdig hustru, så gör jag intet annat än
nyttjar en belevad fras, för att utmärka att dessa damer äro kyska.
Sådant är brukets nyck.»

Joh. Henr. Kellgren skrev år 1778: »Det är en grym
orimlighet att tillräkna det svaga och alltid anfallna könet som det
grövsta och ett oförlåtligt brott, vad vi ej en gång hos oss själva
behaga räkna för en svaghet, utan snarare en förtjänst.
Antingen gives ingen dygd eller ock är den gemensam för båda könen;
och en hederlig flicka bör betyda detsamma som en hederlig karl.»

*




Jungfrudomskravet.

Jeftas dotter bad om och fick två månader till
att begråta sin jungfrudom.

Den heliga Blesilla, som blev änka efter 7
månaders äktenskap, sörjde mer över förlusten av sin
jungfrudom än över förlusten av sin man.

Jungfrudomens höghet har ej uppstått med
kristendomens asketism. Rena jungfrur ha alltid åtnjutit
gudarnas särskilda hägn.

Även hos, om ock ett fåtal, ociviliserade folkslag,
har brist på kyskhet hos kvinnan betraktats som en
skam eller ett brott. Bland svdslaverna har en s. k.
fallen flicka förlorat nästan alla utsikter att bli gift.
Hon är, heter det, föremål för allmänt förakt och
bestraffas ofta på ett mycket barbariskt sätt. Hos
mexikanarna ålades kvinnan sträng kyskhet före såväl som
sträng trohet i äktenskapet. Flera negerstammar
fordra likaledes att bruden skall vara orörd. På
Guldkusten vill friaren icke »ge henne kritan», d. v. s.
beströ sin kärestas huvud, hals, skuldror och bröst med
ett tjockt pulver av krita, för att i denna vita skrud
föra henne, beledsagad av sjungande flickor, vilka
förkunna den unga brudens pris och lov, genom gatorna,
förr än han erhållit visshet om hennes »renhet».
Sammastädes fortlever också den ganska egendomliga
bestraffningen, att den förfördas väninnor och
grannkvinnor överhölja henne med smuts och dy samt släpa
henne under smädelser till stranden, där hon störtas
i havet. Sedan är hon renad och kan obehindrat vända
hem, då hon av en prästinna smyckas med magiska
kedjor och papegojfjädrar, på det att lyckan
framdeles må le emot henne. Förföraren måste gifta sig
med henne och — allt är glömt.

Det finns folkstammar i Östafrika, så påstå flera
resande, där man går så långt i sin omtänksamhet
om dygden, att man utsätter den unga kvinnans kropp
för ett brutalt försiktighetsmått, nämligen
hopsyendet av slidan. Hos kabylerna tillåtes icke heller något
som helst könsligt förhållande utom äktenskapet; om
ett barn blir följden, dödas det tillika med modern. I
Loango få flickorna blott i sin mors närvaro tala med
en man.

I Gamla testamentets tid dömdes strängt en
kvinnas s. k. felsteg. På männen ställdes ingalunda
samma sexuellt sedliga krav; tvärtom var opinionen då
såsom nu, synnerligen slapp, när det gällde dem. För
den ogifta kvinnan däremot var det ej blott berömligt
utan ett påbud att ej ha »känt någon man».

Förförandet av en flicka var hos de gamla
judarna ett brott mot —- sjunde budet; ty även den fria
kvinnan hos dem betraktades ej som en person, utan
som en egendom.

Den man, som bröllopsnatten fann, att bruden ej
var jungfru, kunde förskjuta henne, ja, om de äldste
dömde blev hon stenad.Moses (5 bok, kap. 22 v. 13 o. s. v.) har emellertid orätt.
En kvinnas »jungfruskap» är icke alltid så lätt att bevisa, då den
av hymens bristning uppkomna blödningen kan vara så obetydlig,
att den kuappast märks.

I Persien och Tscherkesien, lios många av
Afrikas folk, i Kina och Arabien måste bruden likaledes
vara jungfru, och hon tillbakaskickas till föräldrarna,
om hon icke befunnits vara det. Bland aztekerna och
flera stammar på Nya Guinea och i Malajska
arkipelagen råder samma höga moral — för kvinnan.
Denna uppskattning av jungfrudomens värde är sålunda
gemensam för flera folk, både civiliserade och
ociviliserade.

Hårdast faller dock domen över den ogifta
kvinnan — och detta är betecknande, — ifall havandeskap
skulle inträda. »Under de 15 år jag vistades på
Grönland», berättar Egede, »hörde jag icke att mer än
två eller tre unga kvinnor skulle ha fått barn som
ogifta, emedan sådant betraktades som den allra
största skam.» Hos vissa stammar i västra delen av
Victoria (Australien) är oäkta börd föremål för sådan
avsky, att den ogifta modern blir pryglad av sina
släktingar. På Nias (i Malajska arkipelagen)
bestraffas en flicka, som blir havande, med döden. De
unga kvinnorna bland kalmuckerna och även bland
zigenarna lära sätta sin stolthet i att ha galanta
äventyr, dock får det ej bli följder, ty då äro de
vanärade.

Jag säger, det är betecknande, att beviset, att
kyskhetens bud ej hållits i ära, skall väcka sådan
fördömelse. Fast man kan ju lätt förklara det: det är
familjeegoismen som uppröres över, att en
ovälkommen mun pockar på mat.

*


Frihet före äktenskapet.

Antagligen var det sällan den höga moralen, som
fällde utslaget. Utan — om ingenting hände, d. v. s.
inga följder — rådde det hos naturfolken i allmänhet
stor frihet i umgänget mellan könen.

På Mariannerna och Filippinerna fordrade man
ej kyskhet av de ogifta kvinnorna. Hos flera folk var
det dock en skam för flickorna om de alltför ofta bytte
älskare. »I den australiska horden, liksom för övrigt i
flertalet vilda samhällen skriver Letourneau på ett
ställe i sitt moralhistoriska verk, »råder den kvinna eller
flicka, som är fri (d. v. s. den ingen herre har), över
sin person såsom hon vill, och utan att det faller någon
in att förargas däröver. Ty man knyter ingen
föreställning om något dåligt till de könsliga
förbindelserna i och för sig.» Fr. von Hellwald, som är den
ivrigaste försvarare av den nutida kristna moralen,
säger också i sitt stora etnologiska arbete, att hos
vilda folk existera oftast inga skrankor i umgänget
mellan de ogifta av båda könen, samt att denna frihet
gäller som så självklar, att ej minsta fläck vidlåder
henne.

Hos samojederna anses det ej som något brott
av den flicka, som före äktenskapet förlorat sin oskuld;
hon är lika fläckfri och ren som vilken som helst,
som inträder orörd i äktenskapet. Däremot måste
förföraren böta, i det han tvingas att till sitt offers
föräldrar lämna en gottgörelse, bestående av ett visst
antal renar. Samojederna utgå tydligen från den
förutsättningen, att mannen är den skyldige, och måste
som sådan ta straffet för det gemensamma »felsteget».

Herodotos förtäljer om gindanerna, att »deras
kvinnor bära vid fotknölen många läderband,
emedan, som man påstår, de för varje man som legat
när dem, ombinda ett band om benet, och ju flera
band en kvinna äger, ju mer anseende har hon såsom
den där varit älskad av de flesta». Kvinnorna i Tibet
åter få en halsring av sin älskare, och ju flera
sådana ringar hon kan uppvisa, dess mer glänsande firas
hennes bröllop.

Hos ej få folkstammar råder som bekant den
seden, att dottern bjudes gästen eller den främling, som
beträder hyddan. Bland andra resonerar man t. o. m.
som så, att brudens jungfruskap bevisar, att den
stackars flickan icke kunnat väcka någon annan mans
kärlek.

Men på ön Cypern sålde sig flickorna till de
sjöfarande främlingarna, och de penningar som flöto
in, lades i en gemensam kassa, varur de giftaslystna
fingo sin hemgift. »Sagan på Cypern förtäljer ju
också, att gudinnan förvandlade de motsträviga bland
flickorna till stenar, — vad under då, att de så
villigt lydde!

Många resande och forskare vilja göra troligt, att
umgänget med europeerna skulle bära skulden till de
vilda stammarnas förfall, att sådan okyskhet ej förut
varit känd, utan att »det onda nästan uteslutande har
sin rot i den vita mannens osedlighet och i den vita
mannens dryckenskap». Är det fråga om den råa
liderlighetens överhandtagande bland vissa vilda folk,
är detta mycket troligt, ty de kristna våldsverkare,
som med missionärer, militärer och brännvin utbrett
civilisation till hedningarna kunna, påstås det, skryta
med tämligen rymliga samveten. Men den frihet, som
bland vilda folk i allmänhet lämnats åt flickorna före
giftermålet, har alls intet med sådan sedeslöshet att
skaffa, utan har sin grund i naturlig instinkt och är,
med alla kanske ofta förekommande överdrifter,
mänskligt sett vida högre, rättvisare och ädlare än den
nutida dubbelmoralen.

*



Svenska lagens kyskhetsbud.

Här hos oss i Sverge synes den kvinnliga
kyskheten alltid ha stått högt i kurs. Och vårt lands
myndigheter ha i århundraden svärmat för lagar mot
den lede otuktsdjävulen. Med vilket resultat är lätt
att förstå.

Fordomdags växlade straffen för »lönskaläger» i
olika landskap. Än dömdes »konorne» till halvparten
så stora böter som manspersonerna, nämligen till 20
mark silvermynt, än voro de, kvinnorna, icke belagda
med några böter alls, »havandes man hållit för straff
nog att de sin ära mist»; i andra landsändar fick
mökränkaren böta både för sig och henne o. s. v.
Efter vedertagna gamla sedvänjor och prejudikat hade
straffen sålunda varierat. Först år 1694 blev
härutinnan en ändring, då det i ett Svea hovrätts brev
om de personers straff, som begår lönskaläge, heter:
»Alltså och emedan hans kungl. maj:t vår allra
nådigste konung för så mycket bättre ordnings skull samt
till sådana synders vederbörliga avstraffande, har i
nåder gott funnit och förordnat att hädanefter en
likhet överallt skall iakttagas.» Till kyskhetens fromma
bestämdes nu 40 mark för mannen, 20 för kvinnan,
förutom kyrkoplikten.

Denna förordning utfärdades i januari nämnda år.
Men redan i maj hade man fått erfara, att det fanns
så stora syndare, att de gjorde sig skyldiga till
det svåra brottet mer än en gång, — det hade vår
nådigste konung ock Svea-hovrätts-herrarna omöjligt
kunnat tänka sig! Ett nvtt lagpåbud blev av nöden,
som gav en smula påbröd för andra och tredje
gången. »Men fjärde gången löper han gatulopp och
förvisas ur staden eller häradet; men hon slite ris och
förvisas likaledes; och den, som icke orkar böta,
pliktar med kroppen» (d. v. s. får häktelse på vatten
och bröd).

Med fjärde resan stannade det således. För ett
vidare uprepande av brottet påbjödo de visa
lagmakarna icke något straff; förmodligen — har någon
anmärkt — emedan de ansågo en sådan förbrytare
oförbätterlig!

I de första årtiondena av 1700-talet arbetade en
särskild lagkommission, som bland annat föreslog en
del ändringar i Missgärningsbalkens
sedlighetsparagrafer. Prästeståndet var emellertid missbelåtet. Och
vid 1731 års riksdag föredrogs dess skriftliga
anmärkningar: Straffet för lönskaläge måtte ansenligen
skärpas, ty, så lydde motiveringen, »av blotta 14 dagars
fängelse vid vatten och bröd varder lättfärdigt folk
från lösaktigt lägersmål icke avskräckt i ringaste
måtto». När därvid upplystes, att lagkommissionen
icke glömt kyrkan, utan föreslagit, att mannen skulle
till kyrkan giva 4 daler och kvinnan 2, så teg
vördiga prästerskapet och låtsades alldeles icke om sin
gamla Moses eller hans förbud mot att samla —
skökolön i Herrans hus.

Denna kära penning fick kyrkan ock behålla i
rikslagen av 1734. Däri dessutom stadgas böter eller
fängelse vid vatten och bröd som straff för s. k. otukt.
Med några mindre ändringar — kungl. förordningen
av den 10 april 1810 t. ex. tog i betraktande »de
åtskilliga omständigheter, som kunna föranleda till
mildring i straffet för lägrad kvinna», — förblev den
lagen gällande ända till 1864, då vår nuvarande
strafflag såg dagen.

Först med den uppgåvo de svenska lagstiftarna de
många århundradenas lönlösa försök att med straff
mota otuktsdjävulen. Men kvar står ändock
i vår lag olika dom över kvinna och man,
som brutit mot kyskhetsbudet. I
Giftermålsbalkens 13 kap. 7 par. heter det nämligen, att
om mannen efter vigseln erfar, att hans hustru förut
haft något intimt förhållande, så kan han, om han
andrager saken inom den föreskrivna tiden av sex
månader från det hustruns »vanheder» blev av honom
känd, få äktenskapet utan vidare upplöst. Men
hustrun äger ej denna rätt, ifall hon erfar något i samma
väg från hans ungkarlstid.

En svensk lagtolkare säger härom: »Ingalunda
är det lagens mening, att mindre kyskhet skulle
fordras av mannen äu av kvinnan,-- -- -- -- -- men
lagstiftaren rättar sig ofta efter folks omdöme, och efter
detta anses en kvinna mera genom den syndens
förövande vanhedrad än en man som sig med lägersmål
förser».

Och det är ju sant. Men orsaken? Varför är det
så? På vilka grunder?

Här möta vi det stora spörsmål, som gjort så
mycket väsen av sig och som, sådant det hittills blivit
löst, varit orsak till så oändligt mycken orättvisa,
smärta och olycka, — frågan om könsdrifteu är
starkare hos mannen än bos kvinnan.

*



Hanens häftigare passioner.

Mod och tapperhet — det ha vi alla läst så
mycket om — visa hanarna av nästan alla djur,
kämpande med varann om honan; eller de stoltsera inför
henne, utbredande sina bjärta behag.

De ha häftigare passioner än honorna, påstås det.
Av de få fiskar, man i detta hänseende kunnat studera,
synes hanen mycket ivrigare än honan (likaså hos
alligatorer och groddjur). Inom insekternas ofantliga
klass lär ock lagen vara den, att hanen skall söka
honan. Ja, enligt Hunter’s intressanta iakttagelser
av djurens vanor, kan honan t. o. m. ses göra försök
att undkomma hanen.

Varför har nu hanen blivit ivrigare än honan,
varför söker han efter henne och visar sig som den
verksammare parten vid frieriet? Darwin hänvisar till
växterna, erinrande om att hos dem »måste fröämnena
näras en tid bortåt efter befruktningen; i följd därav
föres frömjölet nödvändigt till honorganet och
anbringas på märket genom insekters och vindens tillhjälp
eller genom ståndarnas egna rörelser.» Likaså är
fallet, skriver den namnkunniga naturforskaren,
beträffande lågt organiserade djur, »vilka beständigt äro
fästade på samma ställe och ha könen skilda, där
bringas det hanliga elementet oföränderligen till det
honliga. — — — — Och då det är fråga om djur, som ej
äro fästade på ett och samma ställe, men inneslutna
inom ett skal och i saknad av förmåga att framskjuta
någon del av kroppen, eller om sådana djur, som ha
obetydlig rörelseförmåga, måste hanarna utsätta det
befruktande elementet för vådan av åtminstone en kort
färd genom havsvattnet. Det skulle alltså vara en
stor fördel för sådana djur, då deras organisation
fullkomnades, om hanen förvärvade den vanan att närma
sig honan så mycket som möjligt, då de stodo i begrepp
att utsända det befruktande elementet. Om hanarna
av åtskilliga lågt organiserade djur sålunda
ursprungligen hade förvärvat vanan att närma sig och uppsöka
honorna, borde samma vana naturligtvis överflyttas på
deras högre utvecklade hanliga avkomlingar, och de
skulle begåvas med starka passioner för att bliva
verksamma sökare.»

Detta är obestridligen skarpsinnigt. Om det
också har sin motsvarighet i det verkliga livet, det är
en annan fråga.

Mycket omständligt vill Darwin styrka sitt
påstående. Hanarnas sång är — deras uppfordran till
parning. Deras mångahanda prydnader likasåväl som
deras körtlar för avsöndring av luktande ämnen
(särskilt starka vid parningstiden) »tjäna endast till att
locka eller uppegga honan». Orrtuppens spel t. ex.
skulle göra tjänst som en kallelse på honan. Men om,
jag säger om, det i stället är för att giva tillkänna
var han finns, — vem är då den verksamma sökaren?

Prof. Aughey berättar, att han, utan att själv
synas, på ett kort avstånd iakttagit en
skallerormshane, som legat hoprullad med utsträckt huvud och
skallrat med korta avbrott under en halv timmes tid;
slutligen närmade sig en skallerormshona, och då de
båda djuren möttes, parade de sig.

Så ger hanen tillkänna sin närhet. Och honan
finner honom.

Mer än en skarpsynt forskare håller ju också före,
att sångfåglarnas hanar i allmänhet icke göra sig
besvär att spana upp honan, utan utstöta sina
kärlekssjuka toner, som honan av instinkt känner, och,
vägledd av dem, uppsöker sig en make. Minst sagt,
en mycket misstänkt passivitet.

Därmed må emellertid förhålla sig hur som helst,
vi civiliserade människor äro så långt, långt upp på
utvecklingsstegen, att vi till äventyrs äro i detta
hänseende icke alls analoga med västerna och de lägre
djuren.

*



Könsdriften en njutning.

Redan på vägen upp till människan har det
stundom försiggått en fullständig omflyttning av de
ordinarie karaktärer, som äro egendomliga för ettdera
könet. Honorna ha blivit ivrigare i sitt frieri, — hos
påfågeln lär ju de första anbuden göras av honan, —
hanarna ha förblivit jämförelsevis passiva. Ja, vissa
flågelhonor, erkännes det, ha t. o. m. erhållit bjärtare
färger och blivit utrustade med andra prydnader,
ävensom blivit kraftigare och mera stridslystna än
hanarna.

Hur har icke utvecklingen sedan fåglarna
fortskridit? Och att massor av honor av människosläktet
äro både ivriga och stridslystna, det måste för visso
den vakne naturforskaren medgiva, även om han icke
sett något liknande hos alligatorer och groddjur!

Gräsanden är strängt monogam, tama ankan i hög
grad polygam. Vi äro tama, vi människor, det får
man aldrig glömma, vi äro konstlade produkter. Och
vad just könslivet beträffar, så finns hos oss ingen
brunsttid, som skulle kunna tyda på att samlagets enda
mening är avkomman; hos oss människor tillkommer
ett betydelsefullt plus: en fristående njutningsform, en
glädje. Som redan Montaigne påvisade: »Naturen har
moderligt sörjt för, att de handlingar, hon ålägger
oss för vårt behov, även skola tillskynda oss
njutning, i det hon leder oss dit, icke blott genom
förnuftet, utan ock genom åtrån.»

Frågan, om denna åtrå och njutning är större
hos man eller kvinna, löses, menar jag, icke genom
hänvisningar till den övriga lägre djurvärlden.

*


Den kvinnliga passiviteten.

Det har anförts följande argument för kvinnans
mindre livliga åtrå: den smärta, som har i otaliga
generationer genom hela djurriket ständigt hos honan varit
förenad med könsdriftens tillfredsställande, har
minskat, försvagat den. ilan talar om hennes mindre
starka könsdrift, ja hennes ofta förekommande olust
för sexuell förbindelse. Och därmed rycka vi direkt in
på frågan, icke hur det varit och är hos de andra
djuren, utan hos den civiliserade människan.

Jag gör början med en svensk medicinsk
auktoritet. Prof. Ribbing, som tar upp spörsmålet vilken
som har största njutning av samlaget, mannen eller
kvinnan, resonerar som så: »att mannen, som väljer
tid och stund efter sitt gottfinnande, njuter i
allmänhet mer än kvinnan, vilken genom upprepade
barnsbörder, underlivsrubbningar samt andra förändringar
vanligen mer och mer göres okänslig och likgiltig för
könsbegärets yttringar.» Vilket resonemang,
uppriktigt talat, ingenting annat är än tomt pladder. Mannen
väljer tid och stund efter sitt gottfinnande, — ja, om
han är en rå sälle; men ifall kvinnan är en likadan
natur gör hon sammaledes. En finkänslig person
däremot handlar i denna sak ej efter sitt gottfinnande,
utan efter sin och andra partens ömsesidiga lust. Det
är det första, den sedliga professorn glömt.

Är hans påstående riktigt, att de upprepade
barnsbörderna (som då måste vara många) göra kvinnan
okänslig och likgiltig för omfamningen, så begå de helt
simpelt en skändlighet, som fordra många barn av
kvinnorna. Men vad denna likgiltighet, som skulle
uppstå under vissa förhållanden, egentligen angår
frågan, är väl svårt att förstå; det gäller väl icke de
uttråkade. Hr Ribbing stryker omkring sin egen fråga
som katten kring het gröt. Men så går det, när man
både skall vara dumsedlig och vetenskapsman.

Skillnaden i den könsliga känslan och åtrån hos
mannen och hos kvinnan skildrar en annan medicinsk
auktoritet, prof. Krafft-Ebing, på så sätt, att mannen
med sitt starkare könsliga behov älskar sinnligt, att
lian är aggressiv och stormande i sitt frieri, men sedan
hans begär är tillfredsställt träder hans kärlek
temporärt tillbaka för andra intressen, däremot förhåller sig
den normala och väluppfostrade kvinnan alltid passiv,
emedan hennes sinnliga begär är mindre än
mannens och hennes kärlek bestämmes mer av andliga än
av sinnliga företräden.

Jag vill härvid särskilt göra läsaren uppmärksam
på uttrycket: den normala och väluppfostrade
kvinnan. Vem är det? Naturligtvis hon som finner sig
i det av männen, för hennes räkning uppförda
renhetsfängelset; hon, hos vilken hyckleriet gått i blodet och
som vid allt heligt kan svära att aldrig minsta
sinnliga begär uppfyllt hennes vita själ. Det heter
väluppfostrad! Lyckligtvis bli dessa små helgon färre i
vår tid, hyckleriet avtar, fängelsets murar störta. Den.
normala kvinnan är icke mer detsamma som en
enfaldig, känslolös gås.

Att ställa männen i klump såsom en den brutala
råhetens hord är dessutom numera lika orättvist. Fast
besynnerligare än någonting annat är, att den
självtagna hänsynslöshet och de smutsiga ovanor, som
männen se’n gammalt obestridligen visat, på detta
område, anföras, såsom bevis för deras starkare
könsdrift. Ja, snart sagt de enda bevis man kunnat leta upp.

I synnerhet ha doktorerna Iwan Bloch och A. Moll
gjort sig mycket besvär med att styrka Krafft-Ebings
ovan nämnda påstående. Jag måste för den skull här
uppehålla mig vid och något skärskåda deras
argumentering.I. Bloch: Beiträge zu Aetiologie der Psychopathia sexualis.
A. Moll: Untersnchungen über Libido sexualis.

Mannen framställer den aktiva, kvinnan den
passiva principen i det mänskliga könslivet. Liksom
sädestråden uppsöker ägget, är det mannen, sädens fader,
som söker att erövra kvinnan, äggets moder. Mannen
är rörelsens princip, kvinnan vilandets princip.
Bevingad är phallus!

Passivitet skall sålunda vara kvinnans allmänna
sexualkaraktär, och denna kvinnans mer passiva natur
förklarar även, anmärker Bloch, att kvinnliga
vällustingar äro relativt sällsynta. Messalina förefaller
alltid såsom något extra, något ovanligt, menar han.

En riddar Blåskägg förefaller nog också som
någonting extra. En Don Juan med 1003 kärestor (bara
i Spanien) likaledes. Men en mindre upplaga av Don
Juan är sannolikt icke så sällsynt; ej heller en
Messalina en miniature.

Att bland brottsligheten och sexuella anomalier
söka bevis för mannens aktivitet är, vågar jag
påstå, falskt, bland annat emedan man känner så
obetydligt om de hemliga orgier, som uppföras i
ensamhetens raseri, och som männen ej behövt dyrka,
men väl kvinnorna tvingats till. Ty om de förflyttat
de hemliga tankarna till verkligheten, låtit det tysta
skriet ljuda ut till hela församlingen, då ha de störtats
i den svåraste fördömelse. Vilket ej varit männens lott.
Alltså är det en omöjlighet att avgöra något med
full bestämdhet, enär man så litet vet.Den ryske läkaren H. L. v. Guttceit uttalar som sin
erfarenhet (i »Dreissig Jahre Praxis»), att i allmänhet flickor och
fruar oftare öva självbefläckelse än gossar, ynglingar och män.
Han nämner att det icke är ovanligt, att kvinnor driva onani sex,
åtta gånger om dagen eller om natten ända till fullständig
avmattning.

P. Dartigues (»De la procréation volontaire des sexes»)
skriver likaledes, att hans erfarenhet är, att självbefläckelse är vida
allmännare utbredd bland flickor än bland gossar.

På 1860-talet gjordes en undersökning i de svenska skolorna.
Man gör nog icke om det, ty resultatet blev detsamma som de av
doktorerna Guttceit och Dartigues gjorda iakttagelserna!

Utgår man emellertid utan vidare ifrån, att
könsliga förvillelser och perversioner förekomma mera
sällsynt hos kvinnor än hos män, är det ju ingen konst
att, därav slutande till kvinnans större passivitet,
också anse sig ha bevisat den. Ja, man anför t. o. m.
som ett tungt vägande argument, att den
pornografiska litteraturen till största del skapats av män, utan
att med en stavelse låtsas om, att all litteratur till
största del har skapats av män (för övrigt av mycket lätt
förklarliga grunder).

Dr Bloch talar om med barn begången otukt, som
varje år för talrika individer inför domstol. »Även
här», skriver han, »är det beträffande driftens styrka
anmärkningsvärt att det nästan uteslutande är män,
som göra sig skyldiga till sådana brott, medan dock,
förutsatt en lika driftens styrka, kvinnor likaså ofta
måste förföra små gossar till otukt, ja, egentligen ännu
oftare, enär ju kvinnor ha i allmänhet mycket oftare
att göra med barn. Även här kommer således åter den
kvinnliga passiviteten tydligt till synes.»

Härtill vill jag invända, att minderåriga flickor
bli oftast kroppsligt lidande efter att ha utsatts för
en sådan uslings behandling, för den skull upptäckas
dylika brott och bli beivrade. Annorlunda är fallet
med minderåriga gossar, deras förförande upptäckes ej
så lätt. Och att pojkarna själva skulle tala om det, —
nej, det är för mycket begärt, icke ens efteråt
uppträda de gärna som små dygdiga Josefar. Man vet
således mycket litetDet kan ju nämnas, att enligt statistik av Bernard
åtalades under åren 1874—1883 icke färre än 95 kvinnor för
osedliga attentat mot barn under 15 år. om, ifall det är vanligt eller
ovanligt att vuxna kvinnor förföra gossar till otukt.

Antaget emellertid att det är mindre vanligt,
behöver det verkligen tyda på kvinnans passivitet, på
hennes mindre starka könsdrift? Kan det ej bero på
bättre uppfostran just i detta hänseende, på högre,
förfinad smak, på hjärtligare känsla o. s. v. Man skall
kanske bättre förstå vad jag menar, då jag i detta
sammanhang anför ännu ett argument.

Man har påvisat angående de veneriska
sjukdomarnas spridning i Berlin, att av 106 gifta män endast
7 ådragit sig sjukdomen av sin hustru, medan 99 blivit
smittade i förhållanden utom äktenskapet. Däremot
blevo av 67 gifta kvinnor 64 smittade av sina män och
blott 3 utom äktenskapet. »Tydligare och kraftigare,
anmärker Bloch, kan förefinnadet av ett starkt sexuellt
variationsbehov hos mannen icke bevisas.»

I fyllan tar en man första bästa kvinna och blir
nedsmittad, det skall vara bevis på hans starka
könsdrift. Kvinnan, som ej fått vanan att springa efter
vem som helst, hon är därmed ej heller så utsatt för
risken att bli smittad, alltså är hennes passivitet
bevisad. Att förfining, att tänkande sig för, uppfostran
och rik mänsklig medkänsla kan obestridligt även leda
den starkaste drift, det tycks man alldeles vilja se bort
ifrån.

Nå, man tillägger visligen, att den kvinnliga
passiviteten är magnetens passivitet, magneten, som med
all sin skenbara orörlighet och vila dock drar till sig
och fasthåller stålet — om det vill eller icke — ja,
om man så kan uttrycka det, gör det till sin slav. Så
har man skiftat full rättvisa, anser man förmodligen,
och det erinrar mig om den mening, som uttalades av
en kolportör på ett möte i Stockholm. »Angående
könsdriften», yttrade han, »om den skall vara starkare
hos mannen eller kvinnan, så beror det nog på, om
den, som säger det, tänker sämst om männen eller om
kvinnorna.» Han trodde i sin stora enfald, att man
menar något dåligt med att säga att det eller det
könet har starkare sexuell drift.

*



Vem vågar mest?

Då det, såsom ofta sker, anföres såsom ett
undantag, att kvinnorna i Paraguay i allmänhet äro
utrustade med starkare passioner än männen, så menas
naturligtvis därmed egentligen endast, att bruket där tillåter
kvinnan att lägga i dagen sina önskningar tydligare än
— t. ex. hos oss.

Man får nämligen aldrig glömma, att
dubbelmoralen här fäller olika dom över det ena och andra
könet, att följaktligen det kön, som är utsatt för den
strängaste domen, också måste iakttaga större
försiktighet samt väl akta sig för att visa sina känslor;
men samtidigt bör det vara tydligt, att då det könet
radikalt bryter, utsättande sig för föraktet och
förföljelsen, måste det besjälas av en den starkaste
drift.

Betrakta vi frågan klarsynt och fördomsfritt, skola
vi även finna — vad varje förnuftig och vaken
person kunde tänka sig — att det finns starkt sinnliga
män och starkt sinnliga kvinnor, och att det finns
män och kvinnor som icke äro så sinnligt friska.
Alldeles på samma sätt som det finns musikaliska män
och musikaliska kvinnor, och det finns de som äro
mindre musikaliska, ja, även grymt omusikaliska.
Som bekant påstår den helige herr Mattheus, att det
också finns snöpingar, som äro födda så av
moderlivet.

Vari visar sig nu mannens påstådda starkare
könsdrift? Däri, svarar man, att det är han, som är den
aggressiva.

Vad säger allmänna meningen och skönlitteraturen
om det? Jo, ständigt tala de om henne, den stora
förförerskan. Vi stackars män bli ju alltid lockade av
dåliga kvinnor. Men den som lockar är väl på sitt
sätt aggressiv (åtminstone menar man så, när det är
fråga om fåglarna).

Skönlitteraturen och allmänna meningen ha
träffat det rätta — för många, många fall. Men långt
ifrån för alla. Ofta är det mannen som »lockar». Om
oftare eller oftast, vem kan avgöra det?

Den danske med. prof. Drachmann uttalar ärligt
och klart, att det är omöjligt säga, om könsdriften är
starkare hos mannen än hos kvinnan. Som jag visat,
hysa andra auktoriteter andra meningar; särskilt har
man från läkarhåll anmärkt, att kopulationsakten
är fysiologiskt allt för mannen, medan den för
kvinnan endast utgör inledningen till det fysiologiskt långt
mer ingripande havandeskapet. Som om icke kvinnan
också skulle kunna känna ögonblickets lycka och
njutning utan tanke på fortplantning, digivning och
barnungar. Det visar så ringa kännedom om kvinnans
känsloliv, detta ideliga prat om fortplantningen.

Jag tycker, att det levande livet talar så
överbevisande som möjligt om, att kvinnans könsdrift är
stark som döden, till och med trotsande vida större
hinder och svårigheter än vad männen någonsin haft
att kämpa emot. Ty låt oss se nyktert på saken!

Männen ha en förfärlig fara, som hota dem, men
också endast en, könssjukdomarna. Men samma fara
hotar även kvinnan, som tillika haft och har
den hårda domen samt rädslan för
följderna. Oaktat allt detta har hon vågat i så otaligt
många fall bryta! Påståendena om passivitet och icke så
stark könsdrift torde endast vid tanken härpå helt och
hållet få vika, för allitd. Ty ingen vill väl inbilla mig,
att det varit längtan efter barnet, som därvid varit
bestämmande för henne? Nej, längtan efter mannen!

Buddha lärde: »Varje kvinna skall, om hon har
tillfälle eller finner en passande plats eller en passande
förförare begå denna synd, ja, i nödfall med en
krympling, om ingen annan är till hands», — han hade i all
sin överdrift mer förstånd än de som ständigt prata om
mannens starkare könsdrift och att naturen icke
nedlagt sådan styrka i begäret hos kvinnan.

*



Ny könsmoral.

Dubbelmoralen har utan tvivel sitt säkraste stöd i
den gamla dogmen om mannens större sinnlighet. Däri
har man sökt en ursäkt för mannens friare liv såväl
som för den gruvligt hårt drabbande missaktning mot
den kvinna, som ej motstått hans angrepp eller böner.
Man har dock därvid glömt att tillspörja både sitt
förnuft och sitt hjärta.’ Ty större olycka och
avskyvärdare orättvisa kan näppeligen tänkas.

Även om utgångspunkten vore riktig beträffande
mannens livligare könsdrift och därav betingade
aktivitet, så kan man väl omöjligt, såsom dock ofta
händer, tala om den större nödvändigheten för männen att
tillfredsställa sin drift, då detta ju ej kan normalt ske
utan kvinna. Självklart borde det då vara lika
nödvändigt för kvinnan, om icke annat så för att stå
männens nödvändighet till buds.

Jag menar emellertid, att jag tillräckligt tydligt
styrkt, att utgångspunkten är oriktig, ej är
överensstämmande med verkliga förhållandet; att könsdriftens
styrka är så olika hos skilda individer, ibland häftigare
hos mannen, stundom häftigare hos kvinnan. Är detta
riktigt, måste dubbelmoralen än skarpare fördömas.
Dess blodiga spår går genom hela civilisationens
historia såsom en kränkning av allt vad mänskligt är. Och
i följd av, att denna gamla moral än i dag vill med
våld hålla sig uppe, kräver den alljämt sina offer,
dömda till den förnedrande prostitutionen, till
barnamörderskornas järngallrade fängselceller, till det mörka
vansinnets hopplösa förtvivlan.

Dock rasar nu en oförsonlig strid mot denna
skrymterimoral, som länge nog kunnat få smutsa det
mänskliga livet. Det är lätt förståeligt att just i en
övergångstid, sådan som den vi leva uti, meningarna
även på detta område äro så skarpt divergerande, att
det gäller obetingad seger för den ena, lika
fullständigt nederlag för den andra, och att ingen kompromiss
kan komma i fråga.

Det närvarande eländets — äktenskap med
prostitution — försvarare bliva allt färre. Men besynnerligt
nog, och så betecknande för dem, gå de högsedliga,
vilkas krav skulle vara kyskhet och engifte, hellre med
den flacka, orättfärdiga dubbelmoralen, än de vilja höra
talas om den rättvisa och lycka, som fri kärlek skulle
skänka människorna. Att upprätthålla den gamla
fördomen är det viktigaste. Att syndarna må få sitt
straff.

Den nya könsmoralen, som ej känner ordet: dom,
då det är tal om vad naturligt är, kan, och det är
dess styrka, ej betecknas såsom en ny dogm,
hopspunnen av nya reformatorer, utan är det livet självt som
framtvingat den. Vem helst, som har ögon och kan
bruka dem, måste lätt upptäcka, att förhållandet
mellan man och kvinna ej mer är detsamma som förr.
En större frihet har, trots allt rasande motstånd, trots
alla hycklande beklaganden och ilskna rop på Moses,
sprängt sönder den gamla uppfattningen. Till och med
lagen har, såsom jag förut påpekat, övergivit det
judekristna fotfästet och känner inga otuktsbrott mer
(andra än sådana som äro emot naturen). Lagen har
vidare måst medgiva, att det reglementerade
äktenskapet ej är heligare än att det kan upplösas, och de
åtskilda parterna få inträda i nya, lika lagliga och heliga
förbindelser, änskönt den gudaingivna moralkodexen
brännmärkt sådant som hor. Det är livet, som befaller.
Livet, alltmer förfinat, kräver individernas frihet och
lycka. De fördomar, som stå i vägen, måste offras.

En ny könsmoral tränger långsamt fram genom
samhällets alla klasser. Det är hög tid, att vi göra
detta riktigt klart för oss. Och lära oss inse, att
kunskap om de faror, som hota och kunna vilseleda, få vi i
det förgångna, vid betraktandet av dess misstag och
brott. Lagarnas grymma domar, i århundraden fällda,
ha icke förmått mörda mäns och kvinnors lyckliga
längtan och trängtan, lika litet som deri stora allmänna
opinionens tryck kunnat rubba en hårsmån vid
naturens obestridliga krav. Men väl har all förföljelse och
all vanära, som fästats vid den heta, ovigda
omfamningen, rubbat dess glädje och storhet, samt så, ända
in i våra dagar, förfalskat människornas könsliv, att det
sannolikt fordras en ny generation innan något så
enkelt och vackert som kärlekens frihet kan förstås och
proklameras.

Livet är här som alltid den store läromästaren.

*



Fri kärlek

Anteckningar och reflexioner av
Hinke Bergegren

utkommer i fyra à fem av varandra helt och hållet
oberoende broschyrer, varav den första, den blåa,
härmed föreligger.

Den nästa, den röda, omfattar det så viktiga och
intressanta ämnet:

Avhållsamhetsdogmen —
med perversitet i släpet.

Priset på varje broschyr i denna serie är 25 öre.
Kom missionärer erhålla 30 proc.
Rekvirera genast!


*

Hinke Bergegrens

åtalade föredrag
Ljusets Fiender

är förut utkommet på vårt förlag.

Pris 25 öre. Kommissionärer erhålla 25 proc.

Hilmer Wallentins Förlag,
Adress: Tegnérgatan 36, 4 tr., Stockholm.


