

Amaltheamännen
och
Strafflagen
Av G. Henriksson-Holmberg.
————
STOCKHOLM 1914AXEL HOLMSTRÖMS FÖRLAG
Pris 15 öre.


Det är med föredrag som med barn som
komma till världen, de måste ha ett namn. Ämnet
som jag i det följande kommer att sysselsätta mig
med har jag fördenskull tagit mig friheten kalla
“Våra tre Amaltheamän och strafflagen*. Jämte
det att jag talar om Amaltheamännen och den
handling, för vilken de nu lida livstidsstraff, vill
jag i samband därmed utvidga ämnet och även
tala något om straffrätten i allmänhet, om rätten
och bruket att straffa och bestraffa, om
straffväsendet i allmänhet, om anledningarna till brott
och om huru enligt strafflagen förbrytare kunna
finnas och uppstå. En kritik av utövningen av
denna straffrätt blir då tillika en kritik av de tre
unga Amaltheamännen övergångna domen.

I april 1914.

G. H. H.


Amaltheamännen
och
Strafflagen
————
Föredrag hållet flerstädes i landet under en
opinionsmötesturné till förmån för
Amaltheamännens frigivning
av
G. Henriksson-Holmberg.
————


Våra tre Amaltheamän förfärdigade som bekant
en dynamitbomb. En av dem, Anton Nilsson,
begav sig om natten den 12 juli 1908 i båt ut till
sträjkbrytarfartyget Amalthea å Malmö redd,
placerade bomben å fartyget, antände stybintråden
och rodde så tillbaka. Om bomben hade varit
tillräckligt explosiv, skulle fartyget med de hundra
inlogerade främmande engelska sträjkbrytarna ha
sprungit i luften i småbitar och vår man i båten
hade med all säkerhet då också fått gå samma
väg. Nu krävde bomben några sårade och ett
liv bland de främmande sträjkbrytarna. Våra
unga män hade emellertid uträknat att bombens
explodering skulle värka blott som ett skrämskott;
ett skrämskott som skulle förmå sträjkbrytarna att
fara tillbaka till sitt land igen och sålunda då
även påskynda biläggandet av
hamnarbetarsträjken i Malmö och andra sydsvenska hamnstäder.
Vid ett av domstolsförhören vid Malmö
rådhusrätt förklarade även Rosberg att de ämnade inte
döda eller såra någon; de ville endast skrämma
de främmande sträjkbrytarna ur landet. Det var
väl också därför som bomben inte varit starkare
laddad, men ändock så pass starkt laddad att
dess värkan blev något annorlunda än de själva
hade velat och beräknat.

Hur mången handling begår inte även den
bästa och mäst stadgade människa utan att han
på förhand har kunnat övertänka eller fullt
förutse följderna av sin som brottslig betraktade
handling; begången som denna handling kanske var
under de tillfälliga omständigheternas makt och i
en situation som krävde ett resolut ingrepp. Hur
mången handling kan för övrigt inte överheten
och dess organer understundom göra sig skyldiga
till under tillfälligheternas och ögonblickets tryck,
handlingar som de kanske hälst skulle önskat att
de hade varit ogjorda. Beskaffenheten av ens
bevekelsegrunder — oavsett om handlingen sker
med eller utan fri vilja — borde städse vara
bestämmande vid människors omdöme om arten av
de så kallade brottsliga och överilade handlingarna,
ehuru jag villigt erkänner att det understundom
kan vara oerhört svårt att bedöma och förstå
handlingens motiv, förborgat som detta motiv kan
vara i människosinnets djup. Men visavi våra
tre Amaltheamän ligger deras handlingsmotiv i
öppen dag och som detta som sagt inte var av
elak och skadelysten natur i egentlig mening
finnes i deras handlingssätt i ifrågavarande fall
många, låt mig säga allmänmänskliga drag som ställer
deras handling i en helt annan dager än annars
och som därför kan göra anspråk på att bli
humant, inte brutalt bedömd.

Därmed har jag icke velat prisa brottslig
handling som den allra nyaste juristtermen lyder. Nej,
jag har endast velat säga och göra gällande: är
motivet rättfärdigt och t. o. m. i lag tillåtet och
denna rättfärdighet i övrigt ligger i öppen dag,
är handlingen i vissa hänseenden även rättfärdig,
ehuru det kan finnas de vilka ha intresse av att
göra handlingen till brottslig och som enligt
gällande strafflag och ur speciell juristsynpunkt även
stämplas som sådan. Man kan bli brottslig för
det människor äro gemena, men även för det att
samhället självt är brottsligt.

En finsk ädling sköt ner ett ryskt vilddjur till
människa; det var mänskligt sett en rättfärdig
handling, ehuru enligt juristspråket ett politiskt
brott. Folkplågaren Bobrikoff, icke Schauman,
var den egentligen brottslige, ty det var han
som framkallade brottet genom sin långt drivna
provokation. Provokatörer, dessa officiella,
hemliga agenter och kapitalets skurkar, vilka
driva andra till brott, äro även brottslingar, även
om de inte skulle drabbas av strafflagen, till och
med de skändligaste förbrytare som tänkas kan
och som vår tids samhällsförhållanden givit
upphov till, ty över deras handlingar ligger ingenting
försonande, ingenting förlåtligt, ingenting som
förklarar deras handlingssätt annat än som det
gemenaste bovstreck.

Som exempel på samhällets egen brottslighet
vill jag anföra ett par belysande fall:

En förtvivlad moder tillägnar sig ett stycke kött
för att stilla sina kvidande barns hunger. I sin
förtvivlan begår hon sålunda sitt första så kallade
brott; och hon får fängelse. Efter utståndet straff
börjar hon på nytt sitt strävsamma och försakande
liv samt åtnjuter alla människors aktning för sin
utmärkta vandel. Hon dömdes som brottsling,
ehuru samhället — icke hon — var den
egentligen brottslige. Hon var allenast ett offer för
det samhälle hon måste leva i. Hade samhället berett
henne tillfälle till arbete, hade hon aldrig begått
strafflagsbrottet.

Två gossar, söner till en lantarbetare, voro
arbetslösa och kunde trots alla ansträngningar inte
få ens den obetydligaste arbetsförtjänst. De bryta
då upp från sin hemort och bege sig till en
avlägsen stad för att söka arbete. Utan mat och
utan tak över huvudet — natten hade de tillbrakt
bakom en häck — komma de till en lantgård.
Genom fönstret se de mat på bordet; de öppna
fönstret, tillgripa en karott med mat i som de
springa bort med och några steg från gården sluka
de dess innehåll, utsvultna som de voro. Några
timmar senare äro de häktade; och de dömdes
till 6 månaders fängelse. När de kommo ut igen,
fingo de av välvilliga människor reshjälp till
Kanada, varest de skapade sig en god framtid
genom det arbete som hade förvägrats dem i deras
hemland och som fängelset även till en del gjort
det omöjligt för dem att få. Även här var
samhället, inte gossarna, den brottslige. Hade de
stannat hemma, hade de kanske på nytt tvingats till
återfall, i brott, blivit återigen inspärrade; och
en vacker dag hade samhället gjort de båda
tillfällighetsförbrytarna till, vad man plägar benämna,
vaneförbrytare.

Jurister och advokater må ha sina meningar om
rätt och orätt, om brott och inte brott. Men vi andra
äro även i vår fulla medborgerliga rätt att säga vad
vi tänka om samma saker. Jag instämmer med
Beccaria (uttalas Bekkaria med tonvikt på i), den
italienska markis som för 150 år sedan åstadkom
en omvälvning i de då härskande blodtörstiga
föreställningarna om straffet som skräckmedel:
“Lyckligt det folk, hos vilket lagarnas kännedom inte
anses som vetenskap“. Därmed ville han säga att
lagarna skola vara så att folk begriper dem och
inser att det finns förnuft i dem utan stöd och
hjälp av advokater och allsköns juridiska
hårklyverier.

En svensk jurist, framlidne rådmannen i Malmö
Nils Herman Quiding hade icke mer respekt for
rättsvetenskapen än att han likställde den med
astrologi och prästernas lära, teologin. “Månne
icke“, frågar han, “teologin och jurisprudensen
äro vetenskaper som en gång skola betraktas
på samma sätt som vi nu betrakta astrologin“. Man
har ännu i dag nästan samma vidskepliga undran
för lagkunskapen som man förut haft för prästernas
lära teologin. Teologen rör sig med idel abstrakta
begrepp som äro hans ensamma egendom som
ingen vågar vidröra för dess mysteriers skull.
Rättsvetenskapen står teologin mycket nära och
är som den full av spetsfundigheter och som
omger sig liksom prästläran med en nimbus som
håller folk på avstånd, dock mer av fruktan än
av vördnad. Juridiken skall inte vara någon
sluten hemlighetsfull bok för människor i allmänhet
utan tvärtom ligga i en sådan öppen dag för
varje medborgare att de själva kunna förbehålla sig
rätt att hysa sin egen mening om rättsfrågorna
lika väl som rätt till kontroll över juristers och
advokaters tillvägagående. Rätten är till icke för
juristerna utan för folk i allmänhet;
lagkunskapen skall därför vara så att folk kan förstå den
och pröva dess halt.En annars så fördomsfri man som Knut Wicksell,
vilken själv avlagt de juridiska examina för sin professur i
Lund, är ändock så bunden av det gängse juridiska
föreställningssättet att han i sin broschyr om “Nåd och amnesti“
avsäger sig alla anspråk på “någon högre grad av juridisk
sakkunskap“. Han och alla de, vilka tro på juridikens
mysterier, borde studera Quiding och andra jurister, vilka,
ehuru själva sakkunniga, icke hysa samma respekt för den
juridiska yrkeslärdomen. Det har icke utan fog sagts att
domarämbetet är den enda myndighet numera som
undandrar sig all kontroll.

Arbetarklassen och dess talemän gör därför
säkerligen orätt i att inte ta rättsväsendet under sin
behandling och underkasta det en principiell,
systematisk kritik, att inte sätta sig in i de allmänna
rättsfrågorna och i de principer som ligga till
grund för en gällande rättsuppfattning. Ett
samhälles rättsordning och ekonomi stå till varandra
i intimaste växelvärkan, så att man skulle kunna
förlikna dem med två sammanvuxna tvillingar. Är
rättsordningen skev och bakvänd, så kan man
vara alldeles säker om att samhällsekonomin i
99 fall av hundra även är det,
produktionstekniken må vara huru fulländad som hälst.
Arbetarklassens intresse för rättsfrågorna skall icke inskränka
sig till det ena eller det andra lilla reformyrkandet.
Reformer som ingenting reformera äro inga
reformer. Man kommer ingenstans med att blott yrka
på kostnadsfri rättshjälp, försvarsadvokater,
tillsatta av stat och kommun, och mera sådant,
under det att rättsinstitutionerna själva: lagväsendet,
domstols- och rättegångsväsendet, få förbli som
de varit.

*

Föreställningarna om brott och straff ha
undergått många förvandlingar. Man har i våra dagar
kommit så pass långt i humanitet att straff som
medel till brottens bekämpande allvarligen blivit
ifrågasatt. I alla händelser betraktar man dem
icke längre som något universalmedel mot de
samhällssjukdomar som kallas brott.
Avancerade facklärde tro ej mera på straffet som
avskräckningsmedel mot brott, ty brotten ha varit lika
talrika och talrikare även då tortyr var som mäst
i bruk. De tro ej häller längre på straff som
moraliskt förbättrings- och uppfostringsmedel —
återfallen i brott ha fängelserna i sanning inte
kunnat minska. Och något absurdare kan väl
häller inte tänkas än att låta folk tro att
fängelserna äro ägnade till att uppfostra, förbättra och
t. o. m. utveckla sina beklagansvärda invånare.
Den s. k. oförbätterlige förbrytaren kan
straffängelset inte moraliskt förbättra; han är ju
oförbätterlig och straffet då komplett ändamålslöst.
Den s. k. ångerfulle fången har genom sin ånger
bättrat sig som skulle vara straffets ändamål.
Men varför då straff? Och hur gör man? Man
kan låta honom få sitta inspärrad i fängelset på
livstid, endast och allenast därför att en
strafflagsparagraf dömt honom till livstidsstraffet. Men till
vad och för vem tjänar då bättringen? För ett
kommande liv hinsidan graven, kanske? För
fångvårdens styrande herrar? För samhället?
Men vad har samhället för gott av hans bättring,
där han sitter inspärrad i ett livslångt fängelse?

De från gamla testamentet hämtade
vedergällningsteorierna, enligt vilka ont skall vedergällas
med ont, ha förlorat allt flera av sina anhängare.
Själva Königsbergfilosofen Immanuel Kants
auktoritet har inte kunnat rädda folk från avfall från
vedergällningsläran, hur man än sökt omge den
med ett filosofiskt skimmer.

Det är endast ur det sociala självförsvarets
synpunkt som man ännu låter nutidens frihetsstraff
äga giltighet. Men straffen ha då i själva värket
till väsentlig del förlorat sin karaktär av straff.
Man isolerar brottslingen för det han är farlig
för individ och samhälle, liksom man av samma
skäl isolerar en sinnessjuk människa som
uppträder vilt och gör skada utan att man däri kan
finna ringaste förnuft. Man fråntar honom hans
frihet, men man straffar honom inte. Icke
strafffängelser utan isoleringsanstalter är vad samhället
då möjligen kan behöva.

Straffet är, säga våra modärna kriminalister,
varken det enda eller det viktigaste, det bästa
eller det nyttigaste medel till bekämpande av
brotten. Sålunda säger en facklärd, som är både
justitieråd och juris professor vid ett utländskt,
tyskt universitet, von Liszt, att straffet är icke
det enda medlet till brottets bekämpande utan
blott ett av dessa medel och långt ifrån det
viktigaste. En annan i det sociala tänkandet
betydligt mer avancerad kriminalist Enrico Ferri, den
bekante förre ledaren av Italiens arbetarparti,
själv professor i straffrätt och upphovsman till en
ny straffrättsskola, vill visserligen icke avskaffa
alla straff, men säger han: Jag bekämpar den
gamla fördomen att tro det straffen äro de bästa
och de nyttigaste botemedlen mot brottsligheten.
En del nu använda straff skola bibehållas,
menar han, men de betraktas av honom som en
nödfallsutväg, som ett medel som måste tillgripas i
sista hand.

Brottet är enligt Ferri och enligt nutida
kriminalister en social företeelse, som skall bedömas
socialt, icke uteslutande juridiskt, d. v. s. icke
efter några juridiska spetsfundigheter, efter mer
eller mindre abstrakta och ovärkliga teorier,
sådana dessa ta sig uttryck i de så kallade
straffteorierna: om straffet som avskräckningsmedel,
om straffet som förbättringsmedel, om straffet
som vedergällningsmedel — straffteorier, vilka
ömsat skinn alltefter de kommit i konflikt med
värkligheten och med människors oförvillade förstånd.

Bland de modärna kriminalisterna, det vill säga
facklärde, vilka ägna brottet sitt studium, har
uppstått en allt starkare misstro till, ett allt
starkare tvivel på nyttan av de nu begagnade
straffmedlen, i all synnerhet de s. k. frihetsstraffen
eller människors inspärrande i fängelseceller —
tidigare talade man om fängelsehålor och
källarvalv. De fylla inte sitt ändamål som botemedel
mot brottet som ett samhällsont, vilket ändamålet
nu må hetas vara. Varest man bland de mer
framskridna kriminalisterna ännu talar om
fängelser, yrkar man i alla händelser på
fängelseväsendets fullständiga omläggning, framför allt
nedrivandet av cellfängelserna, fångarnas årslånga
inspärrande i celler karaktäriseras helt enkelt som
en stilla, lömsk tortyr. De nutida cellfängelserna
ha benämts “gravar för levande varelser dem
samhället utstött ur sitt sköte“. En fullständig
isolering i cellen en följd av år utan avbrott är
ett liv kanske värre än själva döden. Denna
eländiga tillvaro, som en fri människa inte kan
tänka på utan rysning, har man t. o. m. velat
utsträcka till 10 år och däröver. I enlighet med
denna en italiensk justitieministers dom över
såväl det livslånga som det mångåriga cellstraffet
stämplar Ferri, vilken i alla händelser icke är
någon sentimental filantrop, cellfängelsesystemet
som en människoandens förirring i det 19:e
århundradet samt som en av århundradets
vidunderligheter. Cellsystemet har lidit fullständigt
skeppsbrott, säger han, samt visat sig alldeles
odugligt att vara samhället till skydd.

Cellfängelserna äro försoffnings-,
demoraliserings- och förslöingsanstalter men visst inte
några förbättringsanstalter — de
fängelsestraffades återfall i brott nedslår varje invändning
däremot. Och märkas bör att cellfängelserna ha
haft till upphovsmän religiöst och pietistiskt folk
Det är även pietister och religiösa, vilka än i
dag äro cellfängelsernas ivrigaste försvarare.
Utgånget från det pietistiska England, omfattades
cellfängelsesystemet nästan med vurm av
kväkarna i Amerika, vilka också kanske böra tillräknas
den största äran av att cellfängelserna fått en
sådan spridning att de nu finnas uppförda överallt
i den civiliserade världen. Vårt land välsignades
därmed, sedan de varit i användning flera
årtionden i Amerika och i en del europeiska stater,
i början av 1840-talet, då de då befintliga
fängelserna började inredas och ombyggas till
cellfängelser.

Fångens självbetraktelser, ruelse, själsmarter
och umgänge med Gud i den ensamma kvava
cellen skulle enligt kväkarnas lära göra honom
till en god och dygdig människa, sutte han även
till dödar i denna underbart uppfostrande och
förädlande cell utan att hans dygd fått komma
samhället till ringaste nytta. Värkligheten talar
dess värre ett annat allvarligare, begripligare och
mer drastiskt språk än vad kväkarna och deras
avkomma ha fantiserat om beträffande
cellfängelserna som förbättrings- och uppfostringsanstalter.

Man har ännu inte tagit steget fullt ut och frågat
sig huruvida något slags straff alls bör
förekomma. I ett halvt århundrade hade lärde, säger
Nils Herman Quiding för snart ett halvsekel
sedan, sysselsatt sig med frågan om de plågsamma
straffens behörighet utan att på ringaste vis ana
den som borde föregå, nämligen om något slags
straff är behörigt.

Nu är det väl att märka att med straffens
slopande komma varken brotten eller brottsligheten
att bli helt skaffade ur världen. Brott och
brottslighet skola förekomma även utan straffrätt, fast
till en försvinnande bråkdel mot nu med alla de
tusen anledningar därtill som nu finnas, liksom
brott och brottslighet finnas och ha en frodig
jordmån i dessa straffrättens och straffjustisens
förlovade tider. Nu allmänna, skola de allt mer
avta och bli allt sällsyntare. Hela kategorier av
brott skola helt och hållet försvinna.

Av alla brott äro de så kallade religionsbrotten
väl de besynnerligaste, på samma gång de visa
huru hrr jurister kunna konstruera brott, när man
går efter så kallade rättsidéer. En del av
religionsbrotten ansågs i vår äldre rätt innefatta en
kränkning av det högsta väsendet, vars vrede
och hämd kunde avvändas från land och rike
endast därigenom att dessa brott blevo strängt
och grymt bestraffade. Så kom en tid då den
härskande trosläran ansågs vara ett nödvändigt
stöd för upprätthållandet av statsordningen.
Övergång från statskyrkan till andra trossamfund eller
utspridande av från denna avvikande läror
betraktades därför som ett attentat mot den statsliga
ordningen. Sen kom en tid då som
religionsbrott betecknades sådana handlingar, vilka
innebära en avsiktlig kränkning av andras religiösa
övertygelse och känsla. Numera får man ha
vilken trosbekännelse som hälst likvisst under ett
villkor, nämligen att de av staten toloreras.
Staten ser icke mer i angreppet mot den religiösa
tron ett brott direkt riktat mot sig själv.
Källorna till religionsbrott bli allt färre; och en
vacker dag ha vi inga religionsbrott och straff för
religionsbrott.

Egendomsbrott är en annan kategori av brott.
Deras huvudtyp är tjuvnadsbrottet med alla dess
underarter. Dessa brott ha en gång bestraffats
oändligt mycket grymmare än dråp och mord.
Angrepp på egendom, på enskildas egendom,
tjuvnad, bestraffades med livets förlust, under det
att dråp och mord fick umgällas och försonas
med böter. Egendomsbrotten äro helt och hållet
sammanvuxna med den nu gällande privata
eganderätten. Genom den privata eganderätten
hindras massan av människor att bli egendomsägare.
När anledningen till dessa brott bragts ur
världen genom införandet av en ny egendomsrätt,
som vi kunna kalla kollektivegendom, skall det
då häller inte finnas några tjuvnadsbrott: inga
tjuvar, rånare, förfalskare och förskingrare. Ty
vad och vem skola de bestjäla och råna? Sig
själva och den egendom som de ha gemensamt
med andra?

Forskare på det kriminella området använda
numera ogärna termer som straff och bestraffning.
I stället för straff använda de hälst ordet försvar;
och i stället för bestraffning talar man nu hälst om
“social reaktion“ mot brottet som en anti-social
handling. Individ och samhälle reser sig,
försvarar sig mot ogärningsmän, om de utsättas för
fara. Man vill icke bestraffa dem; man vill
endast skydda sig mot dem, men alls icke för det
att juridiken och de heliga rättsprinciperna
händelsevis råkar komma i fara.

*

En stor förändring i rättsuppfattningen om brott
och straff har inträtt sedan kriminalisterna börjat
sätta sig in i brottslingens såväl kroppsliga som
själsliga beskaffenhet. I stället för att som hrr
jurister i långliga tider gjort sysselsätta sig med
brottet som sådant under totalt förgätande av
brottslingen, som väl i första rummet borde
studeras, ha den nya skolans kriminalister på allvar
sökt tränga in i brottslingens sinnesbeskaffenhet
och i de förhållanden varunder han begår sina
handlingar.

Brottsligheten har till sitt ursprung en eller
flera orsaker som samvärka. Utan att man
förstår eller sätter sig in i dessa orsaker, skall man
häller aldrig rättvist kunna bedöma och förstå en
brottsling, lika litet som brottets natur och väsen.
Brottslingen betraktas numera för det mästa som
en abnorm individ, under det att den tidigare
halvt religiösa, halvt filosofiska åskådningen
betraktar honom som en normal, fullt tillräknelig
individ med egen fri vilja och därför sedligt
ansvarig för sina handlingar. Man såg förr i
brottlingen en syndare som måste tuktas. Nu
bedömes brottslingen, när han begår sin antisociala,
från det normala avvikande handling såsom stående
under en orsakslag. Denna lag kan uttryckas
mycket enkelt: Sådan orsaken är, sådan är
värkan. Man begår inte abnorma handlingar av fri
sedlig vilja, men väl kunna de begås under
trycket av svåra inre och yttre förhållanden, av
rubbningar i känsla och vilja, av sinnesförvirring,
under inflytande av orättvis eller annars grym och
hård behandling. Denna abnormitet till kropp
och själ kan vara medfödd och beständig, men
den kan ock vara, väl att märka, förvärvad eller
hastigt övergående.

Man begår brott av överilning, vrede,
upphetsning. Man kan begå brott för det man är i nöd,
för det man hungrar och fryser, för det att man
kastats ut i världen och lämnats i himmelsskriande
vanvård. Men man kan — isynnerhet i våra dagar - även
begå brott av obehärskad vinnings- och
njutningslystnad. Kriminaldåren begår brott: mördar,
bränner och förstör. Brottslingen, som icke är
dåre i vanlig mening, begår ävenledes mord och
mordbrand under abnorms inflytanden eller på
grund av sjukliga böjelser och drifter.

Och nog är det en konstig uppfattning denna
att utbrott skola bestraffas, vilka härleda sig t. ex.
från sinnessjukdomar eller annars rubbningar i
människokroppens normala förrättringar, antingen
de bero på abnormitet i hjärnan, i känslan eller
i viljan. Sådana brott äro sannerligen icke
ägnade för bestraffningar och ändå bestraffas de
icke för det de äro i och för sig farliga utan för
det att man händelsevis omfattar en rättsteori;
en rättsteori t. ex. om en fri vilja, som i dylika
fall faktiskt icke existerar eller kan existera. Men
under vissa omständigheter och i vissa fall kan
det vara en nödvändighet att göra sig fri från,
avsöndra för alltid eller för en viss tid individer
som hota t. ex. ens liv och samhällets högsta
livsintressen. Men det är något helt annat än att
ställa till vidlyftiga straffprocedurer för en
rättsprincips skull, en rättsprincip som man kanske i
morgon slänger för det att man insett hur dum
och barock och ovärklig den var.

Nej, en förbrytare är förbrytare antingen därför
att han är behäftad med nedärvda eller
förvärvade dåliga egenskaper;

eller också därför att hans omgivning gör
honom faktiskt till brottsling;

eller också därför att han är fysiskt eller
andligt sjuk eller så upprörd av vad han ser att han
förlorar behärskningen över sig själv.

Brottslingen är en produkt av det dubbla
tvingande inflytandet av hans kroppskonstitution
och den omgivning vari han lever, alltså i det
samhälle han lever i och i den natur han är
omgiven av.

Människor begå icke brott i kraft av något så
hemlighetsfullt och mysteriöst som deras fria vilja,
utan de begå brott, emedan de stå under
omständigheternas tvångsmakt, antingen denna
tvångsmakt är att söka i deras kropps- och
själskonstitution, i deras anlag, böjelser, drifter, bristande
moralisk motståndskraft, eller i den omgivande
sociala och fysiska miljön, i samhällsförhållandena,
i lagar och författningar. Lagöverträdelser och
brott äro, säger en svensk jurist Nils Herman
Quiding, yttringar antingen av lagarnas
föråldrade oändamålsenlighet eller av missriktade
samhällsförhållanden; en stor och viktig sanning, om
den också icke skulle vara hela sanningen, som
arbetarklassen, som hårdast drabbas av nutidens
lagstiftning och samhällsskick, aldrig borde lämna
ur sikte.

De facklärde, de nämligen vilka kunna göra
anspråk på att företräda en ny tid, utgå numera
i första rummet från förbrytaren vid bedömandet
av brotten. De ha kastat överbord lagböckernas
traditionella indelning av brotten i arter och
underarter. Man utgår från förbrytaren och
grupperar honom i vissa klasser; eller ock uppställer
man vissa s. k. brottslingstyper. Den av Ferri
uppställda grupperingen har blivit den mäst
vedertagna och som här följes.

Man talar om

1. brottsliga sinnessjuka, kriminaldårarna i
egentlig mening.

Man talar om

2. födda förbrytare, de ärvtligt belastade, vilka
genom föräldrarnas fortplantning av sina
egenskaper på barnen på så sätt bli oförbätterliga.

Man talar om

3. vaneförbrytare, förbrytare vilka blivit
förbrytare av förvärvad vana; de som återfalla i brott
och vilka utöva brottet som yrke, yrkesförbrytare.

Man talar om

4. tillfällighetsförbrytare. Hit höra alla dessa
arma varelser, unga och gamla, vilka samhället
lämnar i vanvård; de vilka samhället låter
framsläpa sitt liv i djupaste armod; de vilka
samhället låter frysande, svältande och hemlösa vandra
eländets och nödens törnbeströdda stigar. Hit
hör den förtvivlade modern som tillgrep en bit
kött för att stilla sina barns hunger och hit hör
de båda gossarna som tillgrepo karotten med mat
uti. Tillfällighetsförbrytaren är brottslighetens
allmännast förekommande form: och för det att han
finns och kan förekomma gör den modärna
kriminalisten samhället omedelbart ansvarigt. Han
benämnes av honom även den sociala förbrytaren
i analogi med den politiska förbrytaren, vilken
begår sitt politiska brott kanske av en förvänd
statsordning, liksom den sociala förbrytaren
begår sitt sociala brott på grund av en förvänd
social samhällsordning.

Det är genom återfallen i brott som
tillfällighetsförbrytaren slutligen blir vaneförbrytare. I
fängelset råkar han i dåligt sällskap, smittas av
förhärdade förbrytare, som fängelset självt uppammat.
Utsläppt ur fängelset, får han icke något arbete,
ingen vill ge den fängelsestraffade arbete,
överallt mötes han icke blott med misstro utan även
av människors förakt, fruktan och avsky samt
av samhällets vanvård. Han har i själva värket
icke något annat att göra än att på nytt stjäla
eller begå någon annan som brottslig stämplad
handling. Skickas så återigen i fängelset. Och
så fortgår det, tills han blivit fördärvad för alla
tider, tills han blivit förbrytare av förvärvad vana.

Man talar slutligen om

5. lidelseförbrytare; förbrytare, vilka begå
brott under ett tillfälligt hastigt uppflammande
sinnesutbrott; män som nedskjuta sina otrogna
hustrur; kvinnor som kasta en frätande syra i
ansiktet på sina älskare och förförare; unga
människor som gripas av ögonblickets vanvett för
det de utsatts för upprörande orättvisa; unga
män som känna hela trycket av social oförrätt,
av sin klass’ lidanden; unga män som bringas till
förtvivlan för det att de se så klart det sociala
bedrägeriet i alla dess försåtliga och maskerade
former.

Indelningen av förbrytarna på nyss nämnda sätt
är icke utan intresse även för andra än jurister
och kriminalister. Genom att gruppera dem
sålunda får man en mycket klarare föreställning
icke blott om brottslingen, han som är brottsling
enligt strafflag, och de inflytanden, under vilka
han står, utan även av brottets karaktär. Om en
mördare får man efter den gamla indelningen av
brotten i egendomsbrott, religionsbrott, statsbrott
o. s. v. icke veta mer än att han begått ett mord,
liksom om en tjuv att han begått stöld, om en
religionsförbrytare att han förgripit sig på
religionen, om en statsförbrytare att han angripit
staten som utövande upprätthållare av stats- och
rättsordningen. Men varför han begått brottet
eller hur han är som begått detsamma, det
upplyser uttryck som mördare, tjuv oss ingenting om.
Genom att utgå från förbrytaren får man nästan
hans utvecklingshistoria. Av
tillfällighetsförbrytaren blir som sagt lätt en vane- och
yrkesförbrytare, av denne slutligen den födde eller ärvtligt
belastade förbrytaren genom fortplantningen av
hans degenererade egenskaper på avkomman,
egenskaper som kanske från början förvärvats genom
vanvård, genom långvarigt fängelseliv —
fängelserna skapa många, många förbrytare! – genom
alkoholism eller andra orsaker. När man talar
om en vaneförbrytare eller en lidelseförbrytare,
tycker man sig se honom sådan han är; hans
gärning framstår levande för ens inre öga.
Människorna intressera väl dock ofantligt mycket mer
oss människor än blott döda materiella ting och
abstrakta begrepp. För den gamla skolans
jurister är brottslingen endast och allenast ett begrepp.

Våra tre Amaltheamän kunna, när de nu en
gång blivit dömda och straffade som förbrytare,
hänföras till lidelseförbrytarnas grupp (eller typ).

Kriminalisten karaktäriserar lidelseförbrytaren
som en människa med sund konstitution och en
rättskaffens karaktär samt för det mästa med ett
oförvitligt föregående. Han är ofta överdrivet
känslig samt av ett sangviniskt och närvöst
temperament. Det är icke den antisociala utan den
sociala instinkten som driver honom till överilade
handlingar. Han anses icke vara en fara för
samhället, tvärtom påstås hans handling i många
hänseenden väcka och skärpa det sociala samvetet
hos folk. Brottet är aldrig självändamål, medel
till uppnående av andra brottsliga ändamål. Efter
det handlingen blivit begången, bekänner han den
oförbehållsamt och han kan även fattas av en
sådan ånger att han omedelbart efter handlingen
begår självmord. Han tar icke skada av fängelsets
moraliskt undergrävande invärkan och visar där
även understundom, men icke alltid, ånger. Ytliga
iakttagare, vilka vänta hos dessa förbrytare en
moralisk förbättring genom fängelsestraffet, ha haft
sådana fall av ånger för ögonen, då de talat om
fängelsets förmåga att moraliskt förbättra en fånge.
Alla veta vi hur nöjda fängelseprästen och
fångvårdsmannen bli, när de kunna låta världen veta
att fängelset gjort fången ångerfull. Men det är
en alldeles falsk slutsats, säger Ferri, vilken helt
visst varit en mycket bättre människobedömare än
präster och fångvårdsmän i allmänhet.

Rosberg ångrade icke den handling, för vilken
han dömdes till döden. Men såsom han sade
domaren, då han tillfrågades huruvida han
ångrade attentatet han visserligen inte gjorde det men:
jag tyckte det var synd om engelsmännen, ty vi
ämnade ej döda eller såra någon, vi ville endast
skrämma dem ur landet.

Det var en god människas svar på en av
domaren framställd juridiskt snärjande fråga. Sådan
är den gällande juridiska rättsuppfattningen att om
Rosberg hade sagt att han hade ångrat sig skulle
detta ha kunnat betraktas vid domens fällande som
en förmildrande omständighet.
Fängelsedirektören skall även ha sagt till Rosberg: Men Rosberg
skulle ha sagt att Rosberg ångrade sig, så hade
det blivit protokollfört. Här går den gamla falska
föreställningen om fängelset och straffet som
förbättringsmedel igen liksom i hela den gällande
rättsuppfattningen att betrakta brottslingen som en
syndare den sig ångrar och omvänder, men som
på grund därav aldrig blir annat än en syndare
som hycklar, han må bedyra hur mycket som hälst
sin ånger. Rosberg svarade: Huru skall jag
kunna säga att jag ångrar mig, då jag ej gör det,
Han var, när han avgav detta svar helt säkert en
mycket bättre människa än den ångerfulla
syndaren som hycklar fram sitt svar om ånger. Det
förelåg i själva värket ingen anledning för de unga
männen att göra ånger. Att de ångrade den
vändning saken fick genom förlusten av ett liv och
några sårade är en sak för sig och som visar att
de hade hjärta i kroppen. Att tala om de unga
männen som förvildade ungdomar står i
fullständigaste motsägelse till alla kända fakta. De tre
Amaltheamännens historia är en historia om hur
för övrigt av naturen bra människor kunna bli eller
göras till lidelse- och tillfällighetsförbrytare.

Algot Rosberg, vilken säkerligen aldrig läst
några juridiska böcker, har tack vare sin begåvning
och naturliga intelligens på ett synnerligen
psykologiskt intressant sätt i brev skildrat hur han kom
att begå sin handling.

Han säger att han gick utan arbete och så
utbröt det sociala kriget. Han såg striden och dess
värkningar och, som han säger, hans själ kvaldes.
Kom så de utländska legoknektarna, sträjkbrytarna.
Då sjöd blodet hos honom, det var sista droppen
i bägaren, droppen som kom den att rinna över.
Ingen tänkte på att det var en psykologisk
nödvändighet som drev den svältfödde proletären till
handling. Ingen tänkte på att det var ett gott
och ädelt motiv som låg till grund för hans
handling och att han utförde den helt och hållet för
andra utan ringaste egen fördel. Kan då, frågar
han, handlingen vara så dålig som man säger, då
det var av offrande för andra? Kan en dålig
människa offra sig för andra? Han gör sig och
andra vidare den frågan: Var handligen god eller
var den dålig? Var den god, hur kunde man då
döma honom till döden? Var den dålig, hur
kunde den ha ett gott motiv?

Jag måste för min del beundra denna Rosbergs
fina, skarpa och känsliga psykologi; en psykologi
som ställer honom högt över hans domare, både
de människor som dömde honom i allmänhet och
de domare, vilka hade att följa lagens bokstav,
den lagens bokstav som hrr lagstiftare lagt på
deras läppar.

Lidelseförbrytaren kan göra ont, ingen förnekar
det, men det onda han gör antingen individen
eller samhället är av tillfällig natur och  som han
fördenskull vanligen inte gör om, för såvitt han
icke därtill blir på nytt pressad av
omständigheternas makt. För övrigt skola vi inte glömma att
en tillfällighets- och lidelseförbrytare inte behöver
vara en sämre karaktär än folk är mäst, fast han
begått brott enligt strafflagen; hans egoism
behöver, säger den modärna kriminalisten, icke
vara starkare hos honom än hos andra. Brottsliga
böjelser lura i varje människas bröst.
Möjligheter till förbrytelser finns hos var människa, alla
behärskas vi av begär, drifter och onda böjelser
— vi behöva blott titta i tidningarnas
världskrönika för att bli på det klara därmed. Prästen
och miljonären begå brott, till och med de
rysansvärdaste brott, lika väl som samhällets på allt
timligt gott vanlottade barn. De människor som
kalla sig kristna böra häller inte alldeles förneka
den hos människan inneboende brottsligheten, när
det gäller armodets barn, ty deras lära lär ju att
sedan synden kommit i världen är mänskligheten
i själva varket intet annat än en samling av
brottslingar, visserligen icke uppenbara brottslingar,
men brottslingar i djupet av sin själ.

Det är endast gynnsamma omständigheter som
gör att människans dolda onda böjelser icke slå ut.
Skyddad av en lycklig omgivning, god uppfostran,
rikedom och mera sådant begår den gynnade icke
brott enligt strafflagen, men som han kanske skulle
begå, om han omgavs av nöd och elände och
fattigdom, saknade människors aktning, en vårdad
uppfostran o. s. v. Fattigdomens brott kan man
förstå och även sympatisera med, men rikedomens
brott borde väcka människors avsky, men vanligen
är det tvärtom.

Lidelseförbrytaren och tillfällighetsförbrytaren
ska naturligtvis ha en annan behandling än
vaneförbrytaren och den oförbätterlige eller födde
förbrytaren; dessa en annan behandling än
kriminaldåren, alla skola icke skäras över en kam och
dömas efter stereotypa strafflagsparagrafer.
Vaneförbrytaren som begår mord gör det under helt
andra förhållanden än lidelseförbrytaren som av en
tillfällighet bringar en människa om livet. Det
behöver inte ligga något ont i det, vara avsiktligt,
beräknat, åsyfta egna enskilda fördelar, mordet må
i och för sig vara hur beklagligt, hur sorgligt som
hälst.

Men det är det som juridiken icke vill förstå,
prästen icke kan begripa och fångvårdsmannen aldrig
vill medge. Straffet är en kvarleva från
våldsmaktens mörka tider och som i vår tid återspeglas mäst i
strafflagen för krigsmakten, varande denna ännu
mera grym och barbarisk än den allmänna strafflagen.

*

Amaltheasaken har blivit en hela
arbetarklassens angelägenhet. De tre unga männen lida
straff för den klass som de bringat sitt offer.
Under upphetsande förhållanden begingo de sin
handling utan avsikt att skada och som det
naturligtvis låg i statens intresse att beivra. Som
jag varken är staten i egen person, man i staten
eller eljest någon dess representant, måste jag
med ogillande se den hårda dom som övergått
de unga männen. De stodo under trycket av
en tvångsföreställning: Något måste göras att
få de engelska sträjkbrytarna att fara tillbaka
till sitt land igen och låta svenskarna sköta sina
egna angelägenheter. De tre Amaltheamännen
ställa nu sitt hopp till sin egen klass’ göranden.
Såsom jag nu ser frågan, ter den sig för mig
som en arbetarklassens principfråga. Fattigdom,
hunger och nöd bestraffas, arbetslöshet bestraffas,
en hel folkklass’ strävan att komma till en trygg
och värdig existens är brott. Det borde icke
få vara så. Jag upprepar Quidings här förut
anförda ord, han som även kallade sig Nils
Nilsson arbetskarl: Lagöverträdelser och brott
äro yttringar av föråldrade oändamålsenliga lagar
och av missriktade samhällsförhållanden.

Benådningsrätten borde i själva värket få
komma till ymnigt bruk mot förhatliga klasslagar och
oförnuftiga domar, tills vi få bättre eller hälst
inga strafflagar. Men det vore måhända en för
orimlig begäran, ty det skulle ställa det
nuvarande samhället på huvudet, hota lagens bestånd
och ingen kung finns häller numer som eger så
stor personlig makt att han skulle kunna utöva
benådningsrätten oinskränkt. Men att fordra
andra medel än strafflidanden till brotts
bekämpande är däremot ingen orimlig allmän fordran. Ty
sådana medel finnas att tillgå och kunna när som
hälst komma till användning.

Det är underklassen som hårdast drabbas av
straffen och deras värkningar. Det är därför även
underklassen som framför allt bör arbeta på
deras avskaffande.

Amnesti är ett medel för dagen till rättelse av
förfelade lagar. Att ropa på amnesti, så att det
både hörs och syns, kan vara en bjudande plikt.
En sådan bjudande plikt föreligger här gent
emot de tre unga Amalthea-männen Rosberg,
Nilsson och Stern. De lida straff för en
folkklass som tillika är industrisamhällets grundval;
en folkklass, vars uppgift bör vara att ge
samhället sitt arbete, men vars uppgift inte borde
vara att arbeta för enskildas och enskilda
klassers personliga, mer eller mindre snikna intressen.
Till en hundratusenhövad folkvilja är det
ävenledes en konungs plikt att lyssna eller den som
innehar funktionen att benåda. Benådning här
är detsamma som att öva rättvisa, att
tillrättaställa en dom, som aldrig bort förekomma.
Ungdom skall inte behandlas som förhärdade
brottslingar.

Amnesti ges naturligtvis icke utan anledning.
Men är det icke anledning nog att en hel
folkklass framträder som målsman och gör
framställning om amnesti. Man har sökt framställa
amnestikravet medelst en masspetition som en
tiggarväg som arbetarklassen skulle ha beträtt. Men
denna uppfattning får nog skrivas på en
bristande kännedom om vad amnesti egentligen innebär.
Ingen har tänkt på att tigga om nåd för de unga
männen. Men då det är statsöverhuvudet eller
kungen som ensam beviljar amnesti, låt vara i
statsrådet, så måste man på något sätt träffa
honom och därför har masspetitionen som uttryck
för en folkvilja sin stora betydelse som
påtrycknings-, men också endast som påtryckningsmedel.
En eventuell riksdagsskrivelse med hemställan om
de unga männens frigivning eger helt visst
samma betydelse som påtryckningsmedel, man må
för övrigt inta vilken ståndpunkt som hälst till
parlamentarismen. En dylik skrivelses avlåtande
vore ingen lagstiftningsfråga i vanlig mening. En
dylik skrivelse har förr en gång avlåtits,
nämligen 1765 under Adolf Fredriks regering, så att
sittande riksdag kan, om den vill, åberopa sig
på ett historiskt stöd för en ifrågasatt hemställan
om amnestibenådning för de unga männen.

Amnesti ges alltid utan några som hälst
förbehåll. I och med amnestins beviljande äro de
amnestibenådade fri, fullständigt fri, befriade från
alla efterräkningar, dem avfordrade löften och
villkor. I Carl Johans amnestikungörelse för
politiska förbrytare av år 1834 heter det även att
alla som amnestin angick, hade “hörsamlingen“
att ställa sig den till efterrättelse. Det
ankommer på de amnestibenådade själva huru de efter
frigivningen göra och låta. De äro likställda med
alla andra fria medborgare och stå som de under
lagarna. Att på förhand bestämma deras
handlingssätt eller låta så kallade
övervakningsmyndigheter föreskriva dem villkor som gå över
deras befogenhet ingår icke i begreppet amnesti.

De mindre fördomsfulla bland jurister —
jurister äro alltid fördomsfulla och de som inte är
det äro i själva värket inga jurister! — vilka
skrivit över benådningsrätten, betona med en viss
skärpa att amnesti och benådning överhuvud
taget icke skall betraktas som något ynnestbevis
utan som en akt av högre rättvisa, som en
utjämning av lagen sådan den bör vara men sådan
den icke är på grund av dess ofullkomlighet,
antingen denna så kallade ofullkomlighet består i
dess oändamålsenlighet eller i dess uppenbara
partiskhet.

*

Det skulle enligt en del tidningsorgan vara en
skam, ja t. o. m. en skändlighet att värka för de
unga männens frigivning. Man skulle därmed
taga det sociala brottet och mordet i försvar; de
unga männen framställas som martyrer för en
stor och rättvis sak och såmedelst skulle man
tvätta dem rena som lam och göra dem vita som
snö, såsom tidningsfrasen lyder. De unga
männen behöva varken tvättas rena eller göras till
martyrer, ty martyrer ha de varit alltifrån den
stund domen föll över dem. Man försvarar inte
häller det sociala brottet genom att arbeta för våra
tre Amaltheamän mer än det s. k. politiska
brottet, om vars förövare den kände italienske
kriminalisten Lombroso yttrat att han under vissa
förhållanden kan vara det mänskliga framstegets
sanna förkämpe. Lombroso underförstod här den
ideelle politiske förbrytaren, han som begår ett
politiskt brott av omisskännliga ideella skäl och
bevekelsegrunder. För övrigt ha, om ock
undantagsvis, både militära och politiska amnestier blivit
utfärdade i vårt land, så det är inte för mycket
begärt att fordra en social amnesti för våra tre
Amaltheamän.

Är det en skam att värka för de unga
männens frigivning, så vill jag för min del svara att
det vore en ännu större skam att lägga armarna
i kors och ingenting göra för de unga männen,
vilka begingo sin handling som reaktion mot ett
av militär och polis omgärdat övermäktigt
arbetsgivarevälde, som hänsynslöst undertryckte
kämpande arbetare; arbetare vilka kämpade för en
smula bättre levnadsvillkor.

Opinionsrörelsen för våra tre Amaltheamän har
nu pågått över ett år. Den 28 januari 1913
utgav den syndikalistiska centralorganisationen sitt
manifest till Sverges fackligt organiserade
arbetare, ett par månader senare eller den 10 april
tillsattes i Stockholm å ett gemensamt möte med
styrelserna för huvudstadens
arbetarorganisationer en Amaltheakommitté. Dessförinnan hade
prof. Knut Wicksell redan under 1912 hållit i
Malmö, Kävlinge m. fl. platser i Skåne föredrag
om nåd och amnesti. Det börjar alltså lida på
tiden att saken får sin lösning i ena eller andra
avseendet.

Anton Nilssons dröm vill jag därför hoppas
nu snart må bli förvärkligad. Han skrev medan
han satt å Karlskrona fängelse, innan han alltså
överflyttats till Långholmen, till sin vän Axel
Holmström: “En natt drömde jag en märklig
dröm. Jag drömde nämligen att
arbetarorganisationerna satte en gräns för vår fångenskap.
Måtte denna dröm bli värklighet, så att jag och
mina två kamrater åter må komma ut i det fria“.

*

Den opinionsrörelse som nu pågår för våra
tre Amaltheamäns frigivning borde i själva
värket få utveckla sig till en opinionsrörelse mot
hela vårt straffväsende. De straff som nu
användas äro en sista rest av tusenårig tortyr, mildrad
genom tiderna men som alltjämt eger bestånd,
den må ges vilka vackra och klingande namn
som hälst.

För omkring 160 år sedan gjorde den franska
rättvisan sig skyldig till ett s. k. justismord,
vilket bragte Italiens och Frankrikes lärda och
filosofiska värld i uppror. Beccaria skrev med
anledning därav sin världsbekanta bok om brott
och straff, som bland en mängd andra språk
även översatts till svenskan. Och Voltaire, den
bekante franske upplysningsfilosofen, undrade i
anledning av detta justismord huruvida inte den
bästa av all lagstiftning ändå vore att icke alls
ha några lagar utan låta dessa ersättas med de
styrandes samvete och sunda förstånd. Men då
skola de styrande också ha samvete och förstånd,
vilket icke alltid är fallet! Offret för
justismordet var en större köpman, som oskyldig dömdes
till döden medelst rådbråkning; och skulle han
dessförinnan även undergå tortyr.

Kring den till döds torterade oskyldiga mannens
namn växte upp en opinionsrörelse mot de över
all beskrivning grymma kropps- och livsstraffen,
vilka då voro lika vanliga som våra dagars
frihetsstraff: fängelse och tukthus. Beccarias
ovannämnad bok, som bekämpade dödsstraffet
tortyren, stympningsstraffen, ärelöshetssträffen o. s. v.,
bildade epok i den då gällande bloddrypande
strafflagstiftningens historia i alla land, även i Sverge.
Det nu gängse och flitigt begagnade talet om
strafflagstiftningens humanisering förskriver sig från
denna tid. I stället för strafflagstiftningens
humanisering borde vi ha kommit så långt att vi på
allvar kunde tala om dess avskaffande.
Beccarias paroll löd: förminskning av alla och
avskaffande av vissa straff. Sedan har en
straffrättsskola uppstått, nämligen Ferris positiva skola,
vars paroll lyder: brottens förminskning medelst
en rad preventivåtgärder. Genom vissa åtgärder
av politisk, ekonomisk och pedagogisk natur skulle
man söka förekomma brott. Dessa åtgärder skulle
sammanföras i en särskild lag, i en s. k. preventivlag,
codex praeventivus, som skulle vara ämnad att
göra, om icke helt och hållet så likväl till större
delen en strafflag överflödig.

Framtidens rättsuppfattning vet icke av några
straff alls. Som dess paroll skulle man kunna
anföra Nils Herman Quidings nästan profetiska
ord: straff är onatur. Den dag skall komma, när
även det skall varda erkänt. Men hur snart?

Det beror på det så kallade allmänna
rättsmedvetandet, som man dyrkar nästan som en
fetisch, men som efter mitt förmenande vanligen
är mycket sovande, förslöat av vana, slentrian
och historiska traditioner.

Våra tre Amaltheamäns öde borde vara ägnat
att ge det allmänna rättsmedvetandet en ny
riktning, skapa fram ett nytt rättsmedvetande hos
Sverges arbetarklass.

Det strafflidande de unga männen nu utstå
skulle då inte ha varit helt och hållet förfelat.

*

Bilaga. På samtliga möten, varest föredraget
hållits, har följande resolution enhälligt blivit
antagen:

Att genom Amaltheakommittéerna i landets olika delar
agitationen för de tre unga Amaltheamännens frigivning
fortfarande bedrives med all erforderlig kraft;

att män och kvinnor uppmanas mangrannt skriva sina namn
på amnestilistorna, så att vi kunna åberopa oss på en stor
och stark folkopinion;

att amnestikravet föres på tal vid allmänna möten och
sammankomster, lika väl vid fackföreningsmöten som vid
politiska möten, vid kommunmöten som vid klubbmöten, vid
distriktsmöten som vid valmöten, samt om möjligt
kombineras samman med resolutionsuttalanden som vid
ifrågavarande möten kunna ifrågakomma;

att riksdagens socialdemokratiska partigrupp gör allt vad
i dess makt står att få amnestikravet framfört i riksdagen,
eventuellt en riksdagsskrivelse avlåten till k. m:t med
anhållan om amnestibenådning för de tre unga männen;

att arbetarpressen av alla kulörer ägnar amnestikravet all
vederbörlig uppmärksamhet och att den ger opinionsrörelsen
sitt bistånd;

att, om masspetitionen till konungen om de unga männens
frigivning lämnas utan avseende, amnestikravet på nytt
upptages till behandling av fackföreningsorganisationer,
kommuner, klubbar och ungdomsförbund, Verdandiloger och

organisationer i övrigt som inse det berättigade i
amnestikravets förvärkligande;

att sålunda förberedd en konferens av ombud för landets
samtliga socialistiska arbetarorganisationer sammankallas
exempelvis av Stockholms Amaltheakommitté till
Överläggning om amnestikravets lösning samt

att amnestikravet på de nu nämnda olika stadierna må
få en så rask och beslutsam behandling att de unga männens
frigivning kan få motses inom år och dag.

Under en diskussion å mötet i Tomelilla den 4
april framkom förslag om att under hänvisning till
momentet i resolutionen angående sakens
upptagande i riksdagen även tillställa å mötets vägnar
ordföranden för den socialdemokratiska
riksdagsgruppen en särskild skrivelse om att mötet
önskade dess riksdagsbehandling och såvitt möjligt
en riksdagsskrivelse avlåten till regeringen med
anhållan om amnestibenådning för
Amaltheamännen. Förslaget antogs och har antagits även å
andra möten, varest jag hade tillfälle att omnämna
ifrågavarande förslag i Tomelilla.



A. J. Lindgrens Boktryckeri.

