31:sta -- 35:te tusendet

Till krig emot kriget!

Betänkan
Eder!

Ett bref till
krigets män och tsaren
af
LEO TOLSTOY

Stockholm, Björck & Börjesson.

Pris 25 öre.

Betänken Eder!


Hur kunna kristna upplysta människor
predika kriget?

Återigen krig! Återigen lidanden till ingens fromma,
alldeles opåkallade. Återigen svek, återigen allmän
fördumning och brutalisering af människorna.

Människor, som äro skilda från hvarandra af
tusentals mil, hundratusentals sådana människor (å ena sidan
buddhister, hvilkas lag förbjuder dödandet icke blott af
människor utan äfven af djur, å andra sidan kristne,
som bekänna broderskapets och kärlekens lag) jaga
efter hvarandra som vilda djur till lands och vatten för
att döda, stympa och tortera hvarandra på det mest
grymma sätt. Hvad kan detta vara? Är det dröm
eller verklighet? Någonting äger rum, som icke borde,
som icke skulle kunna äga rum. Man önskar kunna
tro, att det är en dröm och vakna upp ifrån den.

Men nej, det är icke en dröm, det är en
förskräcklig verklighet!

Man skulle kunna förstå, hur en fattig, ouppfostrad,
bedragen japan, som tagits från sitt fält och bibragts
den läran, att buddhismen icke består i medlidande med
allt som lefver, utan i offer till afgudar, och huru en
lika olärd stackare från Tula eller Nisjni-Novgorod,
som man lärt att kristendomen består i att dyrka
Kristus, madonnan och helgonen, man kan förstå, huru
dessa olyckliga, af århundradens våld och bedrägerier,
kommit att betrakta världens största brott -- dödandet
af sina bröder -- som en dygdig handling, att de
kunna begå dessa förskräckliga dåd utan att betrakta
sig själfva såsom brottsliga, när de så göra.

Men huru kunna s. k. upplysta människor predika
kriget, deltaga i detsamma och, värst af allt, utan att
själfva lida krigets förfärligheter ägga andra till
detsamma, sända sina olyckliga, bedragna bröder till strids?
Dessa s. k. kristna kunna omöjligen vara okunniga om,
jag vill icke säga den kristna lagen, om de betrakta
sig själfva såsom kristna, men allt det som har skrifvits,
som har sagts och säges om krigets grymhet,
ändamålslöshet och meningslöshet. De betraktas såsom upplysta
människor just emedan de veta detta. Flertalet af dem
ha själfva skrifvit och talat om detta. För att icke tala
om Haag-konferensen, som frammanade den eviga freden,
eller alla böcker, pamfletter, tidningsartiklar och tal,
som påvisa möjligheten att slita de internationella tvisterna
genom internationell skiljedom, så kan ingen upplyst
människa vara okunnig om, att den universella
konkurrensen i nationernas rustningar oundvikligen måste leda
desamma till ändlösa krig eller till allmän bankrutt eller
också till båda delarna. De måste ovilkorligen veta,
att vid sidan af den meningslösa, ändamålslösa utgiften
af milliontals rubel, d. v. s. af mänskligt arbete för
förberedelserna till kriget, så bortryckas under själfva
kriget millioner af de mest energiska och kraftiga män
i den period af lifvet, som bäst egnar sig för
produktiva ändamål. (Under det gångna århundradets krig
omkommo 14,000,000 människor.) Upplysta människor
kunna icke annat än veta, att krigsorsakerna alltid äro
sådana, att de icke blott icke äro värda människolif,
utan icke en hundradedel af allt det som kriget kostar;
(i kriget för negrernas emancipation utgafs mycket mera
penningar än det som skulle behöfts för att friköpa
negrerna ur slafveriet).

En hvar vet och kan icke annat än veta, att krigen
framför allt depravera och brutalisera människorna, i
det de frammana de lägsta djuriska instinkterna. En
hvar känner svagheten hos de argument, som anföras
till förmån för kriget af De Maistre, Moltke och andra,
ty de äro alla grundade på den sofismen, att det i
hvarje mänsklig olycka är möjligt att finna ett
förmånligt moment, eller eljes på den ytterst godtyckliga
försäkran, att krig alltid existerat och därför alltid måste
existera, såsom om människornas dåliga handlingar
rättfärdigas genom de fördelar eller den nytta, som de
medföra, eller genom insikten att de begåtts under en
lång följd af år. Alla s. k. upplysta män veta allt
detta. Så börjar plötsligen kriget, och allt detta
glömmes, och samma män, som senast i går erkände
krigens grymhet, ändamålslöshet, meningslöshet, de tänka,
tala och skrifva nu blott om att döda så många
människor som möjligt, om att ruinera och utarma det
största möjliga belopp af det mänskliga arbetets
produkter och att så mycket som möjligt uppväcka hatets
passioner hos dessa fredliga, harmlösa, idoga män, som
genom sitt arbete föda, kläda och uppehålla dessa
samma halfupplysta människor, som drifva dem till dessa
rysliga dåd emot deras samvete, välfärd och tro.

*



Hyckleri och lögner för att rättfärdiga
dödandet.

Någonting äger rum, som är omöjligt och ofattligt
till sin dumhet, grymhet och falskhet. Den ryske
tsaren, samme man, som tillropade alla folk i fredens
namn, tillkännagifver offentligen, att trots alla hans
ansträngningar att upprätthålla den för hans hjärta så dyra
freden (hvilka ansträngningar taga sig uttryck i
röfvandet af andra folks land och i arméernas stärkande för
att bibehålla besittningen af dessa stulna länder), att
han på grund af japanernas anfall befaller, att detsamma
skall göras emot japanerna, som de börjat göra mot
ryssarne, d. v. s. att de skola slaktas, och vid
tillkännagifvandet af denna uppfordran till mord nämner
han gud, bedjande om gudomlig välsignelse öfver det
mest förskräckliga brott i världen. Den japanske
kejsaren har proklamerat detsamma i förhållande till
ryssarne.

Vetenskapsmän och lagkunniga män (hrr Muraviev
och Martens) söka ihärdigt bevisa, att i den nyss skedda
uppfordran till alla folk till allmän fred samt den
nuvarande äggelsen till krig icke ligger någon motsägelse.
På sitt förfinade franska språk publicera och utsända
diplomaterna cirkulär, i hvilka de omständligt och ifrigt
visa, (ehuru de veta, att ingen tror dem) att efter alla
ansträngningar att upprätthålla fredliga förbindelser (i
verkligheten efter alla ansträngningar att bedraga andra
länder), så har den ryska regeringen drifvits att taga
sin tillflykt till det enda medlet för en rationell lösning
af frågan — d. v. s. att mörda människor. Samma sak
skrifves af japanska diplomater. Ryska vetenskapsmän,
historici och filosofer å sin sida, hvilka jämföra det
förflutna med det närvarande, härleda ur dessa
jämförelser djupsinniga slutsatser och dryfta i oändlighet
lagarne för nationernas rörelse, förhållandet mellan den
gula och hvita rasen eller mellan kristendom och
buddhism, och rättfärdiga på basen af dessa deduktioner
och resonnemang den gula rasens nedslaktande af de
kristne, medan på samma sätt de japanska
vetenskapsmännen och filosoferna rättfärdiga nedslaktandet af dem,
som höra till den hvita rasen. Journalister söka, utan
att dölja sin glädje att öfverträffa hvarandra och utan
att rygga tillbaka för någon lögn, huru skamlig och
genomskinlig den än är, att på alla sätt visa, att
ryssarne endast äro goda och starka och rättvisa i

hvarje hänseende, och att japanerna äro orättvisa och
svaga och dåliga i hvarje hänseende, och att alla de
äro dåliga, som äro fientliga eller kunna blifva fientliga
emot Ryssland, t. ex. engelsmännen och amerikanarne.
Och detsamma bevisas på samma sätt af japanerna och
deras anhängare i hvad som rör deras förhållande till
Ryssland.

För att icke nämna militären, som på grund af
sitt yrke förbereder mord, ha massor af s. k. upplyst folk
såsom professorer, sociala reformvänner, studenter,
adelsmän, köpmän, hvilka utan att därtill vara tvingade af
någonting eller någon, gifvit uttryck åt de mest bittra
och ringaktande känslor gent emot japanerna,
engelsmännen eller amerikanarne, mot hvilka de för helt kort
tid sedan voro antingen välsinnade eller likgiltiga; under
det att de utan den minsta påtryckning gifva luft åt
de mest usla, servila känslor för tsaren (för hvilken
de, minst sagdt, voro fullständigt likgiltiga), försäkrande
honom om sin obegränsade kärlek och sin
beredvillighet att offra sitt lif för hans intressen.

Denne olycklige, insnärjde unge man, erkänd som
ledare för 130 millioner människor, ständigt bedragen
och nödsakad att motsäga sig själf, tackar
förtroendefullt och välsignar de trupper, som han kallar sina
egna, till att mörda till försvar för länder, hvilka han
med än mindre rätt äfven kallar för sina. Alla förära
hvarandra afskyvärda helgonbilder, som icke blott ingen
bland de bildade tro på, utan som äfven de olärda
bönderna börja öfvergifva, -- alla buga sig i stoftet
inför dessa helgonbilder, kyssa dem och hålla pompösa
och svekfulla tal, som ingen i själfva verket tror på.

Rikt folk afstår från obetydliga delar af sin
orättfångna rikedom till fromma för mördandet eller som
bidrag till organiserandet af hjälp i samband därmed.
Och de fattige, af hvilka regeringen årligen
utkräfver två milliarder rubel, anse det nödvändigt att göra
sammalunda och skänka också sin skärf. Regeringen
upphetsar och uppmuntrar hopar af dagdrifvare, som
draga genom gatorna med tsarens porträtt, sjungande
och hurrande, och som under patriotismens täckmantel
få lof att begå alla möjliga excesser! Öfver hela
Ryssland, från palatset till den mest aflägsna landsby,
anropa kyrkans tjänare, som kalla sig själfva kristna, den
gud, som uppmanat oss att älska våra fiender — själfva
kärlekens gud, — att hjälpa djäfvulen i hans verk till
människoslaktandets befrämjande.

Döfvade af böner, predikningar, uppmaningar,
processioner, målningar och tidningar, lämnar kanonmaten
— hundratusen män, klädda i uniform och försedda med
olika mordvapen — sina föräldrar, hustrur och barn,
och gå med ångest i hjärtat och med konstlad
käckhet dit, där de med risk för sina egna lif skola begå
den förfärliga handlingen att döda människor, som de
icke känna och som icke gjort dem något ondt. Och
de ledsagas af läkare och sjuksköterskor, hvilka på något
sätt inbilla sig, att de icke hemma kunna bispringa
enkla, fridsamma, lidande människor, utan endast dem,
som ha till uppgift att slakta hvarandra. De, som
stanna kvar hemma, glädjas åt nyheter om
människomördandet, och när de erfara, att många japaner blifvit
dödade, tacka de någon, som de kalla gud.

Allt detta betraktas icke blott som yttringar af
upphöjda känslor, utan de, som taga afstånd från dylika
yttringar, bli, om de framhärda uti att taga människorna
ur deras villfarelse, ansedda som förrädare och
förförare och löpa fara att bli skymfade och misshandlade
af en förvildad hop, som till försvar för sitt vanvett
och sin grymhet icke äga andra vapen än den råa
styrkan.

*


De kristna krigsmännens onda samvete.

Det är, som om det aldrig existerat hvarken någon
Voltaire eller Montaigne eller Pascal eller Swift eller
Kant eller hundratals andra skriftställare, som med stor
styrka ådagalagt krigets galenskap och gagnlöshet, och
som utmålat dess grymhet, omoraliskhet och barbari.
Och, än mer, det är, som om Jesus och hans lära om
människors brödraskap, kärlek till gud och människor
aldrig funnits till.

Man må återkalla allt detta i minnet och öfverskåda
det, som nu äger rum, och man gripes af fasa mindre
öfver krigets styggelse än öfver det, som är den mest
fasansfulla af alla fasor — insikten om det mänskliga
förnuftets vanmakt.

Det enda, som skiljer människan från djuret, det,
som utgör hennes förtjänst — hennes förnuft —
befinnes vara en obehöflig och icke blott onyttig, utan
skadlig, fördärflig gåfva, som rent af hindrar
handlingsfriheten likt en tygel, som fallit ned från en hästs
hufvud, snärjt sig kring hans ben och endast oroar
honom.

Det är begripligt, att en hedning, en grek, en
romare, ja en medeltida kristen, okunnig om evangeliet
och blindt troende på kyrkans föreskrifter, måste strida
och därvid yfvas öfver sina krigiska bedrifter. Men
hur kan en troende kristen eller t. o. m. en skeptiker,
som ofrivilligt genomträngts af de kristna ideal om
mänsklighetens brödraskap och kärlek, hvilka inspirerat
vår tids filosofer, moralister och konstnärer, — huru
kan en sådan fatta ett gevär eller stå vid en kanon
och sikta på en hop af sina människobröder, åstundande
att döda så många af dem som möjligt?

Assyrierna, romarne eller grekerna må ha varit
öfvertygade om att de, när de kämpade, handlade icke
blott i öfverensstämmelse med sitt samvete, utan äfven
att de utförde en rättskaffens handling. Men antingen
vi önska det eller ej, äro vi kristne, och huru än
kristendomen må ha blifvit förvrängd, kan dess allmänna
anda icke annat än lyfta oss upp till det högre plan af
förnuft, hvarifrån vi icke längre kunna undgå att med
hela vår varelse känna icke allenast krigets
meningslöshet och grymhet, utan ock att det fullständigt strider
emot allt hvad vi anse godt och rätt. Därför kunna
vi icke handla som de andra: med förtröstan, fasthet och
sinneslugn och utan medvetande om vår brottslighet,
utan den förtviflade känslan hos en mördare, som, då
han börjat att döda sitt offer och i djupet af sin själ
känner sin gärnings brottslighet, söker döfva eller
upphetsa sig för att bättre bli i stånd att fullborda sitt
fasansfulla dåd. All den onaturliga, feberaktiga,
vansinniga upphetsning, som nu gripit de sysslolösa högre
ryska kretsarna, är blott symptom på deras insikt om
brottsligheten i det verk, som håller på att utföras.
Alla dessa fräcka, lögnaktiga tal om hängifvenhet för
och dyrkan af monarken, om redobogenheten af att offra
lifvet (eller rättare andra människors lif och icke sitt
eget); alla dessa löften att försvara ett land, som icke
tillhör någon af dem; alla dessa meningslösa
välsignelser öfver hvarandra med olika baner och vidunderliga
helgonbilder; alla dessa Te Deum; alla dessa
utskrifningar af blanketter och tillredningar af bandager; alla
dessa afdelningar af sjuksköterskor; alla dessa bidrag
till flottan och Röda korset, erbjudna till regeringen,
hvars direkta plikt det är (under det den har
möjligheten att från folket insamla så mycket pengar den
behöfver), att sedan den förklarat krig, organisera den
flotta, som kräfves, och vidtaga anstalter för att
mottaga de sårade; alla dessa på slaviska språket hållna,
pompösa, meningslösa och hädiska böner, hvilka medelst
tidningarna spridas i de olika städerna, som viktiga
nyheter: alla dessa processioner, rop på
nationalhymnen, hurrarop; all denna förskräckliga, förtviflade
tidningslögnaktighet, som, alldenstund den är allmän, icke
behöfver frukta för att afslöjas; all denna bedöfning
och förvildning, som nu behärskar de högre ryska
klasserna och som gradvis nedtränger äfven till massorna;
allt detta är blott symptom på det skuldbelastade
medvetandet om den fasansfulla handling, som håller på att
begås.

Den spontana känslan säger människorna, att det,
som de äro i färd med att göra, icke bör ske. Men
liksom mördaren, som börjat döda sitt offer, icke kan
häjda sig, så inbillar sig nu det ryska folket, att det
faktum, att mordgärningen börjat, är ett oomkullkastligt
argument för kriget. Kriget har börjat och därför skall
det fortsättas. Så ter det sig för enkla, i mörker höljda,
obildade människor, som handla under inflytandet af de
små lidelserna och den bedöfning de utsatts för. På
alldeles samma väg söka vår tids mest bildade människor
argument för att bevisa, att människan icke äger en
fri vilja och att hon därför, äfven om hon förstår, att
det verk, hon begynt, är ondt, icke längre kan
underlåta att fullfölja det.

Och bländade, förvildade människor fortsätta sitt
fasansfulla verk.

*



När man dödar i fäderneslandets namn.

Fråga en soldat, en menig, en korpral, en
underofficer, som öfvergifvit sina gamla föräldrar, sin maka,
sina barn, hvarför han är beredd att döda människor,
som han icke känner, så skall han att börja med bli
förvånad öfver er fråga. Han är soldat, han har svurit
soldateden, och det är hans plikt att utföra sina
öfverordnades befallningar. Om ni säger honom, att krig
— d. v. s. nedslaktande af människor — icke
öfverensstämmer med budet: »Du skall icke dräpa», så skall
han svara: »Men om de våra bli angipna — skall jag
icke strida för konungen — för den rätta tron?» En
af dem jag frågade, svarade: »Om fienden anfaller det
som är heligt?» — »Hvad menar ni, frågade jag.» —
»Till exempel fanan.») Söker ni förklara för en sådan
soldat, att guds bud icke är blott viktigare än baneret,
utan viktigare än allt annat i världen, så tystnar han,
eller också blir han ond och anmäler er för
myndigheterna.

Fråga en officer, en general, hvarför han går ut i
kriget. Han skall svara er, att han är militär och att
militären är nödvändig för fosterlandets försvar. Att
mord icke öfverensstämmer med den kristna lagen
bekymrar honom icke, då han antingen icke tror på denna
lag, eller om han tror, så är det icke på lagen själf,
utan på den tolkning, som man gifvit denna lag. Men
framför allt skall han liksom soldaten, som svar på en
personlig fråga, hvad han själf borde göra, ständigt
draga fram den allmänna frågan om staten, om
fosterlandet. »I närvarande ögonblick, då fosterlandet är i
fara, så skall man handla, icke resonnera», skall han
svara.

Fråga diplomaterna, hvilka genom sina listigheter
förbereda kriget, hvarför de göra det. De skola säga
er, att syftet med deras verksamhet är att etablera fred
mellan nationerna och att detta syfte icke uppnås genom
ideella, orealiserbara teorier, utan genom diplomatisk
verksamhet och beredskap för kriget. Och liksom
militären vid frågan om hans eget handligssätt framskjuter
den allmänna frågan, så tala äfven diplomaterna om
Rysslands intressen, om andra makters samvetslöshet
om jämvikten mellan makterna i Europa, men icke om
sin egen belägenhet och verksamhet,

Fråga journalisterna, hvarför de genom sina artiklar
ägga människorna till krig, så skola de säga, att krig
i allmänhet äro nödvändiga och nyttiga, särskilt det nu
pågående kriget, och de skola bekräfta sin mening med
dimmiga patriotiska fraser, och precis som militären
och diplomaten skall han på frågan, hvarför han, en
journalist, en viss individ, en lefvande människa, handlar
på ett visst sätt, tala om nationens allmänna intressen,
om staten, civilisationen, den hvita rasen. På samma sätt
skola alla de som förbereda krig förklara sitt deltagande
i detta arbete. De skola kanhända medgifva, att det
vore önskvärdt att utrota kriget, men för närvarande
är detta omöjligt. För närvarande äro de som ryssar
och som män, hvilka innehafva vissa befattningar,
såsom hufvudmän för adeln, representanter för den lokala
själfstyrelsen, doktorer, arbetare i Röda korsets tjänst,
pliktige att handla och icke att resonnera. »Det är
icke tid nu att resonnera och tänka på sig själf», skola
de säga, »då ett stort gemensamt arbete skall göras».
Detsamma skall tsaren säga, hvilken till synes är
ansvarig för alltsammans. Han skall liksom soldaten bli
förvånad öfver frågan, hvarför krig nu är nödvändigt.
Han skall icke ens medgifva, att kriget nu kunde
afslutas. Han skall säga, att han icke kan underlåta att
utföra det, som begäres af honom af hela nationen, att,
ehuru han erkänner, att krig är ett stort ondt samt har
begagnat och kommer att begagna alla möjliga medel
för att utrota det, — så kunde han i detta fall icke
underlåta att förklara krig och han kan icke låta bli
att fortsätta det. Det är nödvändigt för Rysslands
välfärd och ära.

Hvar och en af dessa män skall på frågan, hvarför
han, den eller den, Ivan, Peter, Nikolaus, ehuru han
erkänner såsom förbindande för sig den kristna lagen,
hvilken icke blott förbjuder människan att döda sin
granne, utan befaller att man skall älska honom, tjäna
honom, hvarför han tillåter sig deltaga i kriget — d. v. s.
i våld, plundring, mord — han skall ofelbart svara
detsamma: att han handlar så i fosterlandets namn, eller i
sin tros, sin eds, sin heders, sin civilisations namn eller
för hela mänsklighetens framtida välfärd, — i allmänhet
något abstrakt och obestämdt. Dessutom äro dessa
människor ständigt så ifrigt upptagna antingen af
krigsförberedelser eller af organisering af kriget eller af 
diskussioner om detsamma, att de under sin lediga tid
endast kunna hvila från arbetet och icke ha tid att
sysselsätta sig med diskussioner om sitt lif, betraktande
sådana diskussioner som fruktlösa.

*



Mänskligheten störtar fram mot en afgrund.

Vår kristna världs och vår tids människor äro lika
en man som, sedan han tagit miste om det riktiga
vägskälet, blir, ju längre han går framåt, öfvertygad om
att han går orätt väg. Men ju större hans tvifvel är,
dess snabbare och mera förtvifladt skyndar han på,
tröstande sig med tanken, att han ändå skall hamna
någonstans. Men den tid kommer, då det blir alldeles
klart, att den väg, längs hvilken han går, endast skall
leda honom till ett bråddjup, som han redan börjar se
framför sig.

I en sådan belägenhet befinner sig den kristna
världen i vår tid. Det är alldeles tydligt, att om vi
fortsätta att lefva såsom vi nu lefva, ledda så väl i
vårt privata lif som i de olika staternas lif endast af
sträfvandet efter välfärd för oss själfva och för vår stat
samt tro oss som nu kunna betrygga denna välfärd
genom våld, då skola vi oundvikligen öka de
våldsmedel, som den ene kan använda mot den andre och
stat emot stat; då skola vi för det första mera och
mera bli regerade samt öfverföra större delen af vår
produktionsförmåga på rustningar, och för det andra
skola vi genom att i ömsesidiga krig döda våra i
fysiskt hänseende bäst utvecklade män blifva mera och
mera degenererade och moraliskt depraverade.

Att detta skall bli fallet, om vi icke ändra vårt lif,
är lika säkert som det är matematiskt visst, att två icke
parallella linjer måste mötas. Men detta är icke blott
teoretiskt sant i vår tid, det börjar bli säkert icke blott
för tanken utan äfven för det allmänna medvetandet.
Den afgrund, mot hvilken vi vandra, börjar redan blifva
synlig för oss och de mest enkla, ofilosofiska och
obildade människor kunna icke underlåta att se, att vi
genom att beväpna oss mot hvarandra och slakta
hvarandra i krig likt spindlar i nätet icke kunna uträtta
något annat än förstöra hvarandra.

En uppriktig, förnuftig man kan icke längre trösta
sig med tanken att tingen kunna förbättras, såsom man
förr antog, genom ett universellt rike sådant som Roms
eller Karl den stores eller Napoleons eller genom
påfvens medeltida andliga makt eller genom heliga
allianser, genom den europeiska konsertens politiska jämvikt
och genom fredliga internationella tribunal eller, som
några hafva tänkt, genom den militära maktens ökande
och de nyuppfunna förfärliga förstörelsemedlen.

Det är omöjligt att organisera ett universellt
kejsardöme eller en republik, bestående af Europas stater,
då de olika nationaliteterna aldrig skola gå in på att
förena sig till en enda stat. Att organisera
internationella domstolar för att slita internationella tvister? Men
hvem skall framtvinga lydnad för domstolens utslag hos
en tvistande part, som har en organiserad armé på
millioner människor? Att afväpna? Ingen önskar det
eller vill börja. Att upprinna ännu mera förfärliga
förstörelsevapen? Ballonger med bomber, fyllda af
kväfvande gaser, bomber som människorna skola låta regna
ned öfver hvarandra från höjden? Hvad som än må
uppfinnas, så skola alla stater beväpna sig med samma
förstörelsevapen. Och kanonfödan, som efter kalla
vapen underkastade sig kulor och undergifvet utsatte sig
för bomber, granater, långtgående kanoner, mitraljöser,
minor, skall också göra sig till offer för bomber, fyllda
med kväfvande gaser, som ösas ned från ballonger.

Intet visar mera tydligt än herrar Muravievs och
Martens' tal om det japanska kriget såsom icke
stridande emot Haag-konferensen — intet visar tydligare
än dessa tal, till hvilken grad i vår tid medlet för
tankars öfverförande, talet, förvränges och huru förmågan
af klart, förnuftigt tänkande alldeles gått förlorad. Tanke
och tal nyttjas icke i syfte att tjäna som en ledning
för mänsklig verksamhet utan för att rättfärdiga hvarje
verksamhet, huru grym den än må vara. Boerkriget
och det nuvarande japanska kriget, som i hvarje
ögonblick som helst kan öfvergå till en universell
nedslaktning, hafva satt detta utom allt tvifvel. Alla
antimilitaristiska diskussioner kunna lika litet bidraga till
krigets upphörande som de mest vältaliga och öfvertygande
argument riktade till två hundar och af innehåll, att
det vore bättre att dela köttstycket, om hvilket de strida,
än att tilltyga hvarandra och förlora köttstycket, hvilket
kommer att snappas upp af någon förbipasserande hund,
som icke deltager i striden.

Vi störta framåt mot afgrunden, vi kunna icke
stanna, vi närma oss dess rand.

För hvarje förnuftig man, som reflekterar på den
belägenhet, i hvilken mänskligheten nu befinner sig
och mot hvilken afgrund den oundvikligen närmar sig,
kan det icke annat än vara tydligt, att det icke finnes
någon praktisk utväg ur detta läge, att man icke kan 
uttänka någon kombination, som kunde rädda oss från
det fördärf, emot hvilket vi oundvikligen hasta.

För att icke nämna de ekonomiska problem, som
blifva mera och mera invecklade, visa de ömsesidiga
relationerna mellan de makter, som beväpna sig emot
hvarandra och äro beredda att i hvarje ögonblick störta
sig i krig, klart och tydligt emot den säkra undergång,
som all s. k. civiliserad mänsklighet går till mötes.

Hvad är då att göra?

*



»Innan jag är kejsare, är jag guds arbetare.»

För två tusen år sedan sade Johannes döparen
och Jesus till människorna: Tiden är fullbordad och
guds rike är nära, betänken Eder och tron på
evangeliet, och om I icke betänken Eder, så skolen I alla
förgås.

Men människorna lyssnade icke till dem, och den
undergång, som de talade om, är redan nära för
handen. Och vi, män af vår tid, kunna icke annat än se
det. Vi hålla redan på att förgås och därför kunna vi
icke lämna detta — till tiden gamla, men för oss nya
— frälsningsmedel obeaktadt. Vi kunna icke annat än
se, att utom alla andra olyckor, som hafva sin
upprinnelse i vårt dåliga och oförnuftiga lif, så måste de
militära rustningarne enbart och de krig, som uppstå
på grund af dem, oundvikligen fördärfva oss. Vi kunna
icke annat än se, att alla medel till undflykt från detta
onda befinnas och måste befinnas vara ineffektiva och
att denna ödesdigra situation, i hvilken nationerna
beväpna sig emot hvarandra, icke ständigt kan fortfara.
Och därför hänföra sig Jesu ord till oss och vår tid
mera än till någon annan människa eller någon
annan tid.

Jesus sade »Betänken Eder», d. v. s.: »Låt hvarje
man afbryta det arbete, som han har för händer, och
fråga: Hvem är jag, hvarifrån har jag kommit och
hvari består min bestämmelse? Och sedan du
besvarat dessa frågor, så afgör i enlighet med svaret om
det, som du gör, står i samklang med din bestämmelse».
Och hvarje man af vår värld och vår tid, som känner
Kristi lära, behöfver blott för en minut afbryta sin
verksamhet, glömma den förmåga, som han af
människorna anses innehafva, det vare kejsaren, soldaten,
ministern eller journalisten, samt allvarligt fråga sig,
hvem han är och hvad som är hans bestämmelse —
för att börja betvifla nyttigheten, lagligheten och
förnuftigheten af hans handlande. »Innan jag är kejsare,
soldat, minister eller journalist», måste hvarje människa
i vår tid och i den kristna världen säga, »innan jag
är något af detta, så är jag en man, d. v. s. ett
organiskt väsen, sänd af den högre viljan till ett i rum och
tid ändlöst universum för att, sedan jag stannat där ett
ögonblick, dö, d. v. s. försvinna ifrån världen. Och
därför äro dessa personliga, sociala och äfven
universella mål, som jag uppställer för mig och som
människorna uppställa för mig, allesammans obetydliga i
betraktande af lifvets korthet så väl som universums
oändliga lif samt böra underordnas under det högre mål,
för hvars uppnående jag är satt i världen. Detta
yttersta mål är på grund af min ofullkomlighet
oåtkomligt för mig, men det finnes (liksom det måste finnas
ett ändamål med allt som existerar) och min uppgift är
att vara dess verktyg, d. v. s. min uppgift är att vara
en guds arbetare, att utföra hans arbete». Och sedan
man förstått denna bestämmelse, kan hvarje människa
af vår värld och tid, från kejsaren till soldaten, icke
annat än på ett annat sätt betrakta de plikter, som han
åtagit sig eller som andra människor ålagt honom.

»Innan jag kröntes, erkändes som kejsare», måste
kejsaren säga sig själf, »innan jag åtog mig att
fullgöra plikterna såsom statens öfverhufvud har jag genom
det blotta faktum, att jag lefver, lofvat att utföra det,
som begäres af mig af den högre vilja, som sände mig
in i lifvet. Dessa kraf icke blott känner jag till utan
känner dem i mitt hjärta.

De bestå, sådana de uttryckts i den kristna lagen,
som jag bekänner, däri, att jag skall underkasta mig
guds vilja och utföra, hvad han fordrar af mig, att jag
skall älska min nästa och handla mot honom såsom
jag önskar, att han skall handla emot mig. Gör jag
det, — då jag regerar öfver människorna, föreskrifver
våld, afrättningar och det värsta af allt: krig?
Människorna säga mig, att jag bör göra detta. Men gud
säger, att jag bör göra något alldeles motsatt. Och
därför, huru mycket man än säger mig, att jag såsom
statens öfverhufvud måste utföra våldshandlingar,
påbjuda skatter, afrättningar och framför allt krig, d. v. s.
slaktandet af min nästa, så önskar jag ej och kan ej
göra dessa ting.»

Så måste soldaten säga sig, hvilken man uppmanar
att döda människor, och ministern, som ansåg det vara
sin plikt att förbereda kriget, och journalisten, som
äggade till kriget, och hvarje man, som ställer till sig
den frågan, hvem han är och hvad som är hans
bestämmelse. Och det ögonblick, då statens öfverhufvud
upphör att anordna krig, soldaten att slåss, ministern
att förbereda kriget och journalisten att ägga därtill,
då skall utan nya institutioner, anpassningar,
maktfördelning och internationella tribunal denna hopplösa
belägenhet, i hvilken människorna försatt sig, af sig själf
upphöra, icke blott i förhållande till kriget, utan äfven
till alla andra olyckor, som de själfva draga på sig.
Så att huru egendomligt detta än må vara, kan
den fullständigaste och säkraste befrielse från alla de
olyckor, som människorna ådraga sig, och från de
mest förskräckliga af dem alla, kriget, ernås icke
genom några yttre, allmänna åtgärder, utan endast genom
detta enkla vädjande till hvarje enskild mans samvete,
hvilket för ett tusen nio hundra år sedan föreslogs af
Jesus, — att hvarje människa må betänka sig och fråga
sig, hvem hon är, hvarför hon lefver och hvad hon
icke bör göra.

*



Det största onda, hvaraf nutidens människor
lida.

Det onda, af hvilket vår tids människor lida,
framkallas af det faktum, att majoriteten lefver utan det, som
endast skänker en förnuftig ledning för mänsklig
värksamhet, — utan religion. Icke den religion, som består
i tron på dogmer, i fullgörandet af ceremonier, hvilka
bringa en behaglig förströelse, tröst, stimulation, utan
den religion, som grundar människans förhållande till
världsaltet, till gud och därför gifver en allmän högre
ledning för all mänsklig värksamhet, och utan hvilken
människorna stå på djurens ståndpunkt och t. o. m.
lägre än de. Detta onda, som leder människorna till
oundviklig förstörelse, har i vår tid uppenbarat sig med
särskild styrka, emedan vår tids människor, sedan de
förlorat all förnuftig ledning i lifvet samt riktat alla
ansträngningar på uppfinningar och förbättringar
hufvudsakligen på den tekniska kunskapens områden hafva
inom sig utvecklat en enorm makt öfver naturens krafter;
men då de icke hafva någon ledning för den förnuftiga
användningen af denna makt, så hafva de helt naturligt
användt den för att tillfredsställa sina lägsta och mest
djuriska böjelser.

Beröfvade religionen, men ägande enorm makt
öfver naturens krafter likna människorna barn, hvilka
man gifvit krut eller explosiv gas till leksaker. Då
man betraktar den makt, som vår tids människor äga,
och det bruk de göra af den, så känner man, att de,
i betraktande af graden af deras moraliska utveckling
icke hafva någon rätt vare sig till bruket af järnvägar,
ånga, elektricitet, telefon, fotografi, trådlös telegrafi eller
ens till de simplare metoderna att fabricera järn och
stål, då alla dessa förbättringar och konster endast
användas för tillfredsställandet af deras lustar, till nöjen,
förströelser och till att förgöra hvarandra.

Hvad är då att göra? Att bortkasta alla dessa
förbättringar i lefnadssättet, all den makt, som
mänskligheten förvärfvat, att glömma allt hvad mänskligheten
lärt? Detta är omöjligt, huru skadligt än dessa
människoandens eröfringar begagnas; de äro fortfarande
eröfringar och ingen kan glömma dem. Att förändra
dessa system af nationer, hvilka bildats under
århundraden, och upprätta nya? Att uppfinna sådana nya
institutioner, som skulle hindra minoriteten från att
bedraga och exploatera majoriteten? Att utrota vetandet?
Allt detta har försökts att göras med stor energi. Alla
dessa uttänkta förbättringsmetoder representera
själfförglömmelsens förnämsta metoder och metoderna att
bortleda uppmärksamheten från medvetandet om oundviklig
undergång. Staternas gränser förändras, institutionerna
förändras, kunskaper utrotas, men inom andra gränser,
med andra organisationer, med ökadt vetande förblifva
människorna samma djur, beredda hvarje minut att slita
hvarandra i stycken, eller samma slafvar som de alltid
varit och alltid skola blifva, medan de fortsätta att ledas,
icke af religiöst samvete, utan af passioner, teorier och
yttre inflytelser,
Människan har intet val; hon måste vara slaf
under de mest samvetslösa och hänsynslösa bland
slafvar eller eljes guds tjänare, emedan det för människan
blott finnes ett medel att vara fri: — genom att förena
sin vilja med guds vilja. Människor, som sakna
religion, af hvilka några förkasta själfva religionen, medan
andra i religionen se dess yttre, vidunderliga ceremonier,
hvilka utträngt själfva religionen, och hvilka ledas endast
af sina personliga lustar, fruktan, mänskliga lagar och,
framför allt, af ömsesidig hypnotism, kunna icke
upphöra att vara djur eller slafvar, och inga yttre
ansträngningar kunna frigöra dem från detta läge, ty blott
religionen gör människan fri.

Och flertalet af vår tids människor äro beröfvade
densamma.

*



»Du skall älska din nästa såsom dig själf.»

»Men för att utrota det onda, af hvilket vi lida,
skulle det», säga de hvilka äro upptagna af olika
praktiska bestyr, »vara nödvändigt att icke blott ett fåtal
människor, utan alla människor betänkte sig, och att
de, sedan de det gjort, samfäldt skulle inse sin
bestämmelse ligga uti att utföra Guds vilja och tjäna
sin nästa.

Är detta möjligt? Icke blott möjligt, svara vi, utan
det är omöjligt, att detta icke skulle äga rum.

Det är omöjligt för människorna att icke betänka
sig, d. v. s. omöjligt, att hvarje enskild man icke skulle
ställa till sig den frågan, hvarför han lefver och hvem
han är, ty människan såsom ett förnuftigt väsen kan
icke lefva utan att söka veta, hvarför hon lefver, och
hon har alltid ställt till sig denna fråga och alltid, enligt
graden för sin utveckling, besvarat den i sina religiösa
läror. I vår tid framlockar den inre motsägelsen, som
människorna känna sig lefva uti, med särskild styrka
denna fråga och kräfver svar. Det är omöjligt för vår
tids människor att besvara denna fråga på annat sätt
än genom att erkänna lifvets lag vara att älska nästan
och betjäna honom, då detta i vår tid är det enda
förnuftiga svaret på frågan om det mänskliga lifvets mening,
och detta svar har redan för ett tusen nio hundra år
sedan uttryckts i den kristna religionen och är kändt
för mänsklighetens stora flertal.

Detta svar lefver på ett latent sätt i medvetandet
hos alla den kristna världens människor, men det tager
sig icke öppet uttryck och tjänar ej som ledning för
vårt lif blott därför att å ena sidan de, som hafva den
största auktoriteten, vetenskapsmännen, lefva under den
grofva villfarelsen, att religionen är ett tillfälligt och
redan öfvergifvet stadium i mänsklighetens utveckling
och att människorna kunna lefva utan religion, samt
inplanta denna villfarelse hos dem bland massorna, som
börja att bli uppfostrade; samt å andra sidan emedan
de, som sitta vid makten, ibland medvetet, men ofta
omedvetet (då de lefva i den villfarelsen, att den kristna
kyrkan är den kristna religionen), försöka att hos folket
underhålla och uppväcka de grofva vidskepligheter,
hvilka utgifvas som den kristna religionen.

Om endast dessa två villfarelser utrotades, så
skulle den hos vår tids människor allaredan latenta
sanna religionen blifva uppenbar och bindande.

För att bringa det därhän är det nödvändigt, å ena
sidan att vetenskapsmännen inse, att alla människors
broderskap samt regeln, att man ej skall göra mot
andra, hvad man ej vill att de skola göra mot en själf,
icke är en tillfällig idé ibland en mångfald andra
mänskliga teorier, som kan underordnas under hvilka andra
resonnemang som  hälst, utan att det är en obestridlig
princip, som står högre än de andra samt härflyter
ifrån det oföränderliga förhållande, hvari människan
står till den evige guden, samt är religion, all religion,
och därför ständigt tvingande.

Å andra sidan är det nödvändigt, att de, som
omedvetet eller medvetet predika grofva vidskepligheter
under kristendomens förklädnad, inse, att alla dessa
dogmer, sakrament och ceremonier, som de understödja
och predika, icke blott, såsom de tro, äro oskadliga,
utan att de äro i högsta grad skadliga, emedan de för
människan dölja den centrala, religiösa sanning, som
är uttryckt i utförandet af guds vilja, i tjänandet af
nästan, samt att regeln, att man skall handla emot
andra såsom man önskar att de skola handla mot en
själf, icke är en af den kristna religionens föreskrifter,
utan är hela den praktiska religionen, såsom det också
faktiskt säges i evangelierna.

För att bringa det därhän, att vår tids människor
enhälligt ställa till sig frågan om lifvets mening och
enhälligt besvara den, så är det endast nödvändigt, att
de som betrakta sig själfva som upplysta skola
upphöra att själfva tänka eller inplanta hos andra
generationer, att religionen är atavism, en kvarlefva från det
vilda stadiet, samt att för ett godt mänskligt lif
spridandet af kunskap är tillräcklig, d. v. s. dessa
människor böra förstå, att religionen är nödvändig för ett
godt mänsklighetens lif, samt att denna religion redan
existerar och lefver i vår tids människors medvetanden.
Människor, hvilka afsiktligt eller oafsiktligt fördumma
folket genom kyrkliga vidskepelser, torde upphöra att
göra så, samt erkänna, att det som är viktigt och
bindande för kristendomen icke är dopet eller nattvarden
eller bekännandet af dogmer o. s. v., utan endast
kärleken till gud och till nästan samt lydnad för budet,
att man skall göra mot andra hvad man önskar, att de
skola göra emot en själf — samt att i detta ligger
hela lagen och profeterna.

Om endast både de halfkristna och
vetenskapsmännen förstode och predikade för barnen och de
obildade dessa enkla, klara och nödvändiga sanningar,
såsom de nu predika sina invecklade, förvirrade och
onödiga teorier, så skulle alla människor samfäldt
förstå meningen med lifvet samt erkänna samma plikter
såsom härledande sig ur lifvets innebörd.

*



Huru skall mänskligheten räddas från sina
olyckor?

»Men hvad skola vi göra med de fiender som
anfalla oss?»

'Älsken edra fiender, och I skolen inga hafva!'
säges det i de tolf apostlarnes lära. Detta svar är
icke tomma ord, såsom de torde inbilla sig, hvilka äro
vana att anse, att talet om kärlek till sina fiender är
blott en bild och icke betyder hvad orden säga, utan
något annat.

Att älska sina fiender — japanerna, kineserna,
dessa gula folk, mot hvilka dåraktiga personer nu söka
uppägga vårt hat — att älska dem betyder icke att
döda dem för att få rättighet att förgifta dem med
opium, såsom engelsmännen gjorde; icke att döda dem
för att kunna lägga sig till med deras land, såsom
fransmännen, ryssarne och tyskarne gjort; icke att
begrafva dem lefvande till straff för det de skadat vägar
eller binda ihop dem vid deras hår och dränka dem i
Amurfloden, såsom ryssarne gjort.

»En lärjunge står icke öfver mästaren. Det är
nog för en lärjunge, om han är såsom sin mästare.»
Att älska de gula folken, hvilka vi nu kalla våra
fiender, betyder icke att vi skola under kristendomens
namn lära dem absurda vidskepelser om människans
fall, återlösning, uppståndelse o. s. v., icke att vi skola
lära dem konsten att bedraga och döda hvarandra;
utan att vi skola lära dem rättvisa, osjälfviskhet,
medlidande, kärlek — och det icke genom ord, utan genom
vårt eget goda lefvernes exempel.

Och hvad hafva vi varit sysselsatta med att göra
mot dem, och hvad göra vi allt fortfarande?

Om vi värkligen älskade våra fiender om vi nu
började älska våra fiender japanerna, skulle vi icke
längre hafva några fiender.

Hur besynnerligt det än må förefalla för dem, som
äro sysselsatta med militära planer och förberedelser,
diplomatiska funderingar, administrativa, finansiella och
ekonomiska åtgärder, revolutionär, socialistisk
propaganda och diverse onyttiga vetenskaper, genom hvilka
de tro sig kunna rädda mänskligheten från dess olyckor,
så kommer mänsklighetens frälsning icke blott från
krigets olyckor utan också från alla andra olyckor, som
människorna själfva ådraga sig, icke att ske genom
käjsare och konungar, som upprätta fredsallianser; icke
genom dem som vilja afsätta käjsare och kungar eller
begränsa deras makt genom konstitutioner eller ersätta
monarkier med republiker; icke genom fredskonferenser;
icke genom realiserandet af det socialistiska
programmet; icke genom segrar till lands och sjös; icke genom
bibliotek eller universitet; icke genom dessa tomma
andliga ötningar, som nu kallas vetenskap; utan endast
och allenast därigenom att det blir flera sådana enkla
människor som — likt dukhoborerna, drojjins och
olkhoviks i Ryssland, nazarenerna i Österrike,
condatierna i Frankrike och terveyerna i Holland och andra
— hafva satt som sitt mål icke yttre lifsändringar, utan
det noggrannaste uppfyllande inom dem af hans vilja,
som skickat dem ut i lifvet, och hvilka rikta alla sina
krafter på uppfyllandet häraf. Endast sådana människor,
som förvärkliga guds rike inom sig, i sina själar, skola
— utan att direkt syfta till detta mål — upprätta det
yttre guds rike, som hvarje människosjäl längtar efter.

Frälsningen kommer på detta sätt, icke på något
annat. Hvad som nu göres af dem som, styrande
människorna, inspirera dem med religiösa och patriotiska
vidskepelser, uppäggande dem i deras exklusivitet till
hat och mord, liksom af dem, som för att befria
människor från slafveri och förtryck, upphetsa dem till
våldsamma yttre revolutioner, eller tro, att människor
genom förvärfvande af mycken tillfällig och till största
delen onödig kunskap skola af sig själfva föras till ett
godt lif, — allt detta leder människorna bort från det
enda nödvändiga och endast aflägsnar dem vidare från
frälsningens möjlighet.

Det onda, hvaraf den kristna världens människor
lida, är att de för tillfället hafva förlorat sin religion.

Några människor hafva kommit till insikt om, att
det råder en klyfta mellan den existerande religionen
och den grad af andlig och vetenskaplig utveckling,
som mänskligheten i våra dagar uppnått. De hafva
därför kommit till den uppfattningen, att i allmänhet
ingen som hälst religion behöfves. De lefva utan
religion och förkunna, att all sorts religion är onyttig.
Andra hylla den förvrängda form af den kristna
religionen, som nu predikas, och lefva likaledes utan
religion, bekännande sig till tomma yttre former, hvilka
icke kunna tjäna till rättesnöre för människorna.

Och likväl finns det en religion, som motsvarar
vår tids kraf; den existerar och är känd för alla
människor och lefver i ett latent tillstånd i människornas
hjärtan i den kristna världen. För att denna religion
skall blifva uppenbar och bindande för alla människor,
kräfves endast att uppfostrare, massornas ledare, inse
att religion är nödvändig för människan, att hon icke
kan lefva ett godt lif utan religion samt att hvad man
kallar vetenskap icke kan ersätta religionen. Och de,
som hafva makten och understödja den gamla tomma
religionsformen, måste förstå, att hvad de understödja
och predika under religionens form icke blott icke är
religion, utan rent af det förnämsta hindret för
människorna att närma sig den sanna religionen, som de
redan känna och som allena kan frälsa dem från deras
olyckor. Människornas enda väg till frälsning ligger
uti att upphöra att göra det som hindrar dem från att
i sanning tillägna sig den värkliga religion, hvilken
redan lefver i deras samveten.

*



Bara femtiotusen lif.

Jag hade afslutat denna uppsats, då det kom bud
om, att 600 oskyldiga lif blifvit dränkta och dödade
utanför Port Arthur. Man kunde tro, att det gagnlösa
lidande och den onyttiga död, som drabbade dessa
dränkta människor borde öppna deras ögon, som varit
orsaken till all denna förödelse. Jag syftar icke på
Makarov och de öfriga officerarne; — de visste hvad
de gjorde och hvarför de gjorde det, och frivilligt, för
personliga fördelar, af ärelystnad handlade de på detta
sätt, förklädande sig i en förment fosterlandskärlek,
ett bedrägeri som undslipper fördömelse blott därför,
att det är universelt. Jag syftar snarare på de olyckliga
män, som kommit från alla delar af Ryssland och som
med tillhjälp af religiöst bedrägeri och under fruktan
för straff hafva släpats från ett hederligt, förståndigt,
nyttigt och arbetsamt familjelif, drifvijs till andra ändan
af världen, placerats på en grym, liflös slaktmaskin
och slitits sönder bit för bit, dränkta med denna dumma
maskin i ett fjärran haf, utan något gagn eller någon
möjlighet till fördel af alla sina umbäranden,
ansträngningar och lidanden eller af den död, som drabbade
dem.

Under det polska kriget år 1830 skickades
adjutanten Vilijinsky till Petersburg af Klopitsky. I ett
samtal på franska med Dibitsch svarade han på dennes
begäran, att de ryska trupperna skulle rycka in i
Polen:

»Herr marskalk, jag tror, att det i så fall blir
omöjligt för den polska nationen att acceptera detta
manifest...»

»Tro mig, käjsaren kommer icke att göra några
flera eftergifter.»

»Då förutser jag, att det olyckligtvis kommer att
blifva krig, att mycket blod kommer att spillas och att
det blir många olyckliga offer.»

»Tro icke det; på sin höjd komma 10,000 att
omkomma å båda sidor, det är det hela», sade Dibitsch
med sin tyska akcent, fullt öfvertygad om att han
tillsammans med en annan man, lika grym och
främmande för ryskt och polskt lif som han själf — Nikolai
I — hade rätt att döma till döden tio eller hundra
tusen ryssar eller polacker.

Man kan knappast tro, att detta händt, så idiotiskt
och förskräckligt är det; och dock har det händt.
60,000 familjeförsörjare förlorade lifvet i följd af dessa
mäns vilja. Och nu sker detsamma om igen.

För att hålla japanerna ifrån Mandschuriet och
drifva dem ut ur Korea fordras det icke 10,000 utan
50,000 och flera, så vidt man kan se. Jag vet icke,
om Nikolai II och Kuropatkin säga på samma sätt som
Dibitsch, att det icke kommer att kräfvas mera än
50,000 lif till detta ändamål; endast på den ryska sidan,
bara  50,000! Men de mena det, de kunna icke annat
än mena och tänka så, ty deras verk talar för dem.
Det är på alldeles samma sätt nu som då. I en
ändlös ström fraktas olyckliga vilseledda ryssar till
Östasien; det är bara 50,000 ryssar, om hvilka Nikolai
Romanov och Alexis Kuropatkin hafva beslutat, att de
skola dödas för att understödja de idiotismer, röfverier
och alla slags vederstyggligheter, som begåtts i Kina
och Korea af omoraliskt ärelystna män, hvilka nu sitta
i lugn och ro i sina palats och vänta ny ära och nya
fördelar af slaktningen utaf dessa 50,000 olyckliga,
bedragna ryska arbetsmän, som icke gjort något ondt
och icke kunna vinna någon fördel genom sina
lidanden och sin död.

För att eröfra andra folks land, till hvilka
Ryssland icke har någon som helst rättighet, som brottsligt
ryckts från sina rättmätiga ägare och som i själfva
verket icke ens äro nödvändiga för Ryssland — och
äfven för att befordra vissa ljusskygga handlingar af
spekulanter, som hoppas vinna pengar i Korea på andra
människors skogar, — för dessa ändamål utgifvas många
millioner, d. v. s. en stor del af hela det ryska folkets
arbete; under det att detta folks kommande generationer
äro bundna af skulder; under det att dess bästa arbetare
dragas bort från sin verksamhet och tusentals af dess
söner obarmhärtigt dömas till döden.

Ej nog med att dessa tusendens dödande redan
har börjat; kriget ledes af de män, som åstadkommit
det på ett så enfaldigt sätt, som förberedt det så uselt,
att — såsom en tidning erkänner — Rysslands
förnämsta utsikt till framgång ligger i det faktum, att det
besitter outtömliga förråd af mänskligt material. Det
är på detta som de lita, hvilka sända tusende och åter
tusende ryssar till döden!

Det har öppet sagts, att vår flottas beklagliga
motgångar måste kompenseras till lands. På rent språk
betyder detta, att sedan myndigheterna skött sakerna
illa till sjös och genom sin försumlighet förstört icke
blott nationens millioner i pengar utan också tusentals
människolif, så kunna vi klarera det genom att döma
ytterligare många tusen människer till döden till lands!

När krälande skaldjur passera en flod, händer det
att de lägre lagren drunkna, tills deras lik bilda en
bro, på hvilken de öfre lagren kunna gå fram. På
samma sätt affärdas det ryska folket.

Det första undre lagret har redan börjat drunkna,
visande väg för tusende andra, som likaledes alla skola
förgås.

Och hafva detta förfärliga verks upphofsmän, ledare
och understödjare börjat förstå sin synd, sitt brott?
Icke på minsta sätt. De äro fullt öfvertygade om att
de hafva fyllt och fortfarande fylla sin plikt, och de
äro stolta öfver sitt verk.

Man talar om förlusten af den tappre Makarov,
hvilken, såsom alla säga, var i stånd att döda människor
mycket skickligt. Man beklagar förlusten af en dränkt
slaktmaskin, som hade kostat många millioner rubel.
Man diskuterar frågan, huru man skall finna en annan
mördare lika skicklig som den stackars saligen aflidne
Makarov. Man uppfinner nya, ännu effektivare
slaktmaskiner. Och alla de skuldbelastade män, som äro
upptagna af detta rysliga arbete, från tsaren ned till
den obetydligaste journalist, alla ropa med en mun på
nya, idiotismer, nya grymheter, till ökande af
medmänniskornas brutalitet och hat.

»Makarov är icke den ende mannen i Ryssland,
och hvarje amiral, som placeras på hans post, kommer
att följa i hans spår och utföra hans plan, han som
ädelt förgåtts i kampen», skrifver Novoje Vremja.
»Låt oss allvarliga bedja till gud för dem, som offrat
sina lif för det heliga fosterlandet, utan att ett
ögonblick betvifla att fäderneslandet skall gifva oss nya,
lika värdiga söner till vidare kamp och fylla dem med
ett outtömligt förråd af styrka till ett värdigt fullföljande
af deras verk», skrifver Petersburgskija Vjädomosti.
»En mogen nation skall icke draga någon annan
slutsats af nederlaget, hur oväntadt detta än var, än att vi
måste fortsätta, utveckla och genomföra striden; må vi
därför inom oss finna vår nya styrka; nya hjältar skola
uppstå», skrifver Russ. O. s. v.

Mord och alla slags brott skola alltså fortsättas
med ökadt ursinne. Människorna beundra entusiastiskt
den martialiska andan hos de frivilliga, som, då de
oväntadt råkat på femtio medmänniskor, slå ihjäl dem
alla, eller som eröfra en by och slakta alla dess
innevånare, eller som hänga och skjuta alla som misstänkas
för spioneri — d. v. s. för att göra precis detsamma
som anses oundgängligt och ständigt göres på vår sida.
Underrättelser af detta slag inrapporteras i pompösa
telegram till deras förnämsta upphofsman, tsaren, hvilken
i sin tur skickar sina präktiga trupper sin välsignelse
och lyckönskar dem till flera sådana dåd.

Är det icke tydligt, att om det finnes en frälsning
från denna position, så finns det endast en: den som
Jesus lär: »Söken först efter guds rike och hans
rättfärdighet, som är inom eder, och allt öfrigt — d. v. s.
all den praktiska välfärd, till hvilken människan sträfvar
— skall falla eder till!»

Sådan är lifvets lag: praktisk välfärd uppnås icke
när människan sträfvar efter den, — en sådan sträfvan
aflägsnar tvärtom för det mesta människan från
vinnandet af hvad hon söker; utan endast när människan,
utan att tänka på att vinna praktisk fördel, sträfvar till
det mest fullkomliga uppfyllandet af hvad hon inför
gud, inför sitt lifs källa och lag, betraktar såsom rätt.
Endast då uppnås därjämte äfven praktisk välfärd.

Människans sanna frälsning är således endast en:
uppfyllandet af guds vilja genom hvarje individ inom
honom själf — d. v. s. inom den del af universum,
som allena är beroende af hans makt. Häri ligger
hvarje enskild individs hufvudsakliga, enda bestämmelse,
och på samma gång är detta det enda medlet,
hvarigenom hvarje individ kan påverka andra; och därför
måste alla människors ansträngningar riktas endast på
detta, uteslutande på detta.

*



Huru nationerna uppfostras till att slakta
hvarandra.

Jag hade just afsändt det föregående, då den
fruktansvärda underrättelsen kom om en ny orättfärdighet,
begången mot det ryska folket af dessa lättsinniga
personer, som, vanvettiga af sin makt, hafva tillägnat sig
rättigheten att leda det.

Åter hafva slafvars råa och servila slafvar: —
allehanda generaler, som önska utmärka sig eller sätta
krokben för hvarandra eller vinna rättighet att foga
ännu en liten stjärna, ännu en liten enfaldig bandstump
till allt sitt idiotiska prål, eller som handla blott af
dumhet eller vårdslöshet — åter hafva dessa eländiga,
ovärdiga män förstört under förfärliga lidanden tusende
af de hederliga, beskedliga, hårdt arbetande män, som
föda dem. Och åter förfelar denna orättfärdighet att
väcka dem, som orsakat den, till eftertanke och ånger;
åter hör och läser man endast om att det är
nödvändigt att så snabbt som möjligt stympa och slakta ett
ännu större antal människor och ruinera än flera
familjer, både ryska och japanska.

Än vidare: föröfvarne af dessa brott äro långt
ifrån att inse hvad som är klart för all världen,
nämligen att denna tilldragelse, äfven från deras militäriska
synpunkt, var ett skandalöst nederlag för ryssarne. Och 
för att förbereda människorna på nya orättfärdigheter
af detta slag söka de inbilla lättrogna personer, att
dessa olyckliga ryska arbetare — narrade in i en fälla
liksom boskap in i ett slakthus och dödade och
stympade i tusental blott därför, att en general icke begrep
livad en annan general sade — hafva utfört ett
hjältedåd, emedan de, som icke kunde springa sin väg,
blefvo dödade och de som sprungo sin väg förblefvo
vid lif. Och det faktum, att en af de fruktansvärdt
odödliga och grymma män, som utmärkas med titlarne
general eller amiral, dränkte en mängd fredliga japaner,
detta beskrifves äfven såsom ett stort och ärofullt
hjältedåd, som måste fröjda ryssarnes hjärtan. I alla
tidningar trycktes följande rysliga uppfordran till mord:

»Må de tvåtusen ryska soldater, som dödades vid
Yalu, tillsammans med den lamslagna »Rätvisan» och
dess systerskepp samt våra förlorade torpedbåtar, lära
våra kryssare, med hvilken förödelse de måste bryta
in på det usla Japans kuster! Japan har skickat sina
soldater till att utgjuta ryskt blod, och ingen pardon
bör gifvas japanerna. Det må vara syndigt, men nu
duger det icke att vara sentimental; vi måste slåss,
vi måste utdela sådana slag, att minnet däraf skall
komma de förrädiska japanernas hjärtan att frysa. Nu
är tiden inne för kryssarne att gå ut på hafvet för att
lägga Japans städer i aska, hvilken skall flyga som ett
fruktansvärdt ödesbud längs dess vackra stränder. Ingen
vidare sentimentalitet!»

Det rysliga verket fortsattes. Plundring, våld,
mord, hyckleri, stöld och framför allt det mest
förfärliga bedrägeri — förvrängandet af de religiösa lärorna,
både de kristna och de buddhistiska — fortsättas.

Tsaren, den främst ansvarige, fortsätter att hålla
revyer med trupper, för att tacka, belöna och
uppmuntra dem. Han utfärdar en ukas om utkallandet af
reserven; hans trogna undersåtar lägga åter och åter
sin egendom och sina lif vid hans fötter. För att
utmärka sig framför hvarandra icke blott i ord, sliter
man bort fäder och familjeförsörjare från deras
värnlösa barn och förbereder dem till slaktande. Ju sämre
Rysslands ställning blir, desto hänsyslösare ljuga
journalisterna, förvandlande skamliga nederlag till segrar, väl
vetande att ingen kommer att motsäga dem, och
insamlande penningar till subskriptioner och försäljningar.
Ju mera af folkets pengar och arbete som ägnas åt
kriget, desto mera stjäles af diverse myndigheter och
spekulanter, som veta, att ingen kommer att döma dem,
då alla handla på samma vis.

Militärerna, som äro upptränade i konsten att
mörda, sedan de tillbragt år i en mänsklighetens,
råhetens och lättjans skola, fröjda sig — stackars
människor! — därför att slaktandet ökar deras löner och
skaffar dem befordran genom deras öfverordnades död.
Kristna präster fortsätta att uppmana människor till det
största af alla brott, fortsätta att begå gudlösheter, att
bedja gud att hjälpa krigets verk; i stället för att
fördöma, rättfärdiga och prisa de den präst, som med
korset i handen på själfva mordscenen uppmuntrade
männen till brott.

På samma sätt går det till i Japan. De
omtöcknade japanerna skrida till mord med ännu större ifver,
äggade af sina segrar; mikadon håller också revyer
och belönar sina trupper; generalerna skryta öfver sin
tapperhet, inbillande sig, att de ha blifvit upplysta, då
de lärt sig att döda. Äfven där slitas de olyckliga
arbetarne från sin nyttiga verksamhet och från sina
familjer. Äfven där ljuga journalisterna och jubla.
Hvar helst mord upphöjes till en dygd, måste alla andra
slags laster äfven blomstra; säkerligen finnes det
således äfven där befälhafvare och spekulanter som
förtjäna pengar. Och japanska teologer och religiösa
lärare stå icke heller efter européerna i det religiösa
bedrägeriets teknik, utan förvränga den stora
buddhistiska läran genom att icke blott tillåta utan också
rättfärdiga det mord, som Buddha förbjöd. Den
buddhistiske vetenskapsmannen Soyen-Shaku, som styr 800
kloster, har förklarat, att ehuru Buddha förbjöd dödande
af människor, sade han också, att det aldrig kunde
blifva fred förr än alla varelser äro förenade i alltets
oändligt älskande hjärta, och för att bringa till harmoni
hvad som är disharmoniskt vore det sålunda nödvändigt
att slåss och döda människor.

Det är som om den kristna och buddhistiska läran
aldrig hade förkunnat den mänskliga andens enhet,
människornas broderskap, människolifvets kärlek,
medlidande och helighet. Människor, både japaner och
ryssar, redan upplysta om sanningen, kasta sig likväl
som vilda djur öfver hvarandra med det enda syftet att
förstöra så många lif som möjligt. Tusentals olyckliga
stöna och vrida sig i grymma plågor och dö i ångest på de
japanska och ryska fältlasaretten, undrande med häpnad
hvarför detta rysliga gjorts med dem, under det att åter
tusenden redan ruttna i jorden eller på jorden eller
uppsvällda flyta omkring i hafvet. Och många tusende
änkor, fäder, mödrar och barn begråta sina gagnlöst
förstörda försörjare. Men allt detta är ändå för litet;
nya och åter nya offer förberedas. De ryska
slaktorganisatörernas förnämsta bekymmer är, att strömmen
af kanonmat — tre tusen man pr dag, dömda till
undergång — kunde ens ett ögonblick minskas. Japanerna
äro bekymrade af samma orsak. Djuren drifvas
oaflåtligt ned i floden, på det att de bakre leden måtte kunna
tåga fram öfver deras lik.

*


»Hvart skall man komma undan?»

När skall detta upphöra och det bedragna folket
ändtligen åter hämta sig och säga: »Nåväl, begif er af
själfva, ni hjärtlösa tsarer, mikado'er, ministrar, biskopar,
präster, generaler, tidningsutgifvare, spekulanter och
allt hvad ni må kallas, begif er själfva in i detta
kulregn, men vi vilja icke längre gå dit och komma icke
vidare att göra det! Lämna oss i ro, för att plöja och
så och bygga och föda er, ni lättingar!»

Det vore så naturligt att säga detta nu, då bland
oss i Ryssland återljuder gråten från hundratusentals
mödrar, änkor och barn, från hvilka man stulit deras
försörjare, den s. k. »reserven». Dessa män,
reservisterna, kunna läsa; de veta hvad Östasien är, de veta,
att kriget föres, icke för något som är det allra ringaste
nödvändigt för Ryssland, utan för vissa affärer i fjärran
länder, »arrenden», såsom de kalla det, i hvilka några
korrumperade spekulanter funnit det fördelaktigt att
bygga järnvägar och sålunda förtjäna pengar. De veta
också, eller borde veta, att de komma att blifva dödade
som får i ett slakteri, eftersom japanerna äga sådana
nyaste mordredskap, som vi icke äga, enär de ryska
myndigheter, hvilka skicka dessa människor till döden,
icke i tid hade tänkt på, att förse sig med samma
vapen som japanerna. Då de veta allt detta, borde det
vara helt naturligt för dem att säga: »Gå, ni som ha
åstadkommit detta krig, ni som draga nytta däraf, ni
som rättfärdiga det — res, ni själfva, och möt de
japanska kulorna och minorna! Men vi vilja icke resa dit,
ty vi känna intet behof af att göra det, och vi kunna
icke inse, att det är nödvändigt för någon att göra det!»

Men nej, de säga icke så; de resa, och de komma
att fortsätta att resa. De kunna icke underlåta att gå,
så länge de frukta hvad som fördärfvar kroppen, men
icke det som fördärfvar både själen och kroppen.

»Huruvida vi skola blifva dödade», så tänka de, 
»eller stympade i dessa 'chinnampos' eller hvad de
ställen kallas dit vi föras, det veta vi icke; det kan
hända, att vi komma igenom det med lifvet; måhända
också med belöningar och ära, liksom de där
matroserna, som nu firas öfver hela Ryssland därför att de
japanska kulorna och bomberna icke träffade dem, utan
några af deras kamrater. Om vi skulle vägra, blefve
vi säkert kastade i fängelse, finge svälta och pryglades,
skickades i förvisning till Jakutsk, ja, dödades kanske
genast.» Och med förtviflan i hjärtat lämna de sitt
fredliga lif och sina hustrur och barn — och gå ut i
kriget.

I går träffade jag en reservsoldat, åtföljd af sin
mor och hustru. Alla tre åkte på en kärra; han hade
druckit något för mycket; hans hustrus ansikte var
svullet af tårar. Han vände sig till mig:

— Farväl med dig, jag far till östern!

— Jaså, ämnar du slåss?

— Ja, någon skall väl göra det!

— Ingen behöfver slåss!

Han funderade en stund.

— Men hvad skall man göra, hvart kan man komma
undan?

Jag märkte, att han förstod hvad jag menade, att
det arbete, hvartill han utsändes, var ett ondt verk.

»Hvart kan man komma undan?» Det är det precisa
uttrycket för det själsliga tillstånd, som i den officiella
och journalistiska världen öfversättes med orden: »För
tron, tsaren och fäderneslandet!» De som öfvergifva
sina hungrande familjer och gå till lidande och död,
säga såsom de tänka: »Hvart kan man komma undan?»,
under det att de, som sitta i trygghet i sina luxuösa
palats, säga, att alla ryssar äro villiga att offra lifvet
för sin afgudade monark och för Rysslands ära och
storhet.

I går mottog jag två bref från en bonde, som jag
känner, det ena efter det andra.
Det första lydde så här:

»Käre Leo Nikolajevitsch! Nå, i dag har jag
mottagit det officiella meddelandet, att jag i morgon skall
infinna mig vid högkvarteret för att göra krigstjänst.
Det är allt. Och sedan — en japansk kula. Jag vill
icke berätta för dig om min egen och min familjs sorg;
du är icke den, som icke förstår det fasansfulla i min
ställning och i kriget; allt detta har du för länge sedan
satt dig in i. Jag har så mycket längtadt efter att få
tala med dig! Jag hade skrifvit till dig ett långt bref,
hvari jag skildrade mina själskval; men jag har icke
fått tid att skrifva rent det, sedan jag mottog kallelsen.
Hvad skall min hustru nu göra, hon med sina fyra
barn? Som gammal man kan du ju icke själf göra
något för de mina, men du kunde be någon af dina
yngre bekanta, att besöka dem ibland. Jag ber dig
enträget, att du tar emot min hustru vänligt och tröstar
henne, om hon icke kan bära sin börda ensam med
sina barn, utan beslutar sig för att gå och söka tröst
hos dig. Ehuru hon icke känner dig personligen, tror
hon på dina ord, och det betyder mycket. Jag var
icke i stånd att motsätta mig inkallelsen; men jag säger
på förhand, att ingen japansk familj skall blifva bragt
i elände genom min hand. Min gud, huru förfärligt
är icke allt detta — hur smärtsamt och pinsamt att
öfvergifva alla dem man lefver tillsammans med och
håller af!»

Det andra brefvet lydde så:

»Snälle Leo Nikolajevitsch! Blott en enda dag
har jag nu varit i tjänst, och jag har redan
genomlefvat en evighet af den mest förtviflade plåga. Från
klockan 8 på morgonen till klockan 9 på kvällen ha
vi stått och trängts och blifvit knuffade på barackgården
liksom en boskapshjord; komedien med 
läkareundersökningen upprepades tre gånger, och de som hade
rapporterat sig sjuka hade icke undersökts i ett par minuter
förr än de förklarades friska. När vi, två tusen »friska»
individer, föstes från militärbefalhafvaren till barackerna,
stod det ända till en verst i längd en oafbruten rad
af släktingar, mödrar och hustrur med barn på armen.
Om du bara hade sett, hur de under hopplös gråt
hängde sig om halsen på sina söner, män och fäder!
I allmänhet kan jag behärska mina känslor ganska bra,
men nu var det omöjligt, och jag brast i gråt. (På
tidningsspråket kallas detta, att »den patriotiska känslan
tar sig ohejdade uttryck»!) Hvem kan mäta all den
oändlighet af elände, som nu sprider sig öfver nästan
en tredjedel af världen! Vi äro nu blott kanonmat,
som skall offras åt hämndens och fasans gud. O, hur
jag förbannar mig själf för det vankelmod, som hindrar
mig från att tjäna en herre och gud!»

Denne man är ännu icke tillräckligt öfvertygad
om, att icke det, som blott förstör kroppen, är att frukta,
utan endast det, som förstör både kroppen och själen;
därför kan han icke vägra att göra krigstjänst. Men
då han nu lämnar sin egen familj, lofvar han, att ingen
japansk familj skall mista sin försörjare genom honom;
han tror på guds förnämsta lag, alla religioners lag —
att man skall handla mot andra så, som man önskar
att de måtte handla mot en själf. Af sådana män, som
mer eller mindre medvetet erkänna denna lag, finns
det millioner icke blott i den kristna världen allena
utan äfven i den buddhistiska, mohammedanska,
confucianska och brahminska.

Det finns verkliga hjältar, icke de som nu firas för
det att de under sin önskan att döda andra ej själfva
blifvit dödade, nej, sanna hjältar, som nu sitta i
fängelse eller lefva som deporterade i provinsen Jakutsk
för det att de kategoriskt vägrat att inträda i mördares
led och som ha föredragit martyrskapet framför denna
afvikelse från Jesu lag. Det finns också sådana som
min brefskrifvare, hvilka gå ut i kriget men icke
komma att döda. Men äfven den majoritet, som går ut
utan att tänka och som försöker att icke tänka,
känner ändå redan djupt i sin själ att det är en ond
handling att lyda de myndigheter, som slita dem från deras
arbete och från deras familjer för att skicka dem till
ett gagnlöst slaktande af menniskor, ett verk
motbjudande för deras själar och deras tro; de gå ut endast
därför, att de äro så intrasslade på alla sidor i detta:
»Hvart kan man komma undan?»

Och de som få stanna hemma icke blott känna
detta, utan gifva äfven uttryck däråt. I går träffade
jag på landsvägen några bönder, som återvände från
Tula. En af dem läste på ett blad, medan han gick
bredvid kärran.

— Hvad är det? frågade jag.  Ett telegram?
Han tog fram ett annat ur fickan. Vi stannade
och jag läste det.

— Ni skulle ha sett hvad som tilldrog sig i går
vid stationen, sade han. Det var förfärligt. Hustrur,
barn, mer än tusen, alla gråtande. De omgåfvo tåget,
men tillätos icke att komma längre. Främlingar gräto,
när de sågo dem. En hustru från Tula föll  död ned;
hon lämnar fem barn efter sig. De ha redan placerats
i olika institutioner; men fadern släpades bort. Hvad
ha vi med det där Mandschuriet att göra, eller hvad
det nu heter? Det finns tillräckligt mycket land här.
Och hur mycket folk och material har man icke redan
förstört!

Ja, människornas förhållande till kriget är nu
helt annat än hvad det var t. ex. så sent som år 1877.
Hvad som nu händer har aldrig förr händt.

Tidningarna berätta, att en obeskriflig entusiasm
visar sig bland folket vid mottagandet af tsaren, som
nu reser omkring i Ryssland för att hypnotisera de
män, hvilka skickas ut till att mörda och mördas. I själfva
verket är det något helt annat som ådagalägges. Från
alla håll hör man meddelanden om, att på ena stället
tre reservister ha hängt sig; på ett annat ställe två
till; på ett tredje om, att en hustru, hvars man
bortfördes, tog sina barn med till kommittérummet och
lämnade dem där; medan en annan hustru hängde sig
på militärchefens gård. Alla äro missnöjda, dystra,
förtviflade. Orden: »För tron, tsaren och fosterlandet»,
nationalsången och hurraropen verka icke längre på
folket såsom de förr gjort. Ett nytt krig af annat slag:
det kämpande medvetandet om det bedrägliga och
syndiga i det verk, som folket kallas till att utföra, griper
allt mer och mer omkring sig hos folket.

Ja, den stora kampen i vår tid är icke den, som
nu äger rum mellan japanerna och ryssarne, icke heller
den, som måhända kommer att blossa upp mellan den
hvita och den gula rasen, icke den strid, som föres
med minor, bomber och kulor; utan den andliga kamp,
som oaflåtligt har pågått och nu pågår mellan
mänsklighetens upplysta samvete, hvilket nu vill manifestera
sig, och det mörker och den tyngd, som omgifver
människosläktet.

På sin tid suckade Jesus i förväntan och sade:

»Jag har kommit för att kasta eld öfver världen,
och jag trånar efter att den redan vore tänd.»

Det, som Jesus längtade efter, fullbordas nu: elden
håller på att tändas. Låtom oss då icke släcka den,
utan sprida och underhålla den!

Leo Tolstoy.





Å  BJÖRCK & BÖRJESSONS FÖRLAG:
En spännande verklighetsroman.

I dagarne är utkommen hos alla bokhandlare:

EN NIHILIST.

Roman af Serge Stepniak.

484 sidor.                        Pris 3 Kr.

Stepniak kom redan som mycket ung in i den revolutionära
rörelsen i Ryssland. Högt bildad försmådde han icke att ikläda sig
grofarbetarens blus och lefva icke blott för, utan med folket. Han
blef också själen i angreppen mot det bestående. Efter sitt
beryktade attentat mot den 3:dje afdelningens allmänt hatade chef,
general Merenzer, nödgades han dock öfvergifva fäderneslandet för
att utom dess gränser verka för sitt lifs stora sak.

Det är som skriftställare och talare, hufvudsakligast i England,
som Europa lärt känna den märklige mannen. Förf. till »Det
underjordiska Ryssland» och »Under tsarens spira» blef snart
världsbekant. Om den nu föreliggande romanen »En nihilist»,
skrifver Georg Brandes: »Det: är icke blott en verklighetstrogen ocli
ytterst spännande roman, utan den gifver en skildring så fin och
insiktsfull, som icke finnes annorstädes i europeisk litteratur, af det
känslolif, som fyllde den yppersta ryska ungdomen i den period
under Alexander II, som var nihilismens blomstringstid.» Boken
är i själiva verket Stepniaks själfbiografi.

Vi äro förvissade om att äfven den svenska allmänheten med
lifligt intresse skall mottaga detta betydelsefulla verk. Det finnes
äfven i 12 40-sidiga häften à 25 öre.

*

En bok för dagen!

DET CIVILISERADE JAPAN.

Af Herman A. Ring.

296 sidor.                          Pris 3 Kr.

— — Denna lättlästa skildring är utarbetad efter de förnämsta
engelska Japanforskares nyaste framställningar. Den är dessutom den
modärnaste och billigaste bok om Japan på svenska.           S. T.

— — — Ett mycket gediget, men på samma gång lättläst
arbete — — — har också lyckats gifva en fullständigare bild af
Japans märkvärdiga land och ännu märkvärdigare folk än
resebeskrifvare, som ju visserligen se med egna ögon hvad de beskrifva, men
ju omöjligt kunna omfatta allt — — —          G. Renholm i St.-Bl.

Finnes äfven i hvarje bokhandel i 12 häften à 25 öre.

*

