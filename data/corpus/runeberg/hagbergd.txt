SHAKSPEARE'S
DRAMATISKA ARBETEN,

ÖFVERSATTA
AF
CARL AUGUST HAGBERG.

FJERDE BANDET.

KONUNG HENRIK DEN FEMTE.
KONUNG HENRIK DEN SJETTE. FÖRSTA DELEN.
KONUNG HENRIK DEN SJETTE. ANDRA DELEN.

LUND,
TRYCKT  PÅ BOKHANDLAREN C. W. K. GLEERUPS FÖRLAG
UTI BERLINGSKA BOKTRYCKERIET,
1861.
 

KONUNG HENRIK DEN FEMTE.

PERSONER:

Konung HENRIK den femte.

Hertigen af GLOSTER, Hertigen af BEDFORD, konungens bröder.

Hertigen af EXETER, konungens onkel.

Hertigen af YORK, konungens kusin.

Grefven af SALISBURY.

Grefven af WESTMORELAND.

Grefven af WARWICK.

Erkebiskopen af CANTERBURY.

Biskopen af ELY.

Grefven af CAMBRIDGE, Lord SCROOP, Sir THOMAS GREY, sammansvurne mot konungen.

Sir THOMAS ERPINGHAM, GOWER, FLUELLEN, MACMORRIS, JAMY,
officerare i konung Henriks krigshär.

BATES, COURT, WILLIAMS, soldater i densamma.

NYM, BARDOLPH och PISTOL, fordom i Falstaffs tjenst, nu soldater i samma krigshär.
En tjenstgosse, som passar upp dem.

CARL den sjette, konung i Frankrike.

LOUIS, Dauphin.

Hertigen af BURGUND. Hertigen af ORLEANS.

Hertigen af BOURBON. KONNETABELN af Frankrike.

RAMBURES och GRANDPRÉ, franska adelsmän.

KOMMENDANTEN i Harfleur.

MONTJOYE, en fransk härold.

Sändebud till konungen af England.

ISABELLA, drottning i Frankrike.

CATHARINA. Carls och Isabellas dotter.

ALICE, prinsessan Catharinas hoffröken.

Madam RAPP, Pistols hustru.

Herrar och damer, officerare, fransyska och engelska soldater, sändebud och svit.

SCENEN är till en början i  England, men sedermera oafbrutet i Frankrike.


 
CHORUS.

Tag hit en flamme-sångmö, som kan stiga
 Till diktens mest stjernklara himlar opp!
 Till scen ett rike! Prinsar till att spela
 Och kungar att se på det stolta dramat!

 Då skulle hjelten Henrik lik sig sjelf
 Som Mars uppträda, och uti hans spår
 Eld, svärd och hunger, kopplade som hundar,
 Om arbet tigga. Men förlåten, ädle,
 Den matta hvardags-ande, som har vågat
 På dessa ringa bräder ställa fram
 Ett sådant storverk! Rymmer denna lada
 Det vida franska riket? Kan man stoppa
 I detta O af träd de hjelmar blott,
 Som skrämde luftens rymd vid Agincourt?
 Förlåten! Ty en liten krokig ziffra
 Kan ofta vittna om en million,
 Och låten oss, den stora summans nollor,
 Få mäktigt verka på er fantasi;
 Inbillen er, att dessa väggars gördel
 Omfattar tvenne bålda monarkier,
 Två grannar, hvilkas högtuppburna pannor
 Det trånga, djupa hafvet skiljer åt.
 Uppfyllen med er tanke hvad oss brister,
 I tusen delar splittren hvar person
 Och bilden så med fantasien härar.
 Då vi om hästar tala, skåden sjelfva
 De stolta hofvar hur de prägla jorden.
 Nu skall er tanke smycka våra kungar,
 Dem föra hit och dit, ta språng i tiden
 Och fängsla många års tilldragelser
 Uti ett timglas. Låten mig få vara
 Den chorus, som skall häfderna förklara.
 Jag ber er som prolog: sen ej på fel,
 Men hören mildt och dömen mildt vår spel.



FÖRSTA AKTEN. FÖRSTA SCENEN.

London. Ett förmak i kungliga slottet.

(Erkebiskopen af CANTERBURY och biskopen af ELY uppträda).

Cant. Det säger jag, mylord, -- just samma bill
 Bedrifves nu, som på det elfte året

 Af salig konungens regering var
 Hardt nära att gå fram emot vår vilja,
 Men tidens vilda strider hindrade
 Att frågan vidare å bane kom.

Ely. Men hur, mylord, skall nu man hindra den?

Cant. Det tål att tänka på; går den igenom,
 Går bästa hälften af vårt gods förloradt:
 Allt verldsligt land, som fromme män till kyrkan
 Testamenterat, röfva de ifrån oss.
 Så här man räknat ut: med dessa gods
 Kan man till kungens heder underhålla
 Väl femton grefvar, tusen riddare,
 Sextusen och tvåhundra goda svenner;
 Till hjelp åt sjuka och åt ålderstigna,
 De arma själar som nött ut sin kropp,
 Etthundra rikt utstyrda fattighus,
 Och utomdess till kungens egen kassa
 Ettusen pund om året: så är billen.

Ely. Det kan man kalla dricka skål i botten.

Cant. Ja, till och med att svälja bägaren.

Ely. Hur förekomma detta?

Cant.                                Kungen är
 Full utaf nåd och mild rättsinnighet.

Ely. Och trogen vän utaf den helga kyrkan.

Cant. Hans ungdoms framfart lofvade ej det,
 Men knappt låg andelös hans faders kropp,
 Förr'n Henriks vildhet tycktes död med den,
 Ja, till och med i samma ögonblick
 Kom bättre eftertanka som en engel
 Och dref den gamla Adam ut ur honom
 Och gjorde hans lekamen till ett eden,
 Der endast himla-andar gästa nu.
 Så fort  blef aldrig någon lärling utlärd,
 Med sådan häftig ström och strida vågor
 Bortsköljdes aldrig fel af bättrings flod,
 Ej heller kördes envishetens hydra

 Så hastigt nånsin och med ens på dörren
 Som af vår kung.

Ely.         För oss hvad lycklig ändring!

Cant. Hör honom tala blott om gudaläran;
 Med djup beundran och af hjertats grund
 Ni skulle önska kungen vore biskop;
 Hör honom orda öfver statsbestyr,
 Och ni skall tro han endast slikt studerat;
 Lyss till hans tal om krig, och ni skall höra
 En gräslig slagtning i musik förvandlad;
 Led honom in på en politisk fråga,
 Och han skall lösa upp hvar gordisk knut
 Lätt som sitt strumpeband. Ja, när han talar,
 Då tiger den vildbasarn luften still,
 Och stum beundran lurar i hvart öra
 Att stjäla honungen ifrån hans läppar,
 Så att det praktiska af lifvets konst
 Just tycks ha fostrat upp hans teorier.
 Ett under att hans nåd sig så förkofrat,
 När all hans håg låg åt fåfänglighet
 Och allt hans sällskap olärdt var och rått
 Och tiden slösades i sus och dus
 Och intet spår till flit hos honom märktes,
 Ej heller minsta återhåll och skygghet
 För dåligt folk och illa kända ställen.

Ely. Det växer ofta smultron under nässlor,
 Och sunda bären trifvas bäst och mogna
 I bredd med frukter utaf sämre sort;
 Så gömde prinsen under vildhets slöja
 Sin eftertanke, och den växte också
 Likt sommargräset starkast nattetid;
 Man ser det ej, men starkt det blir och frodigt.

Cant. Ja visst; ty underverkens tid är slut,
 Och derför måste man en orsak spana
 Till allt som bringas fram.

Ely.                     Men hör, mylord,
 Hur skola vi förmildra denna billen

 Från underhuset? Är hans majestät
 För eller mot.

Cant. Han synes obestämd.
 Dock tycks han mera vara böjd för oss
 Än gynna våra fienders förslag:
 Ty jag har gjort hans majestät ett tillbud --
 Uppå vårt andeliga kyrkomöte
 Och i betraktande af tidens kraf,
 Dem vidt och bredt jag utlagt för hans höghet, --
 Hvad Frankland angår, att tillvägabringa
 En större skatt, än nånsin kleresi't
 På en gång åt hans fäder utbetalat.

Ely. Hur tycktes honom detta tillbud anstå?

Cant. Hans majestät helt nådigt tog det upp;
 Dock hade han ej tid att höra på --
 Fastän jag märkte, att han gerna ville --
 Utvecklingen utaf sin klara rätt,
 I kraft af börd, till vissa hertigdömen,
 Men först och främst till franska kungakronan,
 Härledd ifrån hans ättefader Edvard.

Ely. Men hvilket hinder bröt ert samtal af?

Cant. Det franska sändebudet, som just då
 Begärde företräde; nu jag tror,
 Att timman inne är: hon är ju fyra?

Ely. Ja.

Cant. Då gå vi in att höra ambassaden,
 Fastän jag redan gissar hvad den gäller,
 Förr än Fransosen talat ens ett ord.

Ely. Jag följer er och längtar att få höra.

(De gå).


 
ANDRA SCENEN.

En audiens-sal i slottet.

(Konung HENRIK, GLOSTER, BEDFORD, EXETER, WARWICK,
WESTMORELAND och svit).

K. Henr. Hvar är hans vördighet lord Canterbury?



Exet. Han är ej här.

K. Henr.             Låt kalla honom, onkel.

Westm. Min konung, skall gesandten föras in?

K. Henr. Ej än; först vill jag fatta mitt beslut
 I vigtig sak, som ligger mig om hjertat,
 Angående så Frankrike som oss.

(Erkebiskopen af CANTERBURY och biskopen af ELY uppträda).

Cant. Gud och hans englar tage i sitt hägn
 Er helga kunga-thron och låte er
 Den länge pryda!

K. Henr.   Godt, vi tacka er.
 Min lärde herre, fortfar nu, jag ber;
 Tyd oss, med stöd af rätt och samvete,
 Om, efter salisk lag i Frankrike,
 Vi hindras eller ej uti vårt anspråk.
 Förbjude Gud, att ni, min trogne lord,
 Er lärdom skulle vrida eller vränga
 Och slugt er kloka själ med list betunga
 För att förfäkta ett vänskapligt anspråk,
 Som ej bär sannings färg uti sin födsel.
 Ty himlen vet, hur mången, helbregd nu,
 Skall gjuta ut sitt blod för att bekräfta
 Det som ers vördighet skall mana till.
 Gif akt uppå hur sjelf ni er förpantar,
 Hur krigets svärd ni väcker ur sin slummer!
 Vid himlens Gud, vi varne er, gif akt!
 Ty aldrig stredo tvenne slika riken
 Förutan mycken blodsutgjutelse,
 Och hvarje minsta droppe skuldlöst blod
 Utropar ack och ve utöfver honom,
 Hvars vrånga händer hvässte svärdens egg
 Till sådant våld på korta menskolifvet.
 Så lyder vår besvärjning; tala nu,
 Vi höre, märke, tro af allt vårt hjerta,
 Att hvad ni talar tvagits i ert samvet
 Så rent, som arfsynd tvås i dopets flod.


Cant. Hör då, min dyre konung och J pärer,
 Som skyllen lif och blod och nit och trohet
 Åt denna thron; -- ej något är i vägen
 För eders höghets rätt till franska kronan,
 Om ej hvad de från Pharamond citera: --
 "In terram  Salicam mulieres ne succedant,"
 Ej saliskt land i arf till qvinna går.
 Men saliskt land -- det tolka Fransmän orätt
 Med Frankrike och orätt Pharamond
 Som stiftare till denna lag mot qvinnor.
 Dock vittna deras egna lärde ärligt,
 Att detta Sale-land i Tyskland ligger
 Emellan Sales flod och Elbens flod,
 Der Carl den store, då han Saxen kufvat,
 En koloni af Franker lemnade
 Som, af förakt för tyska qvinnorna
 Som förde mindre ärbart lefverne,
 Den lagen stiftade, att ingen qvinna
 Fick taga något saliskt land i arf,
 Och detta land vid Elben och vid Sale
 Är än i dag i Tyskland kalladt -- Meissen;
 Häraf är klart, att icke salisk lag
 Blef stiftad för det franska kungariket,
 Ej heller ägde Fransmän Sale-landet
 Förr'n fyrahundraett-och-tjugo år
 Se'n konung Pharamond aflidit, han
 Som orätt påstås hafva stiftat lagen.
 Han dog år fyrahundratjugosex
 Från Christi börd, och Carl den store slog
 De Saxare och satte Franker in
 Vid Sales strand år åttahundrafem.
 Än vidare förtälja deras lärde,
 Att kung Pipin, som satte Childerik af,
 Påstod sin rätt till franska kungakronan
 Som all-arfvinge, ledande sin börd
 Ifrån Blithilda, konung Clothars dotter.
 Hugo Capet dessutom, som tog kronan

 Från Carl af Lothringen, den siste mannen
 Af Carl den stores äkta hus och stam,
 För att med sken af rätt sitt anspråk pryda, --
 Fast i sig sjelf det ruttet var och uselt --
 Påstod sin arfsrätt ifrån fru Lingare,
 Som dotter var till Carl den skallige,
 En son af kejsar Ludvig, hvilken Ludvig
 Var Carl den stores son. Äfven kung Ludvig,
 Capets, den usurpatorns, ende arfving,
 Bar ej med samvetsfrid den franska kronan,
 Förr'n man ådagalagt att Isabella,
 Hans farmor, uti rätt nedstigande
 Härstammade ifrån fru Ermengard,
 En dotter utaf Carl af Lothringen.
 På detta sätt blef Carl den stores slägt
 På nytt förenad med den franska kronan,
 Och det så klart som sommarsolen är,
 Att så Pepins som Hugos rättighet
 Och Ludvigs lugnande sig ensamt grunda
 På qvinnoliniens rättighet till kronan.
 Så göra Franklands kungar än i dag,
 Fastän de åberopa salisk lag
 För att ers höghets anspråk utestänga,
 Och skyla sig långt heldre i ett nät
 Än öppet blotta på hvad smygväg de
 Från er och edra fäder kronan röfvat.

K. Henr. Kan jag med rätt och fredadt samvete
 Fullfölja detta anspråk?

Cant.              Stränge herre,
 Må denna synden falla på mitt hufvud!
 Ty det i fjerde Mose bok står skrifvet:
 "När sonen dör, skall dottren arfvet taga."
 Stå på er rätt, min nådigaste konung,
 Låt blodig flagg för vinden svaja ut,
 Se upp till edra ståteliga fäder;
 Gå till er store stamfars graf, min kung,
 Hans rätt är er; besvärj hans hjeltevålnad

 Och eder onkel Edvards, svarta prinsens,
 Som förde upp i Frankrike ett sorgspel
 När all dess härsmakt han till marken slog,
 I det hans store fader stod på kullen
 Och smålog, då han såg sin lejonunge
 Med franska adelns hjerteblod sig mätta.
 De stolta Britterna, som kunde trotsa
 Med halfva styrkan hela franska ståten,
 Då andra hälften stod bredvid och log
 Helt overksam, en kall åskådare!

Ely. Väck minnet upp af dessa store döde,
 Förnya deras dåd med väldig arm;
 Som arfving sitter ni på deras thron;
 Det blod och mod, som gjorde deras ära,
 I edra ådror rinner; store konung,
 Ni står uti majblomman af er ungdom,
 För stora dåd och hjeltebragder mogen.

Exet. Och edra kunga-bröder, jordens herrar,
 Sig alla vänta att ni träder upp
 Liksom de fordna lejon af er ätt.

Westm. De veta, att ni har så makt som mod;
 Det har ni också; ingen engelsk kung
 Haft adel mera rik och folk mer troget,
 Hvars hjertan lemnat kropparna i England
 Och ligga re'n i tält på franska jorden.

Cant. Låt deras kroppar följa med, min kung,
 Och vinn er rätt med blod och eld och svärd.
 Till hjelp åt er vi skola skaffa hop
 Af kyrkans medel sådan väldig summa,
 Som kleresiet aldrig på en gång
 Till någon utaf edra fäder gäldat.

K. Henr. Ej blott mot Fransmän måste vi oss väpna,
 Vi måste ock bereda oss på motvärn
 Mot Skottarna, som säkert passa på
 Och falla öfver oss.

Cant.          Min dyre konung,
 Vår gränsbevakning nog tillräcklig är

 Att sätta upp en förmur, som kan värna
 Det inre landet emot dessa tjufband.

K. Henr. Här är ej fråga om snapphanar blott:
 Vi frukta hela Skottlands hufvudstyrka.
 Som städse var oss en orolig granne:
 Ty ni skall veta, att min ättefader
 Drog aldrig ut i krig mot Frankrike,
 Att icke Skotten strax kom rusandes
 Mot hans värnlösa rike som en störtflod
 Med fulla rågan af sin hela styrka,
 Grep heta grepp in i det öde landet,
 Belade slott och städer strängt med härsmakt,
 Så att vårt England, tomt på allt försvar,
 Skalf utaf skräck för sådan elak granne.

Cant. Min konung, skräcken större var än skadan;
 Hör hur vår ö sig sjelf exempel ger:
 Då hela hennes ridderskap var borta
 Och hon sin adel sörjde som en enka,
 Hon ej allenast tappert sjelf sig värjde,
 Men tog och slog i bojor skottska kungen
 Som en lösdrifvare; hon sände honom
 Till Frankrike att höja Edvards rykte
 Med fångna konungar och rikta häfden
 Med ära så, som hafvets djup är lastadt
 Med sjunkna vrak och tallös rikedom.

Westm. En gammal sägen yttrar dock med fog: --
 "Om du Frankrike vill slå,
 Skall till Skottland först du gå."
 Ty flyger Englands örn blott ut på rof.
 Så smyger sig till dess värnlösa bo
 Den vesslan Skotten lömskt och suger ut
 Dess kungaägg samt gör som råttan gör
 Då katten icke är tillstads, förderfvar
 Och skämmer bort långt mer, än hon kan äta.

Exet. Och derför borde katten blifva hemma:
 Ett sådant nödtvång vore dock förbannadt,
 Då lås och bom vi ha för våra lador

 Och nätta fällor för småtjufvarna.
 När väpnad arm mot våra grannar fäktar,
 Då värjer hufvudet sig nog här hemma,
 Ty en regering, hög och låg och lägre
 Samt väl fördelad, håller tonen dock
 Och samlar sig till en harmonisk enhet
 Liksom musik.

Cant.   Sant; derför delar himlen
 Olika kall åt menniskorna ut
 Och sätter arbetsdrift i evig gång,
 Hvars mål dock ytterst är och blifver: lydnad.
 Så göra honungsbien, kreatur
 Som af naturlig instinkt lära oss
 Hur ett befolkadt kungarike ordnas.
 En konung hafva de och embetsmän
 Af flera grader; några utaf dem
 Som höfdingar i hemmet hålla tukt;
 Andra som köpmän draga ut på handel,
 Andra som krigsmän, väpnade med gaddar,
 Gå ut att plundra sommarns sammetsknoppar
 Och bringa rofvet hem i munter marsch
 Till furstetältet och sin kejsare,
 Som, trägen i sitt majestät, betraktar
 Hur guld-loft under surr och sång de mura.
 Der knådar idogt borgerskap sin honung,
 Och fattigt arbetsfolk i trängseln stretar
 Med sina bördor vid den trånga porten;
 En bister domare med buttert surr
 Åt bleka bödlar lemnar ut den lata,
 Gäsp-sjuka drönaren. Häraf jag slutar,
 Att många ting, harmoniska i sig,
 På mycket skilda sätt dock kunna verka,
 Som många pilar från olika håll
 Dock träffa samma mål;
 Som många gator mötas i en stad,
 Som många streck uti ett sol-urs midt: --
 Så kunna tusen id, en gång i fart.

 Ett enda mål dock nå och allting lyckas
 Förutan men. Till Frankrike, min konung!
 I fyra parter dela sköna England;
 Tag blott en fjerdedel till Frankrike,
 Och hela Gallien för er skall darra.
 Om med tredubbel makt vi ej här hemma
 Vår egen dörr för hundar kunna värja,
 Så må vi piskas och vårt folk förlora
 Sitt namn för tapperhet och politik.

K. Henr. Låt sändebuden ifrån Dauphin komma.
 (En af sviten går. Konungen bestiger thronen).
 Vi fattat vårt beslut; och med Guds hjelp
 Och er, min styrkas ridderliga senor, --
 Blir Frankrike blott vårt, vi tukta det,
 Om ej, så slå vi det i tusen stycken.
 Vi vilje sitta der och sträcka spiran
 Med makt utöfver vida Frankrike
 Och dess helt konungsliga hertigdömen.
 Sker icke det, så må vårt stoft man vräka
 I simpel urna utan graf och minne,
 Och talar icke häfden högt och fritt
 Om våra bragder, må vår graf bli stum
 Som Turk med tungan skuren ur sin hals
 Och ingen inskrift ristas deruppå.
 (De fransyska sändebuden uppträda).
 Vi äro redo att förnimma nu
 Vår frände Dauphins välbehag; vi höra,
 Att helsningen är hans och icke kungens.

Sändeb. Behagar nu ers höghet ge oss tillstånd
 Att öppet tala ut vårt uppdrag, eller
 Skall Dauphins mening och vår ambassad
 På långt håll blott påpekas utaf oss?

K. Henr. Ej en tyrann, en Christen kung vi äro,
 Hvars lidelse af nåden så är kufvad,
 Som någon brottsling fjettrad i vårt fångtorn.
 Säg derför fritt, med ärlig öppenhet,
 Hvad Dauphin vill.


Sändeb. Nå väl, i korthet så:
 Ers höghet nyss har sändt till Frankrike
 Och anspråk gjort på vissa hertigdömen
 I kraft utaf er store ättefaders,
 Edvard den tredjes, rätt; till svar på detta
 Genmäler nu min herre prinsen så:
 "Att ni för starkt än luktar af er ungdom;
 Han ber er tänka på att ingenting
 I Frankrike med kaprioler vinnes;
 Man rumlar sig ej der till hertigdömen.
 Han sänder derför, hvad er bättre passar,
 En skatt i denna tunna med det villkor
 Att aldrig mer ni låter höra af er
 Med hertigdömena." Så säger Dauphin.

K. Henr. Hvad skatt, min onkel?

Exet.                           Fjäderbollar, herre.

K. Henr. Det fägnar oss, att Dauphin med oss skämtar;
 Tack för hans gåfva och för ert besvär.
 Då vi till dessa bollar sällträd funnit,
 Vi vilje, med Guds hjelp, i Frankrike
 Ett bollspel börja med hans faders krona.
 Säg honom, att han gifvit sig i spel
 Med den som skrämmer alla franska hofven
 Med sina lyror. Vi förstå hans mening;
 Han förebrår oss våra vilda dagar,
 Men vet ej hur vi vändt oss dem till gagn.
 Ej stort vi skattat Englands arma thron,
 Och derför ha vi fjermat oss från den
 Och lefvat vildt, ty så är verldens gång
 Att man är muntrast då man ej är hemma.
 Säg Dauphin, att jag känner nog min rang,
 Vet ock att vara kung och hissa seglen,
 Min storhets segel, då jag står en gång
 Och skådar kring mig från den franska thronen.
 Thy har jag lagt mitt majestät å sido
 Och trälat som en dagakarl; men der
 Vill jag uppresa mig i all min ära,

 Så alla franska ögon skola bländas
 Och Dauphin sjelf bli solblind, då han ser oss.
 Säg nu den muntra prinsen, att hans hån
 Förvandlat bollarna till stycke-kulor,
 Och tungt hans själ skall qväljas af den dödshämd
 Som flyger ut med dem. Ty detta hån
 Skall ifrån många sinom tusen enkor
 Bort-håna deras män och håna söner
 Från sina mödrar, håna borgar ned;
 Ja, mången ännu icke aflad son
 Skall högt förbanna detta Dauphins hån! --
 Dock detta allt än står i Herrans hand,
 Till honom vädjar jag och i hans namn
 Säg ni till Dauphin, att jag nog skall komma
 Och hämna mig så godt jag kan och lyfta
 Rättfärdig arm uti en helig sak.
 Gå nu er väg i frid och säg åt Dauphin,
 Att sådant luktar utaf dåligt spe
 När tusen gråta och när inga le.
 Nu gif dem säker lejd! Farväl med er.

(Sändebuden gå).

Exet. Det var en lustig ambassad, den der.

K. Henr. Vi tro, att han som sändt den rodna skall.
 (Stiger ned från thronen).
 Nu, lorder, spillen ingen lycklig timma,
 Som kan vårt krigståg främja; blott en tanke
 Vi hafva nu, och det är Frankrike --
 Förutan den på Gud, som städs går främst. --
 Församlen hastigt allt hvad nödigt är
 Till detta krig; betänken allting noga
 Som kan med vislig hast ge flere fjädrar
 I våra vingar; hjelper Gud, som förr,
 Vi tukte Dauphin vid hans faders dörr.
 Anstränge nu sin tanke en och hvar,
 Att denna ädla bragd må blifva snar.

(Alla gå).


ANDRA AKTEN.

(CHORUS uppträder).

Chorus. All Englands ungdom nu i lågor är
 Och silkesmjuka flärden lagd på hyllan;
 Nu trifves vapensmeden; ärans håg
 Regerar ensam uti hvarje hjerta.
 Man säljer ängar för att köpa hästar
 Och följa alla Christna kungars spegel
 Med vingad häl som engelska Merkurer.
 I luften sitter väntan nu och gömmer
 Sitt svärd, från fästet ända ut på spetsen
 Med kejsar-kunga-grefve-kronor höljdt,
 Utlofvade åt Henrik och hans kämpar.
 Fransmännen, varnade af säker kunskap
 Om dessa gräsliga tillrustningar,
 Af ångest skälfva och försöka gäcka
 Med bleklagd politik vårt Englands värf.
 O England, bild utaf din inre storhet,
 En liten kropp med väldigt hjerta i,
 Hvad mäktade ej du när äran böd,
 Om alla dina söner vore äkta!
 Men se ditt fel! I dig har Frankrike
 Ett näste tomma hjertan letat upp
 Och fyller dem med falska kronor nu.
 Tre bofvar, Richard, grefve utaf Cambridge,
 Henrik, lord Scroop af Masham, och den tredje
 Sir Thomas Grey ifrån Northumberland,
 Ha för det franska guldet -- skuld, ej guld, --
 Försvurit sig med skrämda Frankrike.
 För deras hand skall denna kunga-kung --
 Så framt det lömska helvet håller ord --
 Dö, förr'n han går om bord. Uti Southampton
 Med tålamod blott dröjen! Liden villigt
 Afståndets missbruk, som vi tvingas till.
 Betald är summan, nidingarna ense;
 Från London konungen har rest, och scenen


 Är flyttad nu, J ädle, till Southampton.
 Der står teatern nu, der sitten J.
 Fram och tillbaka ifrån Frankrike
 Vi tryggt er föra samt besvärja sundet
 Att vara mildt mot er. Det är ett fel,
 Om någon sjösjuk blir utaf vårt spel.
 Först när på scenen kungen träder opp,
 Begyns uti Southampton tingens lopp.


 
FÖRSTA SCENEN.

London. En gata i Eastcheap.

(NYM och BARDOLPH möta hvarandra).

Bard. Välkommen, korporal Nym!

Nym. God morgon, löjtnant Bardolph.

Bard. Hör på, är ni och fänrik Pistol goda vänner än?

Nym. Jag, för min del, bryr mig icke om den saken:
jag säger inte mycket jag; men när tiden är inne,
lär det väl bli stryk utaf; men det må gå hur det
kan. Fäkta är inte min sak, men jag skall blunda
och hålla korsgeväret framför mig: det är en simpel
machin, men hvad gör det? Man kan steka ost på den,
och den kan tåla köld så bra som trots någon annan
karls svärd kan, och det är just det komika i saken.

Bard. Jag vill bestå en frukost för att göra er till
goda vänner, och vi skall alla tre gå som såta bröder
till Frankrike. Låt det bli dervid, kära korporal Nym.

Nym. Min själ vill icke jag lefva så länge jag kan,
det är det vissa i saken; och när jag inte kan lefva
längre, vill jag ta mig ut så godt jag kan. Det är
min tröst, och det är katastrofen i saken.

Bard. Det är säkert nu, att han är gift med Lena
Rapp; och säkert är det, att hon gjorde er orätt,
ty ni var ordentligt förlofvad med henne.

Nym. Jag vet inte riktigt hur det var; det må gå
hur det kan. Folk kan sofva och undertiden ha sina strupar i

behåll, men somliga säga att knifvar ha egg. Det må
gå hur det kan. Fastän tålamodet är en skinkmärr, så
kånkar det väl ändå i väg. Allting har en ända och
korfven har två. Nej, jag vet inte riktigt hur det var.

(PISTOL och madam RAPP komma).

Bard. Här kommer fänrik Pistol och hans hustru: --
kära korporal, håll er stilla nu. -- Nå, hur står det
till, traktör Pistol?

Pist. Hundracka! Djerfs du kalla mig traktör?
 Vid denna hand! jag skyr en sådan titel;
 Min Lena skall ej hålla värdshus mer.

M. Rapp. Nej, inte länge åtminstone; ty vi kan inte
hålla mat och husrum åt en tolf a fjorton fröknar,
som lefva honnettemang af nålstygn, utan att man
strax skall tro, att vi hålla jungfruhus. (NYM drar
sin värja). Herre hjertandes, tar han icke genast till
pliten! Herre jemini! der är korporal Nym med sin -- nu
skall vi se, att det blir uppsåtligt äktenskapsbrott
och mord utaf! Kära löjtnant Bardolph, -- kära
korporal, kom inte stickandes med någonting här!

Nym. Pah!

Pist. Pah! du din isländska hund! du din spetsöriga
 Islands-racka!

M. Rapp. Kära korporal Nym, visa att du är karl nu
och stick ditt svärd i skidan.

Nym. Vill ni smussla er undan? Jag vill ha er solus.

(Sticker värjan i skidan).

Pist. Solus, du erkehund? gemena huggorm!
 Solus i din fysionomi, den rara,
 Solus uti din käft och i din hals,
 I din gemena lunga, ja, i magen
 Och, ändå värre, i din stygga trut.
 Jag kör ditt solus in i dina tarmar:
 Jag kan ta eld, ty spänd Pistolen är
 Och bäst det är, så blixtrar det och smäller.

Nym. Jag är ingen Barbason, ni kan inte besvärja mig.
Jag har just humör att ge er ett ärligt kok stryk. Om
ni bär er gement åt emot mig, Pistol, så skall jag
skura er med min värja, så godt jag kan, på en
hygglig fason. Om ni ville gå afsides, skulle jag
pipa er i tarmarna en smula, på en hygglig fason,
så godt jag kan; och det är just det komika i saken.

Pist. Du fega skrytare! fördömda skurk!
 Din graf re'n gapar, döden vill dig sluka;
 Drag ut!

(PISTOL och NYM draga värjorna).

Bard. Hör nu, hör hvad jag säger: den som hugger
det första hugget, honom kör jag värjan tvärs
igenom kroppen, så sant som jag är en soldat.
(Drar värjan).

Pist. En ed af väldig makt, och raseri skall hejdas.
 Kom, gif mig näfven, gif mig hit din framtass;
 Ditt mod är mäkta stort.

Nym. Jag skall en vacker dag skära halsen utaf dig
på en hygglig fason, det är det komika i saken.

Pist. Hvad? coupe le gorge? Jag trotsar dig ånyo.
 Du hund från Creta, vill du åt min hustru?
 Nej, gå på lazarettet, gå och hemta
 Ur neslig svältkurs-skrubb det stygga ludret
 Af Cressidas familj, jag menar henne
 Som nämns Slitlakan; henne kan du äkta.
 Min quondam Rapp, den makalösa qvinnan,
 Behåller jag, och -- pauca, dermed punkt.

(En gosse kommer in).

Gossen. Kära traktör Pistol, ni får lof att komma
till min herre, -- och ni med, värdinna; -- han är
mycket sjuk och vill till sängs. -- Kära Bardolph,
stick din näsa emellan hans lakan och gör tjenst som
sängvärmare; han är min själ mycket illa deran.

Bard. Bort med dig, din kanalje!

M. Rapp. Minsann blir icke han en fet pudding åt
kråkorna endera dagen; kungen har krossat hans
hjerta. -- Kära man, kom hem genast.

(Madam RAPP och gossen gå).

Bard. Se så, låt mig nu göra er till vänner igen. Vi
skall ju till Frankrike tillsamman; hvad fan skall vi
bära knifvar för att skära halsarna af hvarandra med?

Pist. Låt floder svämma, svultna djeflar tjuta!

Nym. Vill ni betala mig de åtta skillingar, som jag vann utaf er på vad?

Pist. En usel slaf betalar!

Nym. Men nu vill jag ha mina pengar, det är det komika i saken.

Pist. Manhaftighet skall fälla dom: stöt till!

Bard. Vid detta svärd, den som ger den första stöten,
honom stöter jag ned. Vid detta svärd, det gör jag.

Pist. Svärd är en ed, och eder måste gälla.

Bard. Korporal Nym, vill du vara god vän, så var god
vän; vill du icke, så var ovän med mig också. Se så, stick in din värja.

Nym. Får jag då mina åtta skilling, som jag vann af er på vad?

Pist. En nobel skall du få och det kontant;
 Dessutom skall jag dig bestå en klunk,
 Som broderskap och vänskap skall bekräfta.
 Jag bor hos Nym, och Nym skall bo hos mig;
 Är det ej rätt? -- Ty marketentare
 Jag skall i lägret bli och samla pengar.

Nym. Får jag min nobel då?

Pist. Kontant betalning uti jemna pengar.

Nym. Det var bra; det är det komika i saken.

(Madam RAPP kommer tillbaka).

M. Rapp. Så sant ni ä' af qvinnor födda, kom genast
in till sir John. Ack, den arma själen! han skälfver
så utaf en brinnande qvotidians-tertian, att det just
är ömkeligt att åse. Söta själar, kom till honom!

Nym. Kungen har utgjutit dåliga humörer på honom, det är det sanna i saken.

Pist. Nym, du har talat sanningen;
 Hans hjerta krossadt är och repareradt.


Nym. Kungen är en god kung; men man får ta saken
som man kan; han har sina ryck och sina humörer.

Pist. Kom, låt oss kondolera riddar John
 Och lefva som lamungar med hvarandra.

(De gå).


 
ANDRA SCENEN.

Southampton. Rådsalen.

(EXETER, BEDFORD och WESTMORELAND uppträda).

Bedf. Vid Gud, hans nåde litar allt för djerft
 På dessa nidingar.

Exet.        De skola snart
 Bli häktade.

Westm. Hur smidigt de sig ställa!
 Liksom om trohet satt i deras hjertan,
 Bekrönt af undersåtligt nit och tro.

Bedf. Kung Henrik känner alla deras anslag
 Uppå en väg, som de ej drömt om ens.

Exet. Men att den man, som var hans sängkamrat,
 Och som med kunglig gunst han öfverhopat, --
 Att han för utländskt guld så skulle sälja
 Sin konungs lif till mord och nidingsverk!

(Fanfarer. Konung HENRIK, SCROOP, CAMBRIDGE, GREY, lorder och svit uppträda).

K. Henr. Nu gynnar vinden oss; vi gå om bord.
 Mylord af Cambridge, -- bästa lord af Masham --
 Och ni, herr riddare -- er tanka sägen:
 Tron J ej, att den makt vi före med oss
 Skall bryta väg igenom franska hären
 Och så fullborda och i verket sätta
 Den sak, för hvilken vi den bådat upp?

Scroop. Helt visst, min kung, om hvar man gör sitt bästa.

K. Henr. Vi tvifla ej på det; vi tro, att icke
 Vi föra ut med oss ett enda hjerta,
 Som ej harmoniskt stämmer in med vårt;


 Ej heller att vi lemna något hemma,
 Som icke önskar våra vapen seger.

Camb. Aldrig var konung fruktad mer och älskad
 Än eders höghet; ingen undersåte
 Har minsta omak eller grämelse
 Inunder eder spiras milda, skugga.

Grey. Ja, till och med er faders fiender
 Sin galla dränkt i honung och er tjena
 Med hjertan utaf idel tro och nit.

K. Henr. Vi hafva också skäl till tacksamhet;
 Och förr vår egen hand vi skola glömma
 Än vedergällningen för nit och trohet,
 Allt efter deras värde och förtjenst.

Scroop. Så tjensten skall med stålsatt sena sträfva
 Och mödan friska upp sig sjelf med hopp
 Att ideligt ers majestät få tjena.

K. Henr. Det hoppas vi. -- Min onkel Exeter,
 Släpp ut den man, som häktades i går
 För hån mot vår person, ty vi besinna
 Att öfvermått af vin upphetsat honom;
 Då han sig sansat, honom vi förlåte.

Scroop. Ni nådig är, men gör er allt för säker;
 Låt straffa honom, herre, ty exemplet,
 Om han får onäpst gå, kan locka flera.

K. Henr. O, låt oss ändock vara nådig nu!

Camb. Det kan ers höghet, fast ni honom straffar.

Grey. Stor nåd det är att skänka honom lifvet,
 När först han blifvit tuktad allvarsamt.

K. Henr. Ack, edert allt för stora nit för mig
 Gör tunga böner mot den arma stackarn!
 Får man ej blunda för ett litet fel.
 Begånget uti ruset, huru skarpt
 Skall man då blicka, när ett högmålsbrott
 Väl tuggadt, sväljdt och smält framför oss står? --
 Vi släppe lös den mannen, fastän Cambridge
 Och Scroop och Grey, uti sin dyra omsorg
 Och ömma aktsamhet om vår person.

 Bestraffning yrka. Nu till franska saken;
 Hvar äro de som fingo fullmakt nyss?

Camb. En utaf dem är jag, min kung.
 Ni böd mig att begära den i dag.

Scroop. Så böd ni äfven mig, min prins.

Grey. Och mig, ers majestät.

K. Henr. Der har ni er, gref Richard utaf Cambridge, --
 Der er, lord Scroop af Masham, och sir Grey
 Utaf Northumberland, -- der har ni er: --
 Läs nu; och se, att jag ert värde känner. --
 Mylord af Westmoreland och onkel Exeter,
 Vi gå om bord i natt. -- Hvad, rnina herrar?
 Hvad står på dessa papper, som så tappar
 Allt blod utaf er? Hur de vexla färg!
 Hvar kind är hvit som papper. -- Säg, hvad står der,
 Som så har jagat den pultronen blodet
 Från edra kinder?

Camb.      Jag mitt brott bekänner
 Och underkastar mig ers höghets nåd.

Grey och Scroop. Till hvilken vi oss alla vände.

K. Henr. Den nåd, som nyss var lefvande i oss,
 J hafven sjelfve mördat med ert råd.
 O blygens! vågen ej om nåd att tala,
 Ty edra egna skäl nu drabba er
 Liksom en hund som sargar egen herre. --
 Sen här, J prinsar och J ädle pärer,
 Vårt Englands afskum! Grefven utaf Cambridge, --
 J veten, hur vår kärlek villig var
 Att honom pryda och förse med allt
 Som hörde till hans ära; denna man
 Lättsinnigt har för några lätta kronor
 Sig sammansvurit med de franskes arglist
 Att mörda oss i Hampton här. -- Detsamma
 Har denne riddaren, som icke mindre
 Oss är förbunden, svurit ock. -- Men o,
 Hvad skall jag säga dig, lord Scroop, du grymme,
 Du vilda, otacksamma kreatur!

 Du nyckeln bar till alla mina rådslag,
 Du kände sjelfva bottnen i min själ,
 Du kunde hafva myntat mig till guld,
 Om för din vinning du mig velat fresta!
 Säg, är det möjligt, att en utländsk hyra
 Förmått ur dig en enda gnista ondt,
 Som skadade mitt minsta finger, locka?
 Det så otroligt är, att, fast dess sanning
 Står här så klart som svart på hvitt, mitt öga
 Knappt kan den se. Förräderi och mord
 Städs hålla hop som tvenne djeflar spända
 I samma ok, väl sammanrotade,
 Och verka i en simpel sak så plumpt,
 Att ej förvåning skriar då den ser dem.
 Du deremot har gjort förvåningen
 Till sällskap åt förräderi och mord;
 Och hvem som helst den sluga djefvul var,
 Som så förvändt din hug, -- enhälligt har han
 I helvetet fått pris som mäster-djefvul.
 De andra djeflar, som till svek förföra,
 Utsira dock fördömelsen med glitter,
 Med falska färger och med sköna former,
 Ett lån ifrån det fromma hyckleriet;
 Men den som bildat dig, böd dig stå upp,
 Gaf intet skäl hvi du förråda skulle,
 Men dubbade dig blott med nidings namn.
 Om denne demon, som dig så bedrog,
 Med lejonsteg kring hela verlden ginge,
 Han vände nog till helvetet tillbaka
 Och sade Legio: -- "jag aldrig vinner
 En själ så lätt som denna Engelsmans."
 Ack, huru du med misstro har förgiftat
 Min ljufva tillit! Säg, hvem tycktes trogen?
 Du tycktes det. Hvem lärd och allvarsam?
 Du tycktes det. Hvem utaf adlig börd?
 Du tycktes det. Hvem from och andaktsfull?
 Du tycktes det. Hvem tarfvelig och måttlig,

 Fri från all lidelse i fröjd och vrede,
 Ståndaktig, herre öfver kött och blod,
 Prydd utaf blygsamhetens alla dygder,
 Ej litande på ögat utan öra
 Och tröstande på pröfvad tro allenast?
 Så ren och luttrad tycktes du mig vara;
 Nu har en fläck du lemnat efter dig,
 Som kan den ädlaste bland männer göra
 Tvetydig. Jag vill gråta öfver dig,
 Ty detta brott af dig just tycks mig vara
 Det andra syndafallet. -- Klar är saken,
 Nu häkten dem att stå för lag till ansvar; --
 Gud sig miskunde öfver deras ränker!

Exet. Jag häktar dig för högförräderi, du som dig kallar Richard, grefve af Cambridge.
 Jag häktar dig för högförräderi, du som dig kallar Henrik, lord Scroop af Masham.
 Jag häktar dig för högförräderi, du som dig kallar Thomas Grey, riddare af Northumberland.

Scroop. Gud rättvist har vårt anslag uppenbarat.
 Mitt brott mig smärtar mera än min död;
 Jag ber ers höghet att mig det förlåta,
 Fastän med lifvet för mitt dåd jag pliktar.

Camb. Mig har det franska guldet ej förfört,
 Fastän jag lät det verka som ett skäl
 Att snabbare min afsigt föra ut.
 Tack vare Gud, att jag blef förekommen!
 Jag i mitt qval skall hjertligt deråt fröjdas
 Och bedja Gud och er förlåta mig.

Grey. Mer gladdes aldrig trogen undersåte
 Åt lömskt förräderi, som blifvit upptäckt,
 Än jag i denna stund mig gläder sjelf,
 Att ej ett gräsligt brott i verket gick.
 Förlåt mitt brott, men ej min kropp, o konung!

K. Henr. Gud sig förbarme! hören nu er dom:
 J hafven mot vår kungliga person
 Er sammansvurit och förbundit er

 Med fienden samt ur hans kassakistor
 Mottagit guld, handpengar på vår död.
 Ni ville sälja eder kung till mordet,
 Hans prinsar och hans ädlingar till träldom,
 Hans hela folk till hån och till förtryck
 Och riket till förhärjning och elände.
 För vår person vi söke ingen hämd,
 Men så vårt rikes välfärd oss bekymrar,
 Hvars fall ni sökte, att till landets lagar
 Vi öfverlemne er. Gå nu er väg,
 Ni arma syndare, att döden dö.
 Må en barmhertig Gud er gifva styrka
 Att smaka den samt en uppriktig ånger
 För alla edra svåra brott! -- För bort dem.
 (De sammansvurna bortföras af vakten).
 Mylords, till Frankrike! Vårt företag
 Blir lika ärorikt för er som oss.
 Vi tvifla icke på ett lyckligt krig;
 Då Gud så nådigt har i ljuset bragt
 Det lömska svek, som lurat på vår väg
 Att hejda oss, så tvifla vi ej på 
 Att hvarje stötesten är röjd ur vägen.
 Framåt, J käre landsmän! Låt oss lemna
 Vår makt uti Guds hand och sätta verket
 I rörelse på stund. Nu gladt till sjös!
 Fälttecknen svaja; ej i England bara,
 Jag ock i Frankrike vill konung vara.

TREDJE SCENEN.

London. Madam RAPPS hus i Eastcheap.

(PISTOL, madam RAPP, NYM, BARDOLPH och gossen uppträda).

M. Rapp. Jag ber dig, min sockersöta man, låt mig få  följa dig till Staines.

Pist. Nej, ty mitt tappra hjerta jemrar sig. --

 Bardolph, var käck! -- Nym, öppna skrytets åder!
 Res modets borst, du pojke! Död är Falstaff,
 Vi måste öfver honom jemra oss.

Bard. Ack, om jag vore hos honom, hvarhelst han må
vara, i himmelen eller i helvetet!

M. Rapp. Nej, i helvetet är han inte, det är
säkert; han är i Arthurs sköt, om någonsin en
menniska kommit i Arthurs sköt. Han fick en så
vacker ändalykt och gick hädan så stilla som ett
barn i christnings-kläder. Han skildes hädan precist
emellan tolf och ett, just midt emellan ebb och flod;
ty när jag såg honom famla med lakanen och plocka
halmstrå och småle mot sina fingerändar, då visste
jag att det inte kunde gå mer än på ett vis; ty hans
näsa var så hvass som en skrifpenna, och han pratade
om grön äng. Hur står det till, sir John? sad' jag;
kära hjertandes, var vid godt mod! Och så ropade han
Gud, Gud, Gud! en tre eller fyra gånger. För att nu
trösta honom sad' jag, att han inte skulle tänka på
Gud; jag hoppades, att han icke behöfde plåga sig med
några sådana tankar än. Och så bad han mig lägga mera
kläder på sina fötter; jag stack min hand in i sängen
och kände på dem, och de voro så kalla som sten;
sedan kände jag på hans knän och så allt högre och
högre opp, och alltihop var kallt som en sten.

Nym. Det sägs, att han skrek öfver sekt.

M. Rapp. Ja, det gjorde han.

Bard. Och öfver qvinfolk.

M. Rapp. Nej, det gjorde han inte.

Goss. Jo, det gjorde han; och sad', att de voro rosenbefängda djeflar.

M. Rapp. Ja, rosor kunde han aldrig lida; det var en färg som han inte tyckte om.

Goss. Han sad' en gång, att fan skulle ta honom för qvinfolks skull.

M. Rapp. Ja, på sätt och vis handskades han också
med qvinfolk; men då var han rheumatisk och talade om den babyloniska skökan.

Goss. Kommer ni inte ihåg, att han såg en loppa sitta
på Bardolphs näsa, och att han sad' att det var en
svart själ, som stektes i helvetets eld?

Bard. Nå nå, nu är det bränslet slut, som underhöll
den elden; det är all den rikedom jag förvärfvat i hans tjenst.

Nym. Skola vi ge oss utaf? Kungen har säkert redan, lemnat Southampton.

Pist. Kom då! Min gumma, gif mig dina läppar.
 Se efter hus och fä och löst och fast:
 Se upp! "Drick och betala" lösen vare;
 Ingen kredit!
 En ed är strå, och tro och heder vofflor.
 Och "hållfast" är den bästa hund, min höna.
 Låt derföre caveto ge dig råd.
 Gå, torka ögonperlorna. -- Kamrater,
 Till Frankrike! liksom hästiglar, gossar,
 Att suga, suga rena klara blodet!

Goss. Men det skall vara en ohelsosam föda, säger man.

Pist. Rör hennes ljufva mun och så marschera.

Bard. Farväl, traktörska! (Kysser henne).

Nym. Jag kan inte kyssa, det är det komika i saken; men, farväl!

Pist. Sköt väl ditt hushåll och håll tätt, jag dig befaller!

M. Rapp. Farväl! Adjö!

(De gå).

FJERDE SCENEN.

Frankrike. En sal i konungens slott.

(Konung CARL med svit, DAUPHIN, hertigen af BURGUND,
Konnetabeln och flera uppträda).

K. Carl. Så rycker Englands hela krigsmakt mot oss,
 Och mer än vanlig omsorg fordras nu
 Att gifva kungligt svar på deras anfall.
 Nu rycke hertigarna af Bretagne,

 Berry och Orleans och Brabant ut,
 Och ni, prins Dauphin, med all möjlig hast,
 Att ge på nytt åt våra borgar styrka
 Med tappra män och allsköns starka värn.
 Ty England kommer rusandes så vildt,
 Som hafvets böljor sugas af en hvirfvel.
 Nu höfves oss så stor försigtighet
 Som fruktan lär oss af de färska prof,
 Dem olycksdigert och föraktadt England
 På våra fält oss lemnat.

Dauph.             Höge fader!
 Rätt är det att mot ovän vi oss väpna,
 Ty icke sjelfva freden ens får söfva
 Ett rike så, -- om också ej det spörjes
 Det minsta tal om tvister eller örlig --
 Att icke mönstring, rustning och beväring
 Besörjas, vårdas och förstärkas skulle,
 Som vore verkeligen krig i fråga.
 Och derför må vi alla draga ut
 Att syna rikets alla svaga punkter;
 Och låt oss utan sken af skräck det göra,
 Som om vi hade hört att England blott
 Sig rustade till mohrisk dans i Pingst,
 Ty så fåfängligt är det nu regeradt,
 Dess spira så fantastiskt buren af
 En vild, okunnig, dum och kollrig ungdom,
 Att ej respekt det har.

Konn.             Tyst, tyst, prins Dauphin!
 Ni mycket er bedrar på denne konung;
 Ers nåde må gesandterna blott fråga, --
 Med hvilken höghet deras bud han hörde,
 Hur väl med ädelt råd han är försedd,
 Hur lugn i svar och likväl hur förfärlig
 Han är uti en fast beslutsamhet, --
 Och ni skall finna, att hans förra vildhet
 Var blott utsidan af en romersk Brutus,
 Som höljer klokhet under dårskaps mantel

 Lik odlarn som den rot med gödsel täcker,
 Som fortast växa skall och läckrast blifva.

Dauph. Herr konnetabel, nej, det är ej så,
 Men att vi tro så vara skadar ej;
 Vid allt försvar det klokast är att anse
 Sin ovän mäktigare, än han synes;
 Så fylles måttet uti vårt försvar,
 Som annars, om vi kargt det mäta ut,
 Likt gnidaren bortskämmer hela rocken
 Blott för att spara in en lapp.

K. Carl.                  Nå väl!
 Vi tro, att konung Henrik mäktig är;
 J prinsar, rusten eder starkt mot honom.
 Hans fäder hafva frossat på vårt hull,
 Och han är född af samma mördar-ätt,
 Som hemsökt oss i våra egna hem.
 Det vittnar vår högst minnesvärda smälek,
 Då Cressy's slagtning till vår ofärd slogs
 Och alla våra prinsar blefvo fångar
 Åt detta svarta namnet, svarta prinsen,
 Edvard af Wales, hvars far emellertid,
 Hög som ett berg, sig ställde på ett berg
 Högt upp i luften, krönt af gyldne solen,
 Och såg sin hjelteson -- och log dervid --
 Hur han naturens verk i stycken slet
 Och stympade de herrliga belåten,
 Dem Gud och franska fäder hade skapat
 På hela tjugo år. Han är en qvist
 Af denna segerstam, och låt oss frukta
 Hans ödes makt och hans anborna styrka.

(En budbärare uppträder).

Budb. Gesandter ifrån Henrik, kung af England,
 Begära företräde hos ers höghet.

K. Carl. Vi vilje genast höra dem; för in dem.
 (Budbäraren och några lorder gå).
 Ni ser, att hett det jagas här, god' vänner.


Dauph. Vänd om och hejda dem, ty fega hundar
 Ju skälla mest, när villebrådet flyr.
 Min gode kung, håll Engelsmännen kort
 Och låt dem veta hvilken monarki
 Ni herrskar öfver; ej sjelfkärlek är
 En så eländig synd som sjelfförakt.

(Lorderna återkomma med EXETER och hans svit).

K. Carl. Ifrån vår broder England?

Exet.                              Ja, från honom,
 Och så han helsar eders majestät.
 Han fordrar uti Guds allsmäktig namn,
 Att ni afkläder er och lägger bort
 En lånad höghet, som af himlens gunst,
 Naturens lag och folkrätt honom tillhör
 Och hans arfvingar, nemligen den krona
 Och all den vida herrlighet som hör
 I kraft af häfd och tiders stadganden
 Till franska kronan. Och -- att ni må veta,
 Att detta kraf ej vrångvist är och lumpet,
 Framletadt ur ett mask-frätt fordomtima,
 Ej heller släpadt fram ur glömskans stoft --
 Han sänder detta märkeliga stamträd,
 I hvarje gren klart och bevisande,
 Samt ber er skåda på hans ättartal;
 Och finner ni, att rakt han stammar ned
 Ifrån den störste bland hans store fäder,
 Edvard den tredje, bjuder han er afstå
 Ert rike och er krona, orätt fångna
 Från honom, deras borne ägare.

K. Carl. Och hvad blir följden annars?

Exet.                                  Blodigt tvång.
 Ty gömmer ni ock kronan i ert hjerta,
 Han der nog letar upp den; derföre
 Han kommer nu uti en väldig stormvind
 Med thordön och med jordskalf som en Zeus --
 Ty hjelper icke fog, så hjelper tvång --

 Och bjuder er vid Guds barmhertighet
 Att afstå kronan, och de arma själar,
 Mot hvilka krigets snåla käftar gapa,
 Försköning unna; på ert hufvud falle
 De faderlösas skri och enkors tårar,
 De slagnes blod och qvalda jungfrurs jemmer
 För fäder, männer och trolofvade,
 Som skola slukas uti denna fejd.
 Det är hans kraf, hans hotan och mitt uppdrag,
 Så vida Dauphin icke är tillstädes,
 Till hvilken jag en särskild helsning har.

K. Carl. Hvad oss beträffar, saken vi betänka;
 I morgon skall ni föra fullt besked
 Till brodren England.

Dauph.          Och hvad Dauphin angår,
 Så står han här; hvad sänder England honom?

Exet. Hån, trots, missakting och förakt! Ja, allt
 Som icke är den höge sändarn skickligt
 Att komma med -- det aktar han er värd.
 Hör nu min konungs ord: om ej er fader
 Till fullo alla fordringar beviljar
 Och så försötmar edert bittra hån,
 Så skall han ställa er så hett till svars,
 Att alla hvalf och grottor uti Frankland
 Er banna skola och tillbakasända
 Ert gäckeri med skräll af hans kanoner.

Dauph. Säg att, om ock min fader vänligt svarar,
 Så är det mot min vilja: ingenting,
 Blott fejd med England, önskar jag, och derför
 Jag honom gaf Pariserbollarna,
 Som anstå bäst hans ungdom och hans dårskap.

Exet. Och derför skall Pariser-Louvren darra,
 Var den ock drottning bland Europas hof;
 Och lita på att ni skall skilnad finna --
 Hvad ock vi Engelsmän med undran funnit --
 Emellan hvad hans ungdom lofvade
 Och hvad han håller nu. Till minsta gran
 Han väger tiden nu; det skall ni läsa
 I edra egna nederlag, om här
 I Frankrike han dröjer qvar.

K. Carl.               I morgon
 Skall ni vår mening få till fullo veta.

Exet. Gif oss besked på stund, att ej vår konung
 Sjelf kommer hit och frågar hvi man dröjer,
 Ty han har allaredan fot i landet.

K. Carl. Ni snart affärdas skall med goda villkor;
 En natt har ej tillräckligt anderum
 Att saker utaf sådan vigt besvara.

(De gå).

TREDJE AKTEN.

(CHORUS uppträder).

Chorus. Så flyger snabb på fantasiens vinge
 Vår scen med icke mindre fart än tankens.
 Tron, att J kungen sett vid Hamptons brygga
 Väl rustad skeppa in sitt kungadöme
 Och sett hans stolta flotta hur den svalkar
 Den unga Phoebi kind med silkesvimplar.
 Med fantasien leken; sen i den
 Skeppsgossar klättra uti rår och vanter
 Och hören pipans hvissling ge signaler
 Bland skri och stoj; se linneseglen, svällda
 Utaf en smygande osynlig vind,
 Dra tunga kölars plogar genom hafvet,
 Högbröstade mot vågens svall. O tron blott,
 Att J på stranden stån och sen en stad
 Lätt öfver flygtig bölja dansande;
 Så majestätisk styr hans örlogsflotta
 Sin kurs emot Harfleur; o följen, följen!
 Låt tanken gripa tag i flottans roder
 Och lemnen England som en midnatt tyst,
 Af gubbar, barn och gamla gummor vaktadt,
 Hvars merg dels är förbi, dels än ej kommen.

 Ty hvem är den, hvars kind har fått ett fjun,
 Som ej till Frankrike vill följa denna
 Utvalda blomma af allt ridderskap?
 Nu friska tankar! Skåden en belägring
 Och sen kanonerna på sina kärror
 Med djupa dödssvalg gapa mot Harfleur.
 Från Frankrike nu kommer budet åter
 Och säger Henrik, att den franska kungen
 Vill honom ge sin dotter Catharina
 Och uti brudskatt några hertigdömen,
 Små och eländiga: -- det gillas icke.
 Konstapeln rör den djefvulska kanonen
 Med luntan qvickt; och allt som framför står
 (Vapengny och kanonskott).
 Nedbrakar flux. Må ej er godhet delas,
 Men fyllen i med tanken hvad som felas.

FÖRSTA SCENEN.

Frankrike. Framför Harfleur.

(Vapengny. Konung HENRIK, EXETER, BEDFORD, GLOSTER och soldater med stormstegar).

K. Henr. Till storms ännu en gång, till storms, god' vänner;
 Må annars våra lik betäcka muren!
 I fredstid pryder intet så en man
 Som blygsam ödmjukhet och stillsam fromhet,
 Men blåser krigets storm uti vårt öra,
 Då liknen tigern; spännen edra senor
 Och manen blodet fram och höljen öfver
 En mild natur med bistert raseri.
 Åt edert öga gifven fasans blick
 Och låt den speja genom pannans skottglugg
 Liksom en malmkanon. Låt ögonbrynet
 Så skräckfullt skugga den som klipphvalf hänger
 Och svigtar öfver skakad grundval, sköljd

 Af oceanens vilda bränningar.
 Skär tänder, spärra upp näsborgarna,
 Håll andan! spänn lifskrafterna så högt
 Som spännas kan! Upp, Englands ädlingar,
 J söner utaf hjeltefäder, fäder
 Af hvilka en och hvar en Alexander
 Har fäktat ifrån morgon och till qväll
 På dessa fält och stuckit svärd i skidan,
 Först när der intet mera fans att hugga.
 Vanären icke edra mödrar; visen
 Att deras männer voro edra fäder!
 Åt folk af gröfre blod nu varen mönster,
 Lär dem att kriga! -- Och, J gode landtmän,
 Hvars lemmar uti England frodats, visen
 Att engelsk mat har must, och låt oss svärja
 Att ni förtjent er föda; jag vill tro det,
 Ty ingen fins bland er så låg och usel,
 Att han ej har en ädel glans i ögat.
 Jagthundar likt jag ser er stå i koppel
 Och streta att bli lösa; Jagten går;
 Följ nu ert mod; till storms och ropen alla
 Gud för kung Henrik! England, och sanct Georg!

ANDRA SCENEN.

Sammastädes.

(Troppar marschera öfver skådeplatsen; derpå komma NYM,
BARDOLPH, PISTOL och gossen).

Bard. Gå på, gå på, gå på! Till storms mot breschen, till storms!

Nym. Halt! kära löjtnant. De der puffarna äro allt för
heta, och jag för min del har inte något lif i reserv;
det är det komika i saken att det går för hett till,
och det är just koralen af saken.

Pist. Ja visst, koralen! ty humörer hagla;
 Puff här, puff der, och Guds vasaller stupa.


 Och sköld och svärd
 I blodig färd
 Odödligt rykte vinna.

Bard. Ack, om jag sute på en krog i London: Jag
ville gifva hela min ryktbarhet för ett stop öl och säkerhet.

Pist. Jag ock:
 Om önskningar här hjelpte mig, 
 Ej ifver skulle felas mig,
 Men strax jag sprang dithän. 

Goss. Så kärligt,
 Men icke så ärligt
 Som fogel sjunger på qvist.

(FLUELLEN kommer).

Fluell. Guds plod! -- Till  storms  mot prescherna, ni
skurkar! Upp mot prescherna, säger jag! (Drifver dem framåt).

Pist. Var nådig, store man, mot stoftets barn!
 Qväf vreden, qväf din ridderliga vrede!
 Qväf vreden, store hjelte! Söta unge,
 Qväf vreden och var mild, min sockersnut!

Nym. Det der är vackra humörer! -- Men den der äran gör dåligt humör.

(NYM, PISTOL och BARDOLPH gå. FLUELLEN följer dem).

Goss. Så ung jag är, har jag likväl anställt mina
betraktelser öfver de här tre storskräflarena. Jag
är tjenstgosse åt dem alla tre, men om alla tre
skulle tjena mig, kunde de ingen karl-tjenst göra
mig, ty tre sådana narrar utgöra icke en karl. Hvad
Bardolph beträffar, -- han har en hvit lefver och
ett rödt ansigte, hvarföre han nog ser stindt ut,
men fäktar icke. Hvad Pistol beträffar -- han har
en tunga som en rak-knif, men ett slött svärd,
hvarföre han också skär till i orden, men håller
svärdet i skidan. Hvad Nym beträffar -- han har hört,
att fåordiga män äro de tappraste, och derföre
skäms han att läsa sina böner för det att man icke
skall tro att han är en pultron; men hans få dåliga
ord äro parade med lika få goda gerningar, ty
han har aldrig stött någon menniska för hufvudet
utom sig sjelf, och det var emot en pump en gång då
han var drucken. De stjäla allt hvad de komma öfver,
och det kalla de -- "göra affärer." Bardolph stal ett
citter-fodral, bar det hela tolf mil och sålde det för
tre styfver. Nym och Bardolph äro såta stallbröder i
tjufveri; i Calais stulo de en eld-gaffel, hvarutaf
jag väl kan begripa hvarföre de gaffla så mycket. De
ville göra mig lika förtrogen med folks fickor som
deras handskar och näsdukar; men att taga något ur
en annans ficka och sticka i min, det är jag för
mycket karl till, ty det är riktigt orätt taget
och stucket. Jag får lof att öfverge dem och söka
bättre tjenst; min svaga mage står icke ut med deras
skurkaktighet, och derföre måste jag ge öfver den. (Gossen går).

(FLUELLEN kommer fkllbaka; strax derefter GOWER).

Grow. Kapten Fluellen, ni skall strax komma till
minorna; hertigen af Gloster vill tala med er.

Fluell. Till minorna? Säg ni hertigen, att det just
inte är så godt att komma till minorna: ty, ser ni,
minorna äro icke ackorderande med krigsdisciplinerna;
konkaviteten derutaf är icke tillräcklig; ty,
ser ni, fienden -- som ni vidare kan utlägga för
hertigen, ser ni, -- har gräft sig fyra alnar under
kontraminorna. Jössus! Jag tror, att han vill
spränga oss alla i luften, om der inte plir pättre direktioner.

Gow. Hertigen af Gloster, som har ledningen af
belägringen sig anförtrodd, låter helt och hållet
styra sig utaf en Irländare, en mycket tapper herre, minsann.

Fluell. Det är kapten Macmorris, eller hur?

Gow. Jag tror det är han.

Fluell. Jössus, han är den största åsna i verlden! Det
vill jag pevisa honom midt i synen; han har inte
mer direktioner i krigets sanna discipliner, ser ni,
de romerska disciplinerna, än en hundvalp.

(MACMORRIS och JAMY uppträda på afstånd).

Gow. Der kommer han och den skottska kaptenen Jamy med honom.

Fluell. Kapten Jamy är en underpart pra herre, det

är säkert, och utaf stor färdighet och kunskap i
de gamla krigen, efter min särskildta kunskap om
hans direktioner. Jössus, han skulle kunna försvara
sitt argument så väl som någon krigsman i verlden,
hvad disciplinen i Romarnes fordna krig peträffar.

Jam. Jag säger go' da', kapten Fluellen.

Fluell. Gud signe ers välporenhet, pästa kapten Jamy.

Gow. Hvad nu, kapten Macmorris? har ni lemnat
minorna? Ha skansgräfvarne uppifvit arbetet?

Macm. Vid Chrischtus, d'ä illa gjordt. Arbetet, d'ä
öfvergifvet och trumpeten blåscher reträtt. Vid min
hand, jag schvär, och vid min faders själ, arbetet
d'ä' illa gjort; d'ä öfvergifvet. Jag schkulle ha
schprängt schtaden i luften, så sant mig Chrischtus
hjelpe, på en timma! Åh, d'ä' illa gjordt, d'ä'
illa gjordt; vid min hand, d'ä' illa gjordt!

Fluell. Kapten Macmorris,' jag pesvär er nu att ni
vill pevärdiga mig, ser ni, med några små disputatser
med er, dels rörande eller anpelangande krigets
discipliner, de romerska krigens, på argumentationens
väg, ser ni, och vänlig kommunikations, dels för
att pestyrka mening, dels till pestyrkelse, ser ni,
af mina åsigter såsom anpelangande direktionen af
den militäriska disciplinen: det är hufvudpunkten.

Jam. De ska' bli mycke rart, ja gu', mina go'a
kaptener bå'a två; å ja' ska', med permission, patta
på tillfället å lägga mej i; ja gu' ska' ja' så!

Macm. Det är inte tid att dischkurera nu, så sant
hjelpe mig Chrischtus! Dagen är het, och vädret,
och kriget, och kungen, och prinscharna; det är
inte tid att dischkurera! Schtaden är belägrad, och
trumpeten kallar oss till schtorms; och vi prata och,
vid Chrischtus, göra ingenting; det är schkam för oss
alla. Gud hjelpe mig, är det icke schkam att schtå
schtilla; det är schkam, vid min hand! och der är
schtrupar att skära af, och arbete som schkall göras,
men der är ingenting gjordt, så sant som Chrischtus
mig hjelpe!

Jam. Vid sakramentet, förrän de här mina ögon ta sej

en lur, vill ja' göra go' tjenst, eller också ligga
i jolen, ja, eller gå i döden. Å ja' vill betala
igen så tappert ja' kan, det ska' jag visst, det ä'
ändan på visan. För tusan, ja' ville så gerna ha hört
en dispetation mellan er bå'a.

Fluell. Kapten Macmorris! Jag tror, ser ni, med all
respekt, att der inte ä' många af er nation --

Macm. Af min nation? Hva' ä' min nation? Är en schkurk
och en bastard och en rackare och en kanalje? Hva'
ä' min nation? Hvem talar om min nation?

Fluell. Ser ni, om ni tar saken annorlunda än den är
menad, kapten Macmorris, så skulle jag möjligtvis
tro, att ni inte pemötte mig med den artighet som
ni förnuftigtvis porde pemöta mig med, ser ni,
varandes jag lika pra karl som ni, påde i krigets
disciliner och hvad min födsels härkomst och öfriga
partikulariteter anpelangar.

Macm. Jag känner er inte för att vara en så bra karl
som jag; så sant mig Chrischtus hjelpe vill jag icke schkära hufvudet af er!

Gow. Mina herrar, ni missförstår hvarandra.

Jam. Uj, det är ett fult fel.

(Det blåses till parlamentering).

Gow. Staden blåser till parlamentering.

Fluell. Kapten Macmorrris, då en gång mer
pättre läglighet är att requirera, ser ni, vill
jag taga mig den friheten att säga er, att jag
förstår krigets discipliner, och dermed punktum.

(De gå).

TREDJE SCENEN.

Sammastädes.

(Kommendanten och några borgare på muren; de engelska
tropparna nedan före. Konung HENRIK uppträder med
sin svit).

K. Henr. Hvad har nu stadens kommendant beslutat?
 För sista gången unne vi er samtal;
 Anropen derföre vår bästa nåd.

 Om ej, -- likt folk som yfves att förstöras, --
 Oss till det värsta reten; ty så sant
 Jag är soldat, -- ett namn som bäst mig anstår --
 Om än en gång mitt batteri får spela,
 Jag släpper ej Harfleur, det halfförstörda,
 Förr'n i sin aska det begrafvet ligger.
 Jag stänger alla nådens portar till;
 Mordlysten krigsman, rå och hård i hjertat,
 Och med ett samvete som helvet rymligt,
 Skall rasa fritt med blodbestänkta händer
 Och meja edra friska jungfrur af
 Och edra fagra spenabarn som gräs.
 Hvad gör det mig, om ogudaktigt krig,
 I flammor prydt, likt djeflars öfverste,
 Med sudladt anlete all illbragd öfvar
 Som bunden är vid plundring och förhärjning?
 Hvad gör det mig, om sjelfve J förskyllen
 Att edra rena jungfrur falla i
 Den brunstiga och starka våldtägts armar?
 Hvad betsel kan väl hålla lössläppt fräckhet,
 Som utför backen far i vildt galopp?
 Jag lika fåfängt slösar min befallning
 På vild soldat, i plundrings yrsel stadd,
 Som om jag Leviathan order gaf
 Att gå i land. J män utaf Harfleur,
 Förskonen eder stad och edert folk,
 Ty ännu har jag knekten i mitt våld;
 Än fläktar nådens svala vind och skingrar
 Pestsmittan i de vämjeliga molnen
 Mord, våld och plundring: annars skåden J
 Hur blind och blodig knekt på ögonblicket
 Med grofva händer sudlar lockarna
 På edra döttrar, qväfda utaf gallskrik;
 Hur edra fäder dras vid silfverskäggen
 Och hvita hufvu'n krossas emot muren,
 Hur edra nakna barn på pikar spetsas,
 Samt mödrar spränga med förtviflans skri
 Skyhöga molnen så som Juda qvinnor
 För grym Herodes och hans bödlars hetsjagt.
 Hvad? viljen J gå fria och er gifva?
 Säg, eller värja er och slagne blifva?

Komm. I dag är det förbi med vår förhoppning;
 Dauphin, af hvilken vi undsättning väntat,
 Har svarat, att hans troppar icke mäkta
 Så svår belägring häfva. Store konung,
 Vi lemna åt din milda nåd vår stad
 Och våra lif; träd in i våra portar
 Och styr och ställ med oss som ni behagar,
 Wi kunna icke mer försvara oss.

K. Henr. Upp då med porten! -- Onkel Exeter,
 Ryck in uti Harfleur och stadna der;
 Befäst det starkt emot Fransoserna
 Och visa nåd mot alla. Jag, min onkel, --
 Ty vintren nalkas nu och sjukdom växer
 Uti min här -- går till Calais tillbaka.
 I natt jag gästar i Harfleur hos er;
 I morgon strax jag mig på marsch beger

(De gå).

FJERDE SCENEN.

Rouen. Ett rum i slottet.

(CATHARINA och ALICE uppträda).

Cath. Alice, tu as été en Angleterre, et tu parles bien la langue du pais?

Alice. Un peu, madame.

Cath. Je te prie, enseignez la moi; il faut, que
j'apprenne à parler. Comment appellez vouz la main en Anglois?

Alice. La main? Elle est appellée de hand.

Cath. De hand. Et les doigts?

Alice. Les doigts? Ma foi, j'ai oublié les doigts,
mais je m'en souviendrai. Les doigts? Je pense,
qu'ls sont appellés de fingres; oui, de fingres.


Cath. La main, de hand, les doigts, de fingres. Je
pense, que je suis bonne écoliére; j'ai gagné deux
mots d'Anglois assez vîte. Comment appelez vous les ongles?

Alice. Les ongles? On les appelle de nails.

Cath. De nails. Ecoutez! dites moi, si je parle bien:
de hand, de fingres, de nails.

Alice. C'est bien dit, madame, c'est du fort bon Anglois.

Cath. Dites moi en Anglois, le bras.

Alice. De arm, madam.

Cath. Et le coude?

Alice. De elbow.

Cath. Je me fais la répétion de tous les mots que vous m'avez appris dès à présent.

Alice. C'est trop difficile, madame, comme je pence.

Cath. Excusez moi, Alice; écoutez: de hand, de
fingres, de nails, de arm, de bilbow.

Alice. De elbow, madame.

Cath. O seigneur Dieu, je l'oublie: de elbow.
Comment appellez vous le cou?

Alice. De neck, madame.

Cath. De neck; et le menton?

Alice. De chin.

Cath. De sin. Le cou, de neck; le menton, de sin.

Alice. Oui. Sauf votre honneur, en vérité, vous
prononcez les mots aussi juste, que les natifs d'Angleterre.

Cath. Je ne doute point, que je n'apprendrai par la
grace de Dieu, et en peu de temps.

Alice. N'avez vous pas déja oublié ce que je vous ai enseignée?

Cath. Non, je le vous reciterai promptement. De hand,
de fingres, de mails, --

Alice. De nails, madame.

Cath. De nails, de arme, de ilbow, --

Alice. Sauf votre honneur, de elbow.

Cath. C'est ce que je dis: de elbow, de neck et de
sin. Comment appellez vous le pieds et la robe?

Alice. De foot, madame; et de con.


Cath. De foot et de con? O seigneur Dieu! Ce sont
des mots d'un son mauvais, corrompu, grossier et
impudique, et dont les dames d'honneur ne sauraient
se servir; je ne voudrais prononcer ces mots devant
les seigneurs de France pour tout le monde. Il faut de
foot et de con néanmoins. Je reciterai encore une fois
ma leçon ensemble: de hand, de fingres, de nails,
de arm, de elbow, de neck, de sin, de foot, de con.

Alice. Excellent, madame!

Cath. C'est assez pour une fois: allons nous en à diner.

(De gå).

FEMTE SCENEN.

Ett annat rum i slottet.

(Konung CARL inträder, följd af DAUPHIN, hertigen af
BOURBON, KONNETABELN af Frankrike med flere).

K. Carl. Man vet, att han passerat floden Some.

Konn. Och om vi ej med honom fäkte nu,
 Må vi ej längre bo i Frankrike,
 Men lemna alltihop och ge vårt vinland
 Åt ett barbariskt folk.

Dauph.         O Dieu vivant!
 Skall då ett par af våra qvistar, draggen
 Af våra fäders lustar, våra ympar,
 Insatta i en vild oädel stam,
 Med sådan fart mot himlen spira upp
 Och se med hån på sina ympare?

Bourb. Normander, blott normandiska bastarder!
 Mort de ma vie! om oanfäktade
 De få gå fram, jag säljer hertigdömet
 Och köper mig ett skralt och smutsigt torp
 På Albions klipp-ö, den mångkantiga.

Konn. Dieu des batailles! Hvar fingo de sin eld?
 Är deras luft ej fuktig, rå och sömnig,
 Lyst liksom på förakt af bleka solen,

 Som mördar deras frukt med skumma blickar?
 Kan deras sudna vatten, detta kornmäsk,
 Ett sörp för sprängda hästar, koka upp
 Till tapper hetta deras kalla blod?
 Och skall vårt qvicka blod, af vinet eldadt,
 Se fruset ut? Nej, vid vårt lands beröm,
 Låt oss ej hänga likt istappar på
 Vårt hustak, när ett mera fruset folk
 Utsvettas liflig ungdoms varma droppar
 På våra rika marker, som allenast
 För sina herrars skull må kallas arma!

Dauph. Vid tro och heder! alla franska damer
 Utskämma oss och säga oss uppriktigt,
 Att all vår eld är utbränd; nu de vilja
 Åt Englands ungdom sina kroppar gifva
 Till lusta, för att fylla Frankrike
 Med krigiska bastarder än en gång.

Bourb. De bedja oss att bli dansmästare
 I tripp och traf i England, sägande
 Att äran sitter uti våra hälar,
 Och att vi äro snälla i att springa.

K. Carl. Hvar är härolden Montjoye? Sänden honom
 Att helsa England med vårt skarpa trots. --
 Upp prinsar! Och, med mod af äran eggadt,
 Mer skarpt än edra svärd, upp, och till kamp!
 Charles de la Bret, vårt rikes konnetabel,
 J herrar Orleans, Bourbon och Berry,
 Alencon, Brabant, Bar, och ni Burgund,
 Jacques Chatillon, Rambures, Vaudemont,
 Beaumont, Grandpré, Roussi och Fauconberg,
 Foix, Lestrale, Bouciqualt och Charolois;
 J store prinsar, hertigar, baroner,
 Herrar och riddare, nu gören skäl
 För edra län och aftvån denna skam
 Och hejden Henrik England, som nu stryker
 Igenom Frankrike med fanor, stänkta
 Med blod ifrån Harfleur: nedstörten er

 Uppå hans här, som smälta drifver störta
 I dalen ned, hvars låga tjenstehjon
 Den höga alpen spottar fradga på.
 Fall öfver honom -- ni har styrka nog --
 Och för uppå en kärra honom fången
 Hit till Rouen.

Konn.  Så höfves det den store!
 Förargligt, att hans här så liten är,
 Hans folk så sjukt och utsvält under marschen!
 Ty jag är viss att, blott han ser vår härsmakt,
 Hans hjerta skall i fruktans pölar falla
 Och bjuda lösen uti bragders ställe.

K. Carl.  Påskynda Montjoye, herr konnetabel;
 Låt honom säga, att vi vilja veta
 Hvad lösen England villigt bjuder på. --
 Ni, Dauphin, stannar i Rouen hos oss.

Dauph.  O nej! jag ber ers majestät.

K. Carl.  Gif er till tåls, ty ni hos oss skall stanna.
 Upp, konnetabel och J prinsar alla,
 Förtälj oss snart att Englands skaror falla!

(De gå).


SJETTE SCENEN.

Det engelska lägret i Picardie.

(GOWER och FLUELLEN uppträda).

Gow. Hur står det till, kapten Fluellen? Kommer ni från bryggan?

Fluell. Jag försäkrar er, att det har plifvit riktigt 
förträffligt tjenstgjordt vid pryggan.

Gow. Är hertigen af Exeter oskadd?

Fluell. Hertigen af Exeter är så hjeltemodig som
Agamemnon, och en man som jag älskar och ärar af hela min 
själ, och mitt hjerta, och min pligt, och mitt lif, och mina 
lifsmedel, och mina yttersta krafter. Han är icke, Gud ske 
lof och tack, det ringaste plesserad alls, men han försvarar 
pryggan högst hjeltemodigt med förträfflig disciplin. Det

är en fänrik der vid pryggan, -- jag tror, vid mitt
pästa samvete, han är så tapper som Marcus Antonius;
och han är en man af intet anseende i verlden, men
jag såg honom göra dugtig tjenst.

Gow. Hvad heter han?

Fluell. Han heter fänrik Pistol.

Gow. Jag känner honom icke.

(PISTOL kommer).

Fluell. Känner ni honom icke? Der kommer karlen.

Pist. Kapten, jag ber dig, visa mig en ynnest:
 Dig hertig Exeter är högst bevågen.

Fluell. Ja, Gud ske lof! Och jag har också förtjenat någon gunst af honom.

Pist. Bardolph, en krigsman, stark och frisk i hjertat,
 Med dristigt mod har af det grymma ödet
 Och yra lyckans gräsligt falska surrhjul,
 Den blinda guddom,
 Som står uppå en sten som rastlöst rullar --

Fluell. Med er tillåtelse, fänrik Pistol! Fortuna
afpildas plind med en pindel för sina ögon, för
att antyda för er att lyckan är plind: ytterligare
afpildas hon också med ett hjul för att antyda för er
-- hvilket är moralen i saken -- att hon är omvexlande
och ostadig och ombytlighet och vankelmodigheter: och
hennes fot, ser ni, är fästad på en kulformig sten,
som rullar och rullar; sannerligen har icke poeten
gjort en högst förträfflig peskrifning på Fortuna:
Fortuna, ser ni, är en förträfflig moral.

Pist. Hon Bardolphs ovän är, ser grymt på honom;
 Han stulit en monstrans och skall nu hängas.
 Förbannad död!
 Låt galgen sluka hundar, men ej folk,
 Och må ej hampan snörpa till hans luftrör;
 Men Exeter har honom dömt till döden,
 Och det för en monstrans!
 Gå nu och tala, hertigen dig hör;
 Och låt ej Bardolphs lifstråd skäras af

 Med styfvers-repets egg och nedrig skam.
 Bed för hans lif, kapten; jag vedergäller dig.

Fluell. Fänrik Pistol, jag förstår till en del er mening.

Pist. Nå väl, så fröjda dig deråt.

Fluell. Visserligen, fänrik, det är ingen ting att
fröjda sig åt; ty ser ni, om han vore min egen pror,
så ville jag pedja hertigen att pehandla honom efter
sitt goda välpehag och låta expediera honom, ty
disciplinerna måste handhafvas.

Pist. Så dö och blif fördömd! Och figo för din vänskap!

Fluell. Det är pra!

Pist. Det  spanska fikonet!

(PISTOL går).

Fluell. Det är mycket pra!

Gow. Åh, det är en förbannadt genompiskad skälm;
nu erinrar jag mig honom; en kopplare, en ficktjuf!

Fluell. Jag försäkrar er, att han vid pryggan
yttrade så tappra ord, som man någonsin kan få se
på en sommardag. Men det är mycket pra; hvad han
har sagt till mig, det är pra, det lofvar jag er,
när läglig tid kommer.

Gow. Åh, det är en drummel, en narr, en skälm, som
då och då går med i fält för att, vid sin hemkomst
till London, hofvera med soldatmanér. Och sådana
karlar slå ikring sig med stora fältherrars namn,
och de lära sig utantill hvar det har gått hett till;
-- vid den och den skansen, vid den och den breschen,
vid den och den eskorten; hvem som redde sig tappert,
hvem som blef skjuten, hvem som stod med skammen,
och hvad påståenden fienden gjorde; allt detta
kunna de perfekt i krigs-termer, som de stufva upp
med nymodiga svordomar. Och hvad effekt ett skägg
på generals-fason samt en gräslig lägermundering
gör emellan rykande bålar och ölrusiga hufvuden,
det är underbart att tänka på! Men ni måste lära er
att känna dessa vår tids skamfläckar, ty annars kan
ni blifva rasande lurad.

Fluell. Jag skall säga er något, kapten Gower: --
Jag märker nog, att han icke är den man som han gerna
ville inpilla verlden att han är: om jag finner ett hål på hans

rock, så skall jag säga honom min mening. (Trummor
höras) Hör ni? Kungen kommer, och jag måste tala
med honom om pryggan.

(Konung HENRIK, GLOSTER och soldater uppträda).

Fluell. Gud välsigne eders majestät!

K. Henr. Nå, Fluellen, kommer du från bryggan?

Fluell. Ja, till ers majestäts tjenst. Hertigen
af Exeter har riktigt tappert försvarat
pryggan. Fransoserna ha gifvit sig af, ser ni, och
der är raska och mycket tappra pedrifter. För tusan,
fienden var nära att få pryggan i pesittning, men han
blef tvungen att retirera, och hertigen af Exeter
är mästare af pryggan; jag kan säga ers majestät,
att hertigen är en pra tapper man.

K. Henr. Hur mycket folk har ni förlorat, Fluellen?

Fluell. Fiendens förlust har varit mycket stor, ja
ansenligt stor; men jag tror, min själ, att hertigen
icke förlorat en enda man utom en, som troligen plir
hängd för det han plundrat en kyrka, en viss Bardolph,
om ers majestät känner den karlen. Hans ansigte är
para karpunklar och finnar och pockor och eldflammor;
och hans läppar plåsa honom i näsan, och den är liksom
ett eldkol, ipland plå och ipland röd; men hans näsa
är expedierad, och hans eld är släckt.

K. Henr. Vi vilje hafva alla sådana förbrytare så
expedierade, och vi gifve uttryckelig befallning att,
på vår march igenom landet, ingenting får utpressas
från byarna, ingenting tagas som icke betalas, ingen
Fransman förolämpas eller bemötas med skymfeliga
tillmälen; ty då mildhet och grymhet spela om ett
kungarike, vinner snarast den som spelar beskedligast.

(Fanfarer. MONTJOYE uppträder).

Montj. Ni ser på min drägt hvem jag är.

K. Henr. Godt, jag ser det; hvad har du att förtälja?

Montj. Min konungs vilja.

K. Henr. Låt höra den.


Montj. Så säger min konung: -- säg du åt Henrik af
England, att fastän det ser ut som vi vore döda,
så sofve vi blott; försigtighet är en bättre soldat
än öfverdåd. Säg honom, att vi kunde hafva slagit
honom tillbaka vid Harfleur, men att vi icke ansågo
lämpeligt att krossa en oförrätt förr än den blifvit
fullmogen; -- nu är vår tur kommen att tala, och vår
röst är befallande! England skall ångra sin dårskap,
se sin svaghet och beundra vårt tålamod. Bjud
honom derföre tänka på sin lösepenning, hvilken
måste beräknas efter de förluster vi hafva lidit,
de undersåter vi hafva förlorat och den smälek vi
utstått; att gälda allt detta fullvigtigt skulle
nedtrycka hans litenhet. För att godtgöra våra
förluster är hans skattkammare allt för fattig;
för att vedergälla vårt utgjutna blod är hela hans
kungarikes beväring allt för svag till antalet;
och hvad vår smälek beträffar, -- hans egen person,
knäböjande för våra fötter, vore blott en svag
och usel upprättelse. Lägg härtill -- en utmaning,
och säg honom till slut, att han förrådt sitt folk,
öfver hvilket domen redan är afsagd. Så vidt min
konung och herre; sådant är mitt uppdrag.

K. Henr. Hvad är ditt namn? Ditt embete jag känner.

Montj. Montjoye.

K. Henr. Du gör din tjenst rätt bra; gå till din kung,
 Säg att jag nu ej söker honom opp,
 Men ville till Calais helst retirera
 I frid och ro; ty, sanningen att säga, --
 Fast det ej just är klokt att så sig blotta
 Inför en slug och gynnad fiende --
 Mitt folk är högst försvagadt utaf sjukdom
 Och smälter hop; de få jag än har qvar
 Knappt duga mer än lika många Fransmän;
 Men om de vore friska, hör du, härold,
 Så skulle tvenne Fransmän kunna gå
 På ett par ben af deras: -- Gud förlåte
 Att så jag skryter! -- Denna franska luften
 Har blåst den synden i mig: jag mig ångrar.
 Gå derför, säg din herre, jag är här;


 Min lösepenning är min svaga kropp,
 Min krigshär blott en svag och sjuklig fältvakt:
 Säg honom dock att, med Guds hjelp, jag kommer.
 Om Frankrike med än en granne till
 Af samma kraft ock stode i vår väg.
 Der för din möda, Montjoye! Gå, säg
 Din herre, att han noga sig betänker.
 Står väg oss öppen, gå vi; hindras vi,
 Så färga vi med edert röda blod
 Er mörka jord: nu, Montjoye, farväl!
 Utaf vårt svar är hufvudsumman denna:
 Som nu vi äre, ej vi söka strid,
 Ej heller sky vi den som nu vi äre,
 Gå, säg din konung det.

Montj. Det skall jag göra. Tack, ers majestät!

(MONTJOYE går).

Glost. De måtte väl ej nu oss öfverfalla.

K. Henr. Vi stå i Guds, men ej i deras hand.
 Till bryggan! Nu det lider emot natten;
 På andra sidan floden slå vi läger
 Och låta dem i morgon bryta upp.

SJUNDE SCENEN.

Franska lägret vid Agincourt.

(Konnetabeln, RAMBURES, hertigen af ORLEANS, DAUPHIN och flera uppträda).

Konn. Pah! jag har den bästa rustning i verlden. -- Om det ändå vore dager!

Orl. Ni  har en förträfflig rustning, men låt också min häst rättvisa vederfaras.

Konn. Det är den bästa häst i Europa.

Orl. Kan det då aldrig bli morgon?

Dauph. Min prins af Orleans och herr stor-konnetabel,
ni talar om häst och rustning, --


Orl. Ni är så väl försedd med bådadera som någon prins i verlden.

Dauph. Så lång denna natten är! -- Jag vill icke byta
bort min häst mot någon, som går på fyra fötter. Ah
ça! Han studsar ifrån marken, som vore han stoppad med
tagel; le cheval volant, Pegasus, qui a les narines
de feu! Då jag rider honom, sväfvar jag i luften som
en falk, han trafvar i luften, det sjunger i jorden
då han rör den; det sämsta hornet i hans hof är mera
musikaliskt än Hermes' pipa.

Orl. Han är muskotfärgad.

Dauph. Och het som ingefära. Han är ett kreatur
för Perseus; han är idel luft och eld, och de tröga
elementerna jord och vatten synas icke till på
honom, utom när han står stilla som en droppe,
då ryttaren stiger upp på honom. Det kan man kalla
en häst! Alla andra kampar äro fäkreatur emot honom.

Konn. I sanning, min prins, han är en absolut förträfflig häst.

Dauph. Han är en prins för alla gångare; hans
gnäggning är såsom en monarks befallning, och hans
hållning kräfver hyllning.

Orl. Nu nog om den saken, frände.

Dauph. Nej, den menniska har icke något förstånd,
som ej, från det att lärkan stiger upp och tills
lammen fösas in, kan variera ett värdigt beröm öfver
min gångare; det är ett tema så flödande som hafvet;
förvandla sanden i hafvet till vältaliga tungor,
och min häst skall gifva dem allesamman fullt opp
att göra. Det är ett ämne för en monark att tala
om, och för en monarks monark att rida på, och för
hela verlden, både känd och okänd, att undra på med
åsidosättande af alla andra bestyr. Jag skref en
gång en sonett till hans beröm, och började så här:
O, du naturens under, --

Orl. Jag har hört en sonett som började så, men den var till en älskarinna.

Dauph. Det var säkert en imitation af den, som jag

skref till min springare, ty min häst är min älskarinna.

Orl. Er älskarinna bär lätt.

Dauph. Ja mig; och det är just dygden på en bra och enkom älskarinna.

Konn. Ma foi! Häromdagen tycktes mig att er
älskarinna ruskade om ryggen på er besatt.

Dauph. Kanhända var det er, som gjorde så.

Konn. Min var icke uppbetslad.

Dauph. Ah! då var hon säkert gammal och saktmodig,
och ni hade visst dragit edra franska vidbyxor af er
och red i samma sorts byxor som Bergskottarna nyttja.

Konn. Ni förstår er bra på ridkonsten.

Dauph. Låt då varna er af mig: de som rida så,
och icke rida försigtigt, kunna rida sig i putten;
jag hade då heldre min häst till älskarinna.

Konn. Och jag såge lika gerna, att min älskarinna vore en märr.

Dauph. Jag säger dig, konnetabel, att min älskarinna nyttjar sitt eget hår.

Konn. Det kunde jag lika sannfärdigt skryta öfver, om min älskarinna vore en so.

Dauph. Le chien est retourné à son propre
vomissement, et la truie lavée au bourbier; du
begagnar dig af hvad som helst.

Konn. Men icke utaf min häst till älskarinna, eller
af något ordspråk, som passar så litet till saken.

Ramb. Herr konnetabel, den rustning, som jag såg i
ert tält i natt, är det solar eller stjernor på den?

Konn. Stjernor.

Dauph. Några af dem torde falla i morgon, hoppas jag.

Konn. Och ändock skall min himmel ej lida någon brist.

Dauph. Det kan väl vara, ty ni har många fler än
ni borde ha; det vore mer heder för er, om några
vore borta.

Konn. Alldeles som det förhåller sig med ert beröm
öfver er häst; han skulle trafva lika bra, om något
utaf ert skryt vore vräkt ur sadeln.

Dauph. Jag önskade att jag vore i stånd att gifva
honom så mycket beröm som han orkade bära! Blir det
då aldrig dager? I morgon skall jag trafva en mil,
och min väg skall gå öfver engelska näsor.

Konn. Det vill jag icke säga, ty jag fruktar att vägen
skulle göra mig lång näsa; men jag önskar att det vore
morgon, ty jag hade god lust att hugga Engelsmännen
i lufven.

Ramb. Hvem vill våga ett slag i brädet med mig om tjugo engelska fångar.

Konn. Ni kan sjelf bli slagen ur brädet, innan ni får dem.

Dauph. Det är midnatt, jag går och väpnar mig. (Går).

Orl. Dauphin längtar efter morgonen.

Ramb. Han längtar efter att äta upp Engelsmännen.

Konn. Han kan gerna äta upp alla dem han dödar.

Orl. Vid min dames hvita hand, han är en tapper prins.

Konn. Svärj vid hennes fot, så att hon kan trampa ut eden.

Orl. Han är, helt simpelt, den verksammaste herre i Frankrike.

Konn. Att ha något för sig är att vara verksam, och han har alltid något för sig.

Orl. Han har aldrig gjort någon något förnär, det jag vet.

Konn. Det kommer han heller icke att göra i morgon;
det goda namnet kommer han alltid att behålla.

Orl. Jag vet, att han är tapper.

Konn. Det har någon sagt mig, som känner honom bättre än ni.

Orl. Hvem var det?

Konn. Kors, det har han sjelf sagt mig; och han
sad' mig, att han icke brydde sig om hvem som fick
veta det.

Orl. Det behöfver han heller icke; det är ingen fördold dygd hos honom.

Konn. Jo, det är den minsann; ingen menniska har
någonsin sett den, utom hans lakej; hans tapperhet
är en falk
med kappa öfver ögat, och när den tittar fram, flaxar den genast sin väg.

Orl. "Illvilja har aldrig något godt att säga."

Konn. Ett annat ordspråk säger: "vänskapen smickrar."

Orl. Det ordspråket vedergäller jag med: "låt sjelfva fan rätt vederfaras."

Konn. Väl användt; er vän är då djefvulen. Men jag
ger det ordspråket en stjern-smäll med: "det ger jag
tusan djeflar."

Orl. Ni är starkare i ordspråk; men, -- "en narrs pilar äro snart skjutna."

Konn. Den gången sköt ni bom.

Orl. Det är icke första gången ni är en dumbom.

(En budbärare kommer).

Budb. Herr stor-konnetabel, Engelsmännen ligga blott
femtonhundra steg från ert tält.

Konn. Hvem har uppmätt fältet?

Budb. Hans nåd Grandpré.

Konn. En tapper och mycket erfaren herre. -- Om
det vore dager ändå! -- Ack, den stackars Henrik
af England! Han längtar icke efter dagningen, som
vi göra.

Orl. Hvad det ändå är för en enfaldig stackare, den
der kungen af England, som med sitt tjockskalliga
följe ger sig så der ut på det hala!

Konn. Om Engelsmännen hade det ringaste förnuft, så skulle de springa sin väg.

Orl. Det är just det som felas dem; ty om deras
hufvuden hade någon sorts intellektuell rustning,
så kunde de aldrig bära så tunga stormhattar.

Ramb. Den der ön England uppföder mycket tappra
kreatur; deras doggar äro oförlikneligt modiga.

Orl. Enfaldiga hundar! som blindt springa i käftarna
på en rysk björn och få sina hufvuden krossade som
ruttna äpplen. Ni kan lika gerna säga, att det är en
tapper loppa, som äter sin frukost på ett lejons nos.

Konn. Precist, precist; och det folket sympatiserar med

doggarna i att rusa morskt och oförväget på, men sitt
förstånd lemna de qvar hemma hos sina hustrur. Gif
dem endast dugtiga stycken oxkött och jern och stål,
så äta de som vargar och fäkta som djeflar.

Orl. Ja, men nu är det förbannadt klent med de der Engelsmännernas oxkött.

Konn. Då skola vi nog i morgon få se, att de blott
hafva aptit på att äta, men icke på att slåss. Nu är
det tid att väpna sig; kom låt oss börja med det.

Orl. Nu är hon två; men förr'n hon tio slagit,
 Har hvar af oss etthundra Britter tagit.

(Alla gå).

FJERDE AKTEN.

(CHORUS uppträder).

Chorus. Nu bilden föreställning om en tid,
 Då sakta mummel och ett närsynt mörker
 Uppfyller hela vida verldens rymd.
 Igenom nattens svarta sköte går
 Från läger och till läger stilla sorl;
 Fältvakten på sin post kan nästan höra
 Hur gent emot en annan fältvakt hviskar.
 Mot vakteld svarar vakteld; tvärs igenom
 Den bleka flamman ser den ena linien
 Den andras bruna anlet: häst mot häst
 Med gäll och trotsig gnäggning genomborrar
 Den tröga nattens öra; tält från tält
 Gå vapensmeder riddarne tillhanda,
 Med flitig hammar nitande på stålet
 Som klingar dystert om hvad tima skall.
 Nu tuppen gal i byn, och klockor ropa
 En sömnig morgons tredje timmas namn.
 Stolt af sitt antal, säker på sin sak,
 Den öfvermodiga Fransosen rafflar
 Om Engelsmännen, dem han djupt föraktar,
 Och bannar nattens fjät, den krymplingen,

 Som lik en hexa linkar fram så trögt.
 De stackars Britterna, till döden dömda,
 Liksom slagtoffer tåligt sitta still
 Hos vaken flamma, troget grundande
 På dagens fara; deras dystra miner,
 Infallna kinder och förslitna kläder
 Framställa dem för månens stela blickar
 Som bleka gastar. -- Ack! men den som ser
 Den lilla hopens konungsliga herre,
 Som går från vakt till vakt från tält till tält,
 Han ropar: "pris och ära på hans hufvud!"
 Ty fram han går och all sin här beskådar
 Och helsar mildt på en och hvar "god morgon''
 Och kallar dem för bröder, vänner, landsmän.
 Uppå hans kunga-anlet syns ej spår till
 Att en förfärlig här omringat honom;
 Han ej en enda punkt af röda kinden
 Har offrat åt en genomvakad natt;
 Frisk ser han ut och underkufvar matthet
 Med munter blick och ljufligt majestät,
 Så att hvar usling, blek och ängslig nyss,
 Utaf hans milda blickar hemtar tröst.
 Med oinskränkt gifmildhet, solen lik,
 Hans rika öga strålar ner på alla
 Och smälter fruktans is. -- Så hög som låg,
 Sen här hur pass ovärdig pensel teknar
 En skuggbild utaf Henrik uti natten.
 Nu flyger scenen till valplatsen hän
 Der vi -- erbarmligt! -- namnet Agincourt
 Med två tre rostiga och brutna klingor
 Vanhelge i en nästan löjlig strid;
 Nu sätten er och skåden: i sitt minne
 Enhvar en urbild till vår skenbild finne.
 (Går).


FÖRSTA SCENEN.

Det engelska lägret vid Agincourt.

(Konung HENRIK, BEDFORD och GLOSTER).

K. Henr. Stor är vår fara, Gloster, det är sant,
 Men desto större bör vårt mod ock vara. --
 God morgon, broder Bedford. -- Gud allsmäktig!
 Det bor en själ af godt i onda ting,
 Om menskan blott kan leta rätt på den.
 En elak granne lär oss arla vakna,
 Och det ger både rikedom och helsa;
 Han är oss ett utvertes samvete,
 Som manar och predikar för oss alla
 Att vi på döden måste oss bereda.
 Så kunna vi af ogräs honung samla
 Och nyttja sjelfva satan som moral.
 (ERPINGHAM kommer).
 God morgon, gamle Thomas Erpingham!
 Mjuk kudde vore för ditt hvita hufvud
 Långt bättre än den hårda franska torfvan.

Erp. Åh nej, den bädden tycks mig bättre vara;
 Då säger jag: jag ligger som en kung.

K. Henr. Godt är det när exemplet lär oss älska
 Vår vedermöda; anden lättad blir:
 Och lifvas sinnet upp, så stiga säkert
 Organerna, som varit döda nyss,
 Ur grafvens qvalm och röra sig på nytt
 Qvickt som en orm som krupit utur skinnet.
 Sir Thomas, låna mig din kappa. -- Bröder,
 Min helsning fören fram till lägrets prinsar,
 Jag helsar dem god morgon; bed dem straxt
 Infinna sig till samling i mitt tält.

Glost. Det skola vi, min kung.

(GLOSTER och BEDFORD gå).

Erp.                           Skall jag er följa,
 Min dyre kung?


K. Henr. Nej, gode riddersman;
 Med mina bröder gå till Englands lorder;
 Jag vill en stund rådpläga med min barm
 Och önskar helst att ensam vara då.

Erp. Dig himlens Gud välsigne, ädle Henrik!

(ERPINGHAM går).

K. Henr. Dig signe Gud, du gamle hedersman!
 Du talar fröjdefullt.

(PISTOL kommer).

Pist. Qui va là?

K. Henr. God vän.

Pist. Gif mig besked! är du en officer,
 Säg, eller en gemen och låg soldat?

K. Henr. Jag är kompani-officer.

Pist. Säg, släpar du på väldig lans?

K. Henr. Precist. Hvem är ni?

Pist. En adelsman så god som kejsaren.

K. Henr. Då är du ju förnämare än kungen.

Pist. En söt och dugtig pojke kungen är,
 En lustig ture och en ryktets ympqvist,
 Af ärlig härkomst och med kraftig näfve.
 Hans gamla sko jag kysser, och af hjertat
 Jag håller af den söta skojaren.
 Hvad är ditt namn?

K. Henr. Henrik le Roi.

Pist. Roi! ett Cornwallskt namn: är du af Cornwallsk ätt?

K. Henr. Nej, jag är en Wales-man.

Pist. Känner du Fluellen?

K. Henr. Ja.

Pist. Säg honom då, att jag hans lök vill svänga
 Ikring hans skalle på sanct Davids dag.

K. Henr. Bär då icke er dolk på er mössa
den dagen, på det att han icke måtte svänga den
ikring er.

Pist. Är du hans vän?

K. Henr. Ja, och hans slägtinge på köpet.


Pist. Då ger jag dig ett figo.

K. Henr. Tack skall ni ha! Gud vare med er.

Pist. Mitt namn är kalladt Pistol.

K. Henr. Det passar bra till er morskhet.

(FLUELLEN och GOWER komma in från olika sidor).

Gow. Kapten Fluellen!

Fluell. Så, i Jössu namn, tala inte så högt! Det
är den största förundring i helaste verlden, när de
äkta och gamla krigs-prerogativerna och lagarna icke
tagas i akt. Om ni para ville göra er det pesväret
att examinera den store Pompeji krig, så skulle ni
finna, det ansvarar jag er för, att det inte är något
tissel-tassel eller slidder-sladder i Pompeji läger;
jag ansvarar er för att ni skall finna krigets
ceremonier, och dess försigtighetsmått, och dess
former, och dess nykterhet, och dess peskedlighet
vara helt annorlunda.

Grow. Hå, fienden är högljudd; vi ha ju hört honom hela natten.

Fluell. Om fienden är en åsna och en narr och en
storskräfla, tycker ni att det passar sig att vi
också, ser ni, skulle vara en åsna och en narr och
en storekräfla? Jag frågar er på ert samvete.

Gow. Jag skall tala saktare.

Fluell. Jag peder er och jag pesvär er att göra det.

(GOWER ocli FLUELLEN gå).

K. Henr. Om ock fasonen är en smula gammal,
 Så är dock denna Wales-man käck och vaksam. 

(BATES, COURT och WILLIAMS komma).

Court. Broder John Bates, är det icke morgonen som gryr der?

Bat. Det tror jag; men vi hafva icke stor orsak att längta efter dagens annalkande.

Witt. Der borta se vi dagens begynnelse, men jag tror
att vi aldrig skola se dess slut. -- Hvem der?

K. Henr. God vän.

Witt. Under hvilken höfding tjenar ni?

K. Henr. Under sir Thomas Erpingham.


Will. En god, gammal anförare, och en mycket vänlig
herre; säg mig, hvad tänker han om vår ställning?

K. Henr. Alldeles som folk som strandat på en sandbank
och vänta att bli bortsköljda af nästa flod.

Bat. Har han icke sagt kungen sina tankar.

K. Henr. Nej; och det bör han heller icke göra. Ty --
det kan jag väl säga er -- jag tror, att kungen är
blott en menniska som jag; violen luktar för honom
så som den luktar för mig; himlahvalfvet ser så ut för
honom som för mig; alla hans sinnen äro så beskaffade
som andra menniskors; ceremonierna å sido, -- i sin
nakenhet är han blott en menniska, och, fastän hans
känslor taga en högre flygt än våra, så sänka de sig
dock med samma ving-slag, då de sänka sig. Derföre,
när han ser något skäl till fruktan, såsom vi göre,
-- smakar utan tvifvel hans fruktan på samma sätt som
vår. Dock borde förnuftigtvis ingen menniska oroa
honom med något sken af fruktan, på det att han icke,
genom att röja den, måtte göra sin krigshär modfälld.

Bat. Utvertes må han visa så mycket mod han vill,
men jag tror, så kallt det också är i natt, att
han gerna skulle vilja sitta i Themsen till halsen;
och der skulle jag vilja att han sute, och jag med
honom, kosta hvad det kosta vill, endast vi vore
väl härifrån.

K. Henr. Nu skall jag minsann efter bästa samvete
säga hvad jag tänker om kungen; jag tror icke, att
han skulle önska sig vara på något annat ställe än
der han är.

Bat. Då ville jag att han vore här mol allena, så
kunde han vara säker på att bli utlöst, och mången
stackars karls lif vore räddadt.

K. Henr. Åh nej, ni vill honom icke så illa, att ni
skulle önska att han vore här mol allena, fastän ni
säger så för att känna andra på pulsen. Jag tycker,
att jag aldrig kunde dö någorstädes så förnöjd som
i kungens sällskap, då hans sak är rättvis och hans
strid ärofull.

Will. Det är mer än vi veta.

Bat. Ja, eller mer än vi äro befogade att spörja efter,

ty vi veta tillräckligt, när vi veta att vi äro
kungens undersåter. Om hans sak är dålig, så aftvås
all vår skuld genom vår lydnad mot kungen.

Will. Men om saken icke är god, så har kungen sjelf
en tung räkenskap att aflägga, när alla de ben och
armar och hufvuden, som huggas af i en batalj, förena
sig igen på den yttersta dagen och ropa alla: -- vi
dogo der och der; några svärjande, några ropande på
fältskären, några jemrande öfver sina hustrur, som de
lemna efter sig i armod, några öfver sina obetalta
skulder, några öfver sina ouppfostrade barn. Jag
räds att de äro få, som dö saligt i en batalj, ty
huru kunna de christeligen bestyra om någonting,
då blod är deras enda tanke? Om nu dessa menniskor
icke dö saligt, så är det en ful historia för kungen,
som fört dem dit; ty att icke lyda honom, det vore
emot allt undersåtligt skick och ordning.

K. Henr. Om således en son, som utaf sin fader skickas
ut i handel, förolyckas på hafvet som en syndare,
så borde, efter er mening, hans syndaskuld falla
på fadren, som skickade honom; eller om en tjenare,
som på sin husbondes befallning fortskaffar en summa
penningar, blir öfverfallen af röfvare och dör i
många oförsonade orättfärdigheter, så kan ni kalla
husbondens handtering för upphofsman till tjenarens
fördömelse; -- men så är nu icke fallet; kungen är ej
förpligtad att svara för hvar och en särskild af sina
soldater, huru han lyktar sitt lif; ej heller fadren
för sin son, ej heller husbonden för sin tjenare; ty
de vilja icke att de skola dö, fastän de vilja att
de skola göra sin tjenst. Dessutom fins det ingen
kung, hans sak må vara så fläckfri som helst, som,
om det kommer till svärdets afgörande, kan utkämpa
sin sak med alldeles fläckfria soldater. Några hafva
måhända på sitt samvete en blodskuld, begången med
öfverläggning och af berådt mod; några hafva bedragit
jungfrur med brutna, trolösa löften; några göra kriget
till sitt bålverk, då de förut hafva blodbestänkt
fredens hvita barm med plundring och rån. Om nu sådana
menniskor hafva gäckat lagen och undgått sitt

naturliga straff, så hafva de inga vingar att
flyga undan Gud med, fastän de kunna lista sig
undan menniskor. Kriget är Guds bödel, kriget är
Guds hämd; och derföre straffas nu menniskorna i
konungens nuvarande strid för hvad de förut brutit
emot konungens lagar; der de fruktade döden, der
bergade de lifvet, och der de gjorde sig säkra,
der förgingos de. Om de nu dö oberedda, så är
kungen icke mer skyldig till deras fördömelse,
än han förut var skyldig till den ogudaktighet,
för hvilken de nu hemsökas. Hvarje undersåtes pligt
tillhör konungen, men hvarje undersåtes själ tillhör
honom sjelf. Derföre borde hvarje soldat i kriget göra
så som hvarje sjuk man på sotsängen, aftvå hvartenda
stoftkorn från sitt samvete, och om han dör på det
sättet, är döden honom en vinning; dör han icke,
så är den tid välsignelserikt använd, på hvilken en
sådan förberedelse blifvit vunnen, och för den som
kommer undan med lifvet vore det ingen synd att tänka,
att, då han gjort Gud ett sådant frivilligt tillbud,
Gud låter honom öfverlefva den dagen, för att se
hans storhet och lära andra huru de skola bereda sig.

Will. Det är visst och sant, att hvar man som dör
i ondo, öfver hans hufvud kommer hans egen ondska,
och kungen har intet ansvar.

Bat. Jag önskar icke, att han skall ansvara för mig,
och likväl har jag föresatt mig att fäkta manhaftigt
för honom.

K. Henr. Jag har sjelf hört kungen säga, att han icke
vill låta utlösa sig.

Will. Ja, så sad' han för att få oss att slåss med
friskt mod; men då våra strupar äro afskurna, kan
han låta lösa ut sig, och vi äro icke slugare för det.

K. Henr. Om jag lefver och ser det, vill jag aldrig
mer tro hvad han säger.

Will. För tusan! det var att riktigt sätta honom i
klämman. Det är ett farligt rofbösse-skott, som en
enskild fattig stackares missnöje kan lossa af mot
en monark! Ni kan lika gerna fresta på att förvandla
solen till is med att

flägta den i ansigtet med en påfogels-fjäder. Ni vill
aldrig mer tro hvad han säger? Det kan man riktigt
kalla att prata tok!

K. Henr. Er tillrättavisning är en smula för grof. Jag
skulle bli ond på er, om tiden vore läglig dertill.

Will. Låt oss slåss, ifall ni blir vid lif.

K. Henr. Må göra!

Will. Hur skall jag känna igen dig?

K. Henr. Gif mig något till underpant, så skall jag
bära det på min mössa; om du då någonsin vågar känna
igen din pant, så skall det nog bli slagsmål af.

Will. Här är min handske; gif mig nu en af dina.

K Henr. Se der!

Will. Den skall jag också bära på min mössa; om du
någonsin, sedan morgondagen är förbi, kommer till
mig och säger: "det der är min handske," så skall du,
vid denna hand, få ett slag på örat.

K. Henr. Om jag upplefver det, så skall jag nog säga till.

Will. Du låter nog lika gerna hänga dig.

K. Henr. Godt! jag skall göra det, om jag också råkade på dig i kungens sällskap.

Will. Håll ord; farväl!

Bat. Var vänner, ni engelska narrar, var vänner! Vi
ha franskt gräl nog; gör opp den räkningen först,
om ni kan.

K. Henr. I sanning, Fransmännen kunna hålla tjugo
franska kronor emot en, att de skola slå oss, ty
de bära dem på sina skuldror. Men det är icke något
förräderi af en Engelsman att klippa franska kronor,
och i morgon skall kungen sjelf bli en sådan klippare.
 (Soldaterna gå).
 Skyll allt på kungen! Lif och själ och skulder,
 Hustrur och barn och alla våra synder
 På kungen lägge vi; -- han allt skall bära.
 Du hårda ställning, höghets tvillingbroder,
 Som utsatt är för hvarje dåres prat,
 Hvars själ ej mer än egen smärta känner!

 Hur mycken fröjd får ej en konung sakna,
 Som njuts af enskild man?
 Och hvad har kungen, som ej denne har,
 Förutan ståten blott, den tomma ståten?
 Och säg, hvad är du då, du afgud ståt?
 Hvad är du för slags guddom, du som lider
 Mer jordisk nöd än dina dyrkare?
 Hvad är din inkomst? Hvilka dina räntor?
 Låt mig få se hvad du är värd, o ståt!
 Hvad bor det för en själ i denna dyrkan?
 Är du väl annat än en rang, en titel
 Som skapar fruktan uti andra menskor
 När du som fruktas dock är mindre lycklig
 Än de som frukta?
 Hvad bjudes dig för läskedryck i stället
 För hyllnings sötma, om ej smickrets gift?
 Blif sjuk, du stora storhet, och befall
 Din ståt att komma för att bota dig!
 Tror du, att feberglöden skall gå öfver,
 Om smickret blåser ut sin grannlåt på dig?
 Går den sin väg för djupa bugningar?
 Står, när du bjuder tiggarn böja knä,
 Dess helsa dig till buds? Nej, stolta dröm,
 Som med en konungs ro så listigt spelar!
 Sjelf är jag kung och känner dig och vet
 Att ej det spiran är, ej smörjelsen,
 Ej svärdet, äpplet eller kungakronan,
 Ej manteln, virkad in med guld och perlor,
 Ej titeln, som framför en kung hofverar,
 Ej thronens kudde eller praktens flod
 Som slår mot denna verldens höga strand, --
 Nej, hela denna oerhörda ståt
 Kan icke, om den läggs i kunga-säng,
 Så ljufligt slumra som den arma slafven,
 Som med sin mage fylld, men sinnet ledigt,
 Sig lägger, mätt af vedermödans bröd;
 Ser aldrig gräslig natt, det helvets barn,

 Men, från det sol går upp till sol går ned,
 Svettas i Phoebi blick och hela natten
 Sött sofver i Elysium; står upp
 När dagen gryr och hjelper Hyperion,
 Som en lakej, att stiga upp på hästen,
 Och följer året så i evigt lopp
 Med fördelaktig möda till sin graf.
 Och vore icke ståten till, så skulle
 En sådan stackare, som rullar fram
 Sin dag i släp och tråk, sin natt i sömn,
 Ta höger hand och fördel från en konung.
 En medlem utaf landets frid, en slaf,
 Får njuta den; hans tjocka hjerna vet ej
 Hur kungen vakar för att skydda friden,
 Hvars timmar äro bonden mest till fromma.

(ERPINGHAM uppträder).

Erp. Min prins, er adel saknat er och letar
 Bekymrad efter er i hela lägret.

K. Henr. Du gode, gamle riddare, församla
 Dem allesamman i mitt tält, der jag
 Skall vara före dig.

Erp. Som ni befaller. (Går).

K. Henr. Du härars Gud! nu stålsätt mina kämpar:
 O! slå dem ej med skräck; tag från dem nu
 All räkenkonst, om fiendernas antal
 Tar modet ur dem! -- Ej i dag, o Herre,
 O, ej i dag, på den missgerning tänk,
 Som banade min fader väg till kronan!
 Jag Richards lik ånyo jordat har
 Och egnat det fler ångrens bittra tårar,
 Än mördarn tvang det gjuta droppar blod.
 Femhundra fattiga jag underhåller,
 Som tvenne gånger hvarje dag om året
 Mot himlen lyfta sina vissna händer,
 Om tillgift bedjande för denna blodskuld;
 Jag två kapell har byggt, der prester sjunga

 Högtidligt dystert för kung Richards själ;
 Mer vill jag göra, fastän allt som står
 I min förmåga ingenting är värdt,
 När ångren allt för sent om tillgift ropar.

(GLOSTER uppträder).

Glost. Min kung!

K. Henr. Min broder Glosters stämma! Ja, jag känner
 Ditt ärnde och skall genast följa dig!

(De gå).

ANDRA SCENEN.

Det franska lägret.

(DAUPHIN, ORLEANS, RAMBURES och flere uppträda).

Orl. Af solens sken förgyllas våra vapen;
 Upp, mina herrar!

Dauph. Montez à cheval! Min häst! Valet! lacquai!

Orl. Du tappra rnod!

Dauph. Via! -- les eaux et la terre --

Orl. Rien plus? l'air et le feu --

Dauph. Ciel! frände Orleans! -- (Konnetabeln uppträder).
 Nå, min herr konnetabel!

Konn.                          Hör, min prins,
 Hur våra hästar gnägga efter strid.

Dauph. Nå väl, sitt upp, hugg sporren in i länden,
 Att blodet sprutar varmt i Brittens ögon
 Och släcker dem med öfverflödigt mod.
 Ha!

Ramb. Hvad? skall han gråta våra hästars blod?
 Hur skall man då få se hans egna tårar?

(En budbärare kommer).

Budb. Slagfärdig Britten står, J franska pärer!

Konn. Till häst, J tappre prinsar! Straxt till häst!

 Sen blott den arma, hunger-tärda hopen,
 Och eder glans skall suga själen ur dem,
 Så hylsan blott af menniska står qvar.
 Ej våra händer fyllest få att göra;
 Nog blod ej fins i deras sjuka ådror
 Att sätta fläck på alla blanka sablar,
 Som franska kämpar draga ut i dag
 Och sticka in igen när vildt dem felas.
 Låt oss blott blåsa på dem! Ångan af
 Vår tapperhet skall vräka dem ikull.
 Det lider ingen tvifvel, mina herrar,
 Att trossen der och våra bönders hop,
 Som utan gagn och fördel svärma kring
 Slagtordningen, ju kunde vara nog
 Att rensa fältet ifrån slikt patrask,
 Om också vi på sluttningen af berget
 Helt stilla stode för att blott se på;
 Men det förbjuder äran. Nå än sedan?
 Låt oss blott liten, liten smula göra,
 Och allt är gjort. Låt blott trumpeten ljuda
 Och ge signal att sitta upp; vårt traf
 Skall sjelfva marken så i grund förskräcka,
 Att England segna skall och vapen sträcka.

(GRANDPRÉ  uppträder).

Grandp. Hvi dröjen J så länge, franska pärer?
 De ö-kadavren, rädda nu om skinnet,
 Misskläda fult det klara morgonfältet;
 Likt trasigt skynke hänga deras fanor,
 Och franska luften rister dem med hån.
 Den stolta Mars, bankrutt i tiggarhären,
 Matt kikar genom rostiga visir;
 Ljusknektar lika, sitta ryttarne
 Med dankar i sin hand, och deras kampar,
 Slokörade, knappt äro ben och skinn;
 I deras matta ögon klibbar slemmet,
 I deras bleka nosar ligger betslet

 Orörligt, smutsadt utaf gräsets tuggor;
 Och deras bödlar, fräcka kråkor, svärma
 Otåligt kring dem, väntande sin timma.
 Beskrifning kan med ord det lif ej måla,
 Som herrskar i en sådan här, der lifvet
 Så liflöst är som det bär syn för sägen.

Konn. De sina böner läst och vänta döden.

Dauph. Säg, skola vi dem sända mat och kläder
 Och gifva deras usla krakar foder
 Och sedan slåss med dem?

Konn.                              Jag väntar blott
 På mitt baner; nu framåt raskt på fältet!
 Från en trumpet jag vill dess flagga taga
 Och nyttja i en hast. Fram, fram i striden!
 Högt solen står, försummen icke tiden!

(De gå).

TREDJE SCENEN.

Det engelska lägret.

(Engelskt krigsfolk; GLOSTER, BEDFORD, EXETER,
SALISBURY och WESTMORELAND).

Glost. Hvar är kung Henrik?

Bedf. Han ridit ut att deras här beskåda.

Westm. De hafva hela sextitusen man.

Exet. Jemt fem mot en, och dertill alla friska.

Salisb. Gud, statt oss bi! En gräslig öfvermakt!
 Guds fred, J prinsar! Till min post jag går.
 Om ej vi mötas förr än uti himlen,
 Farväl med fröjd, min ädle lord af Bedford, --
 Mylord af Gloster och lord Exeter --
 Och ni, kusin, -- farväl, J krigsmän alle!

Bedf. Farväl, min Salisbury! dig följe lyckan!

Exet. Farväl, min gode lord; slåss käckt i dag;
 Dock, jag dig orätt gör som manar dig,
 Ty du är född af äkta hjeltestammen.

(SALISBURY går).


Bedf. Han är så full af tapperhet som godhet.
 I båda furstlig.

(Konung HENRIK uppträder).

Westm. Ack, om här nu vore
 Blott tiotusen af de män i England,
 Som intet arbet ha?

K. Henr.      Hvem önskar så?
 Min frände Westmoreland? -- Nej, bästa frände!
 Om döden korat oss, vi äro fyllest
 Förlust för landet; om oss lifvet unnas,
 Ju färre män, dess större lott af ära.
 Guds vilja ske! -- Nej, önska icke hit
 En enda man, jag ber dig, Westmoreland!
 Vid Zeus, jag är ej lysten efter guld,
 Det bryr mig ej hvem på min räkning lefver.
 Ej heller hvem som sliter mina kläder;
 Ej slika yttre ting mig bo i hågen.
 Men är det synd att vara ärelysten,
 Är jag den störste syndare på jorden.
 Nej, önska ej en enda man från England;
 Vid Gud, ej för mitt bästa hopp jag vill
 Så mycket ära dela med mig som
 Belöper sig på en man till i hären!
 Nej, önska ej en enda hit, min frände;
 Låt heldre ropa ut kring hela hären
 Att den, som ej har lust att fäkta nu,
 Får gå sin väg; han strax skall få sitt pass
 Och kronor i sin pung till resepengar;
 Vi vilje icke dö ihop med den
 Som fruktar för att dö i lag med oss.
 I dag det är sanct Crispiani dag.
 Den som i dag med lifvet kommer undan
 Skall stå på tå när denna dagen nämnes
 Och räta sig vid namnet Crispian.
 Den som till qvällen lefver och blir gammal
 Skall hvarje år en helgdagsafton fira

 Och säga: "Crispian det är i morgon,"
 Och stryka ärmen upp och visa ärren
 Och säga: "dem fick jag på Crispian."
 Glömsk gubben är; han annat allt skall glömma,
 Men komma väl ihåg, och det med tillägg,
 Hvad hjeltebragder han den dagen gjorde.
 Då skola våra namn, så välbekanta
 Som hvardagsord, -- kung Henrik, Exeter,
 Warwick och Talbot, Salisbury och Gloster, --
 Vid fyllda bägrar friskt i minnet lefva.
 För sonen gubben sagan skall förtälja
 Och Crispiani dag ej gå förbi,
 Från denna dag och intill verldens ända,
 Att icke oss man kommer håg dervid,
 Vi få, vi lyckligt få, vi bröder alla;
 Ty den i dag med mig sitt blod förspiller,
 Skall bli min bror; hur ringa han än vore,
 Skall denna dag dock gifva honom adel,
 Och herrarna i England, nu till sängs,
 Förbanna skola att de här ej voro,
 Och hålla munnen snällt, när någon talar
 Som stred med oss på Crispiani dag.

(SALISBURY kommer).

Salisb. Ers majestät, gör nu i hast er färdig;
 Fransmännen hafva ståtligt ställt sig upp
 Och gripa oss i ögonblicket an.

K. Henr. Allt redo är, om blott vårt mod är redo.

Westm. Må den förgås, hvars rnod nu blifver efter.

K. Henr. Du önskar ej mer hjelp från England, frände?

Westm. O, gifve Gud, att ni och jag allena
 Utfäkta kunde denna strid, min kung,
 Förutan mera hjelp.

K. Henr.      Se så, min frände,
 Nu har du önskat bort femtusen män:
 Det tycks mig bättre än oss önska en.  -
 Enhvar till sitt! Gud vare med er alla!


(Trumpeter. MONTJOYE uppträder).

Montj. Ännu en gång jag spörjer dig, kung Henrik,
 Om du vill underhandla om din lösen,
 Förr än ditt vissa nederlag är gjordt:
 Ty, sannerlig, så nära står du hvirfveln,
 Att du nedslukas måste. Medlidsam
 Uppmanar dig dessutom konnetabeln,
 Att du till ånger må ditt folk beveka,
 På det att deras själar må i frid
 Och salig ro från dessa fälten skiljas,
 Der deras kroppar, -- arma stackare! --
 Förruttna skola.

K. Henr.   Hvem har sändt dig nu?

Montj. Frankrikes konnetabel.

K. Henr. Jag ber dig, bär mitt förra svar tillbaka;
 Bjud dem att först förgöra mig och sedan
 Försälja mina ben. Du gode Gud!
 Hvi skall oss stackare man håna så?
 Den man, som fordom sålde björnens skinn
 Förr'n björn var fälld, blef dödad på den
 Jagten. Helt säkert skall en hop af våra kroppar
 Naturlig graf här finna, uppå hvilken,
 Det är min lit, i koppar lefva skall
 Om denna dagens verk ett vittnesbörd;
 Och de som lemna hjeltebenen här
 Och dö som män, -- om ock af er i dynga
 Nedgräfna djupt, -- i ryktet skola lefva,
 Och solen skall dem helsa på och draga
 Till himlen deras ära rykande;
 Men deras stoft skall eder luft förskämma,
 Och stanken sprida pest i Frankrike.
 Märk spänstigheten nu i Brittens kraft:
 Sjelf död, lik kulan som mot gräs-vall studsar,
 Den rusar upp till nytt förderf och mord,
 Sin ansats tagande i sjelfva döden.
 Låt mig nu tala stolt; -- säg konnetabeln:
 Vi äro krigsmän blott för söknedagar;

 Vårt glitter och vårt guld är nu besudlade
 Af våta marscher på en tröttsam mark;
 En enda fjäderstump ej fins i hären --
 Vi ämna icke ta till flygten, ser ni --
 Och tiden har oss mindre snygga gjort,
 Men rent, det vete Gud, är hvarje hjerta;
 Och mina stackars karlar säga mig,
 Att innan qvälln de nog få nya kläder,
 Om ej, så draga de af franska krigsmän
 De granna rockar öfver hufvudet
 Och köra dem ur tjenst. Om så de göra, --
 Jag hoppas det till Gud, -- så är min lösen
 Uppburen snart. Spar, härold, nu din möda;
 Kom, kära vän, ej mer att lösen kräfva;
 De skola ingen annan få, det svär jag,
 Än dessa mina lemmar; få de dem
 Så som jag ämnar lemna dem på platsen,
 Så skola de ej vara värda stort.
 Säg konnetabeln det.

Montj. Det skall jag, konung Henrik. Nu, lef väl;
 Du hör ej nånsin mer en härolds röst. (Går).

K. Henr. Jag fruktar, att ännu en gång du kommer
 I ärende om lösen.

(Hertigen af YORK uppträder).

York.        Underdånigst,
 På mina knän jag ber ers majestät
 Att främst få föra tropparna i striden.

K. Henr. Ja, tappre York! Till anfall nu och slag! --
 Styr striden, Gud, allt efter ditt behag!

(Alla gå).

FJERDE SCENEN.

Valplatsen.

(Vapengny. Anfall. En fransk soldat, PISTOL och tjenstgossen uppträda).

Pist. Gif dig, din hund!


Fr. sold. Je pense, que vous étes un gentilhomme de bonne qualité.

Pist. Kallar du mig kalite? -- Konstruera mig: är du
en adelsman? Hvad är ditt namn? diskutera den saken!

Fr. sold. O seigneur Dieu!

Pist. O, senjör Djö är väl en adelsman?
 Betänk mitt ord, o senjör Djö, och märk:
 Du springer öfver klingan, senjör Djö,
 Om du ej, o senjör, vill gifva mig
 En dugtig lösen.

Fr. sold. O, prenez misericorde! ayez pitié de moi!

Pist. Piss-je ej hjelper dig, du mer skall ge;
 Ty jag vill draga lungan ur din hals
 I droppar utaf purpurblod.

Fr. sold. Est il impossible d'echapper la force de ton bras?

Pist. Bra säger du, din hund!
 Du din fördömda löpska stenget, du,
 Du skall betala bra.

Fr. sold. O pardonnez moi?

Pist. Par donnor, hvad? Du menar väl par tunnor?
 Pojke, kom hit och fråga denna slafven
 På Franska hvad han heter!

Goss. Ecoutez: comment vous appellez vous?

Fr. sold. Monsieur le Fer.

Goss. Han säger, att han heter herr Fer.

Pist. Herr Fer; ja, jag skall färga honom och härja
honom och snärja honom: -- diskurera honom det på
Franska.

Goss. Jag vet icke hvad det heter på Franska, att färga och härja och snärja.

Pist. Bed honom redo vara, ty jag vill
 Hans strupe skära af.

Fr. sold. Que dit-il, monsieur?

Goss. Il m'ordonne de vous dire, que vous vous teniez
prêt, car ce soldat ici est disposé tout à l'heure
à vous couper la gorge.


Pist. Oui, couper gorge, par ma foi, du slaf!
 Om du ej kronor, blanka kronor, ger,
 Skall detta svärd dig göra till kalopps.

Fr. sold. O, je vous supplie pour l'amour de
dieu, pardonnez moi! Je suis, gentil-homme d'une
bonne maison: é-pargnez ma vie, et je vous donnerai
deux cents écus.

Pist. Hvad säger han?

Goss. Han ber er att skänka honom lifvet; han är
en adelsman af ett godt hus och vill i lösen ge er
tvåhundra kronor.

Pist. Säg honom, att min vrede skall sig lägga,
 Samt att jag vill hans kronor ta emot.

Fr. sold. Petit monsiur, que dit-il?

Goss. Quoique ce soit contre son serment, de donner
quartier à aucun prisonnier, néanmoins, pour les
écus que vous lui avez promis, il est content de vous
mettre en liberté.

Fr. sold. Sur mes genoux je vous rends mille
remercimens, et je m'estime heureux d'étre tombé
entre les mains d'un chevalier, qui est je pense
le seigneur de l'Angleterre le plus distingué pour
sa valeur.

Pist. Förklara det för mig, pojke.

Goss. Han tackar er på sina knän tusenfaldt, och han
skattar sig tycklig att hafva fallit i händerna på --
som han tror -- den tappraste, hjeltemodigaste och
högädlaste herre i England.

Pist.    Så sant jag suger blod, nu vill jag vara
 Barmhertig; följ mig, hund! (Går).

Goss. Suivez le grand capitaine. (Franska soldaten
går). Jag har aldrig hört en så full stämma komma
ur ett så tomt hjerta, men ordspråket är sant:
"tom tunna har starkaste ljudet." Bardolph och Nym
hade tio gånger mera mod än denna vrålande djefvulen,
på hvilken hvem som helst kan skära naglarna med en
trädolk; likväl äro båda hängda; och så skulle han
också bli, om han tordes dristeliga stjäla något. Jag
får lof att stanna med

trosspojkarna vid bagaget; Fransoserna kunde göra god
fångst, om de visste hur der stod till; bevakningen
består bara af pojkar.

FEMTE SCENEN.

En annan del af valplatsen.

(Vapengny. DAUPHIN, ORLEANS, BOURBON, KONNETABELN,
RAMBURES och flera upptäda).

Konn. O Diable!

Orl. O Seigneur! La journée est perdue, tout est perdu!

Dauph. Mort de ma vie! allt är förloradt, allt!
 Förakt och evig blygd med hån sig lägrat
 I våra fjäderbuskar. -- O mêchante fortune! --
 Spring ej er väg!

Konn. Hvad? Alla våra leder äro sprängda.

Dauph. Fördömda smälek! -- Låt oss mörda oss!
 Är det de uslingar vi spelte om?

Orl. Är det den kung vi kräfde lösen af?

Bourb. Skam, evig skam, och annat ej än skam!
 Kom, låt oss dö: ännu en gång tillbaka!
 Och den som ej vill följa Bourbon nu,
 Låt honom stå med mössan i sin hand
 Likt kopplaren och vakta kammardörren,
 När af en slaf, ej bättre än min hund,
 Den fagraste utaf hans döttrar skändas.

Konn. Oordning, som oss stjelpt, nu hjelpe oss!
 Kom, låt oss hoptals våga våra lif
 Mot dessa Britter, eller dö med ära!

Orl. Vi äro många nog ännu i fältet
 Att qväfva Britterna uti vår trängsel,
 Om blott vi kunde hålla minsta ordning.

Bourb. Fan i all ordning! gör mig vägen trång!
 Om lifvet ej blir kort, blir skammen lång.

(De gå).


SJETTE  SCENEN.

En annan del af valplatsen.

(Vapengny. Konung HENRIK med krigsfolk, EXETER och flere).

K. Henr. Det gjorde vi som karlar, tappra landsmän,
 Men än är allt ej gjordt; de hålla stånd.

Exet. Mylord af York er helsar, majestät.

K. Henr. Säg, lefver han, min onkel? Trenne gånger
 Inom en timma såg jag honom falla
 Och trenne gånger resa sig och fäkta;
 Från hjelm till sporre var han idel blod.

Exet. Ja, i den skruden ligger han, den tappre,
 Och pryder fältet; tätt vid blodig sida,
 Stallbroder i hans ärorika sår,
 Den ädle grefve Suffolk också ligger.
 Först Suffolk dog; och York, helt sönderhuggen,
 Till honom kom, der i sin blod han låg,
 Tog honom uti skägget, kysste såren,
 Som blodigt gapade uti hans anlet,
 Och ropade, -- "Nej vänta, frände Suffolk!
 Min själ med din vill sällskap ha till himlen;
 Ack, vänta, ljufva själ, på min och flyg
 Med famn mot famn som vi ha hållit samman
 På detta ärans fält i ridderskap!"
 Vid dessa ord jag kom; "friskt mod" jag sade:
 Han log emot mig, räckte mig sin hand,
 Tryckte den matt och sade: "dyre lord,
 Förmäl min tjenst och helsning till min konung."
 Nu vände han sig, slog sin arm, som blödde,
 Kring Suffolks hals och kysste på hans läppar.
 Så, dödens brudgum, tryckte han med blod
 Signetet på en ädelt slutad vänskap.
 Det var så vackert, var så ljuft, det aftvang
 Mig dessa droppar, som jag ville hejda;
 Men jag var ej så mycket karl, att ej

 Min mor kom hel och hållen i mitt öga:
 Jag måste gråta.

K. Henr. Jag dig icke klandrar,
 Ty då jag detta hör, jag måste kämpa
 Med dimmigt öga, annars droppar det. --
 Men tyst! hvad är det der för nytt tumult?
 Fransosen har sin sprängda styrka samlat: --
 Låt hvar soldat nedhugga sina fångar;
 Gif ut de orderna.

(De gå).

SJUNDE SCENEN.

En annan del af valplatsen.

(Vapengny. FLUELLEN och GOWER uppträda).

Fluell. Att slå ihjel pojkarna och pagaget! Det
är uttryckeligen emot krigslagarna; det är ett så
förpannadt stycke kanaljeri, förstår ni, som nånsin
kan höras af i verlden. Jag frågar er på samvete,
är det icke så.

Gow. Visserligen; de ha icke lemnat en enda pojke vid
lif; och det är just de fega skurkarna, som sprungo
ur bataljen, som gjort detta blodbad; dessutom hafva
de bränt upp och släpat bort allt som fans i kungens
tält, hvarföre också kungen, som rätt och billigt
var, har låtit hvar och en soldat skära strupen af
sin fånge. O, det är en ståtlig kung!

Fluell. Ja, han plef född i Monmouth, kapten
Gower. Hur är namnet på den staden, der Alexander
den tjocke var född?

Gow. Alexander den store.

Fluell. Hå, jag per er, är inte tjock, stor? Den
tjocke eller den store, eller den mäktige, eller
den väldige, eller den storsinte är alltihop ett och
samma, fastän frasen är en smula variation.

Gow. Jag tror, att Alexander den store var född i
Macedonien; hans far hette Philip af Macedonien,
så vidt jag vet.

Fluell. Jag tror det var i Macedonien som Alexander
plef född. Jag säger er, kapten, -- om ni vill
se på verlds-kartorna, så lofvar jag att ni, i
komparationerna emellan Macedonien och Monmouth,
skall finna att situationerna, ser ni, äro lika
i påda. Der är en flod i Macedonien, och der är
likaledes ytterligare en flod i Monmouth: den i
Monmouth heter Wye, men jag har tappat port ur min
hjerna hvad den andra floden heter; men det petyder
ingenting, de ä' så lika som mitt finger är likt
mitt finger, och det är lax i påda. Om ni ger akt
på Alexanders piografi noga, så passar sig Henriks
af Monmouth piografi mycket pra efteråt, ty det är
figurer i all ting. Alexander, det vet Gud och det
vet ni, har i sitt raseri, och sin ursinnighet,
och sin vrede, och sin ilska, och sitt humör,
och sina misshagligheter, och sina förargelser,
och då han på köpet hade tagit sig något till pästa,
i sitt ölsinne och sin förpittrelse, ser ni, mördat
sin pästa vän, Clytus.

Gow. Deruti liknar vår kung honom icke; han har aldrig
mördat någon af sina vänner.

Fluell. Det är icke peskedligt gjordt, förstår ni,
att taga perättelsen ur min mun, innan den är pragt
till ända och slutad. Jag talar plott i dess figurer
och komparationer. Likasom Alexander drap sin vän
Clytus emellan skål och vägg, likaledes har Henrik
Monmouth på nykter maga och i full pesinning kört
port den feta riddaren med den stora puk-pindelen;
han var full med lustigheter och tokroligheter och
fiffigheter och puts; jag har glömt hans namn.

Gow. Sir John Falstaff.

Fluell. Just han; det föds pra folk i Monmouth, det skall jag säga er.

Gow. Här kommer hans majestät.

(Vapengny. Konung HENRIK med en del af de engelska
tropparna, WARWICK, GLOSTER, EXETER och flere
uppträda).

K. Henr. Vred var jag ej, förr'n nu, alltsen jag kom
 Till Frankrike. Tag, härold, en trumpet,
 Rid upp till ryttarne på kullen der;

 Om de vill slåss med oss, så bed dem komma,
 Om icke, ge sig af; jag tål ej se dem.
 Men om de vilja göra intetdera,
 Så komma vi till dem och sopa bort dem,
 Så fort som fordom stenar slungades
 Från en assyrisk slunga; alla fångar,
 Som nu vi hafva, skola mista nacken,
 Och ingen enda man af dem vi ta
 Skall få pardon: -- förkunna det för dem.

(MONTJOYE  kommer).

Exet. Den franska härolden är här, min kung.

Glost. Hans blick mer ödmjuk är, än nyss den var.

K. Henr. Ha! hvad är det, du härold, mins du ej,
 Att dessa lemmar jag till lösen erböd?
 Säg, kommer du ännu en gång och talar
 Om lösepenningar?

Montj.        Nej, store konung.
 Jag kommer att den gunst och nåd begära,
 Att vi må vandra öfver detta blodfält
 Och räkna våra lik och dem begrafva
 Samt skilja adeln från gemene man;
 Ty många våra prinsar -- ack och ve! --
 I legoknektars blod nu ligga dränkta;
 Så dränker ock vår pöbel grofva lemmar
 I prinsars blod; och deras hästar vada
 Till hasorna i blod och spjerna vildt
 Med väpnad hof på sina döda herrar
 Och döda dem på nytt. Låt, store kung,
 Oss få i frid kring fältet gå och ordna
 De döda kropparna.

K. Henr.      Uppriktigt, härold,
 Jag vet ej, om vi segrat eller icke;
 Ty många än af edra ryttare
 På fältet svärma kring.

Montj.             Er tillhör segren.


K. Henr. Pris vare Gud, och ej vår kraft för det! --
 Hvad heter borgen der, här tätt invid?

Montj. Den heter Agincourt.

K. Henr.                            Då kalles detta
 Slaget vid Agincourt, som fäktades
 På sanct Crispini Crispiani dag.

Fluell. Er farfader, ärorik i åminnelse, med ers
majestäts tillåtelse, och er grand-onkel Edvard,
den svarta prinsen af Wales, som jag har läst i
krönikorna, fäktade en mycket pra patalj här i Frankrike.

K. Henr. Det gjorde de, Fluellen.

Fluell. Ers majestät har mycket rätt; om ers majestät
erinrar sig det, så slogos Wales-männen pra i en
trädgård, der det växte lök, och puro lök på sina
Monmouth-mössor, hvilket, som ers majestät vet, ännu i
dag är ett hedersamt fälttecken, och jag tror att ers
majestät ej försmår att pära lök på sanct Davids dag.

K. Henr. Jag bär den som ett minnets äretecken;
 Ni vet jag är från Wales, min goda landsman.

Fluell. Allt vatten i floden Wye kan icke skölja ers
majestäts wales'ka plod ur er kropp, det svarar jag
för; Gud välsigne det och pevare det, så länge det
pehagar hans nåd och ers majestät desslikes.

K. Henr. Haf tack, min goda landsman.

Fluell. Vid Jössus, jag är ers majestäts landsman, och
pryr mig inte om hvem som vet det; jag vill pekänna
det för hela verlden: jag pehöfver inte skämmas för
ers majestät, Gud vare lof, så länge ers majestät är en hederlig karl.

K. Henr. Gud låte mig förblifva så! -- Härolder,
 Ledsagen honom; gif mig noga uppgift
 Hur många döda blifvit uppå platsen
 I båda härarna. -- För hit den karlen.

(Pekar på WILLIAMS. MONTJOYE och flera gå).

Exe. Soldat, du skall komma fram till kungen.

K. Henr. Soldat, hvarföre bär du den handsken på din mössa?


Will. Med ers majestäts tillåtelse, det är en
underpant af en som jag skulle slåss med, om han ännu är i lifvet.

K. Henr. En Engelsman?

Will. Med ers majestäts tillåtelse, en skurk, som
skojade med mig förleden natt; om han lefver och
nånsin vågar fordra den här handsken tillbaka, så
har jag svurit på att hugga honom på örat: eller om
jag får se min handske på hans mössa, -- och han svor
så sant han var en soldat, att han skulle bära den,
om han blef vid lif -- så skall jag hugga tag i den,
så han känner det.

K. Henr. Hvad säger ni, kapten Fluellen ? Är det rätt,
att den här soldaten håller sin ed?

Fluell. Han är en pultron och en hundsfott annars,
med ers majestäts tillåtelse, efter mitt samvete.

K. Henr. Men det kunde hända, att hans motståndare
vore en högförnäm adelsman, alldeles fritagen från
att emottaga en sådan karls utmaning.

Fluell. Om han också vore utaf så gammal adel som fan
och Lucifer och Pelsepup sjelf, så är det nödvändigt,
ser ers nåd, att han håller sitt löfte och sin ed;
håller han icke den, ser ni nu, så är hans reputation
en sådan hundsfott och narr, som någonsin med sina
svarta skor trampat på vår Herres landbacke, efter
mitt samvete, ser ni.

K. Henr. Håll då ditt ord, min gosse, om du råkar karlen.

Will. Det skall jag göra, min kung, så sant jag lefver.

K. Henr. Under hvem tjenar du?

Will. Under kapten Gower, min kung.

Fluell. Gower är en pra kapten och har pra kunskap och literatur i krigsväsendet.

K. Henr. Kalla honom hit till mig, soldat!

Will. Det skall jag göra, min kung. (Går).

K. Henr. Se här, Fluellen: bär du detta till minne
af mig, och fäst det på din mössa. Då Alençon och
jag lågo på marken samman, slet jag denna handske
från hans hjelm; om någon fordrar den tillbaka, så är det en vän till

Alençon och en fiende till vår person; om du råkar på
någon sådan, så tag fatt honom, om du håller af mig.

Fluell. Ers majestät pevisar mig en så stor ära, som
någon undersåtes hjerta kan pegära. Jag ville gerna
se den menniska, som plott går på två pen och som
skulle finna sig förolämpad genom denna handsken,
det är allt; men jag ville gerna se det en gång,
och gifve Gud nådeligen, att jag finge se det.

K. Henr. Känner du Gower?

Fluell. Han är min pästa vän, med er tillåtelse.

K. Henr. Jag ber dig, gå efter honom och för honom till mitt tält.

Fluell. Jag skall gå efter honom. (Går).

K. Henr. Mylord af Warwick och min broder Gloster,
 Följ tätt i hälarna uppå Fluellen.
 Den handsken, som han fick af mig till skänks,
 Inbringar honom visst ett slag på örat;
 Den är soldatens; efter aftal skulle
 Jag sjelf den bära, Följ du honom, Warwick!
 Slår nu soldaten honom, -- och jag tror,
 Att nog den plumpa karlen håller ord --
 Så kunde plötslig ofärd deraf tima;
 Den der Fluellen är en modig karl
 Och, när han vredgad blir, så het som krut
 Och möter ögonblicklig skymf med skymf;
 Följ och se till, att de hvarann ej skada. --
 Min onkel Exeter, ni går med mig.

(De gå).

ÅTTONDE SCENEN.

Utanför konung HENRIKS tält.

(GOWER och WILLIAMS uppträda). 

Will. Tro mig, det är för att slå er till riddare, kapten.

(FLUELLEN kommer).

Fluell. Guds vilja och pehag, kapten! Jag per er nu

att strax komma till kungen: der väntar er måhända
mer godt, än det är i er kunskap att drömma om.

Will. Herre, känner ni den här handsken?

Fluell. Känna handsken? jag vet, att den handsken är en handske.

Will. Jag känner den der och fordrar den tillbaka så här.
(Ger honom en örfil).

Fluell. Guds plod! En så förpannad förrädare som
någon i vida verlden, eller i Frankrike eller i England.

Gow. Hvad gör du, din skurk?

Will. Tror ni, att jag ej håller min ed?

Fluell. Undan, kapten Gower! Jag skall ge förräderiet 
sin petalning med rapp, det försäkrar jag er.

Will. Jag är ingen förrädare.

Fluell. Det är lögn i din hals. -- Jag uppmanar er i
hans majestäts namn att gripa honom. Han är en utaf
hertigens af Alençon vänner.

(WARWICK och GLOSTER uppträda).

Warw. Nå nå, nå nå! Hvad står på?

Fluell. Mylord af Warwick, här är, Gud vare lof, ett
högst förgiftigt förräderi kommet i dagen, ser ni,
ett förräderi så godt som man kan önska sig på en
sommardag. -- Här är hans majestät.

(Konung HENRIK och EXETER uppträda).

K. Henr. Hvad nu? Hvad står på?

Fluell. Min kung, här är en skurk och en förrädare,
som, ser ers nåde, har slagit den handsken från min
mössaf som ers majestät tog af Alençons hjelm.

Will. Ers majestät, det var min handske, här är
maken; och han, åt hvilken jag gaf den i utbyte,
lofvade mig att bära den på sin mössa; jag lofvade
att hugga honom på örat, om han det gjorde; nu mötte
jag den här karlen med min handske på sin mössa,
och jag har hållit ord.

Fluell. Nu hör ers majestät, med all respekt för ers
majestäts manhaftighet, hvad det är för en förpannad,
usel, gemen och lusig spetsbof; jag hoppas, att ers
majestät vill
pära mig det vittnespörd, och den porgen och det
pedyrande, att det här är Alençons handske, som ers
majestät gifvit mig, och det efter ert pästa samvete.

K. Henr. Gif mig din handske, soldat; se här är
maken. Det var mig som du lofvade att slå, och du
har gifvit mig rätt hvassa pikar.

Fluell. Med ers majestäts tillåtelse, låt hans nacke
få petala laget, om det fins några militäriska lagar
till i verlden.

K. Henr. Hur kan du skaffa mig upprättelse?

Will. Alla oförrätter, min kung, komma från hjertat;
men det kom aldrig någon ifrån mitt, som kunde
förolämpa ers majestät.

K. Henr. Det var oss sjelf, som du förolämpade.

Will. Ers majestät kom icke i sin egen gestalt; ni
såg mig ut att endast vara en simpel karl; mörkret,
edra kläder och ert nedlåtande bära derom vittne;
och hvad ers höghet led under den skepelsen, det
anhåller jag om måtte skrifvas på er räkning och
icke på min. Hade ni varit den som jag tog er för,
så hade jag ej begått något fel: förlåt mig derför,
nådigaste konung.

K. Henr. Fyll denna handsken här med kronor, onkel;
 Gif honom den; -- kamrat, tag vara på den
 Och bär den dig till heders på din mössa
 Tills jag den återfordrar. -- Ni, kapten,
 Ni måste nu försona er med honom.

Fluell. Vid denna dagens ljus, den karlen har minsann
mod i pröstet! Se der har ni tolf pence, och jag per
er, var gudfruktig och håll er ifrån gräl och krakel
och spektakel och okäftighet, -- det skall pekomma er
mycket pättre, det försäkrar jag er.

Will. Jag vill inte ha edra pengar.

Fluell. Det är utaf godt hjerta. Jag skall säga er,
att pengarna kunde vara pra att lappa edra skor
för. Se så; hvarför skall ni vara så plyg? Edra skor
äro inte af pästa sorten; skillingen är riktig, det
försäkrar jag er; är den icke det, så skall jag vexla
den åt er.

(En engelsk härold uppträder).

K. Henr. Nå, äro nu de döda räknade?

Härol. Här listan är på Fransmän som ha stupat.

K. Henr. Hvad fångar utaf rang, min bästa onkel?

Exet. En kungens brorson, Carl af Orleans,
 Johan af Bourbon och herr Bouciqualt;
 Af andra herrar, riddare, baroner
 Och väpnare väl femtonhundrade,
 Gemene man ej räknade.

K. Henr.         Af listan
 Jag ser, att tiotusen Fransmän stupat;
 Af dessa äro hundratjugosex
 Prinsar och ädlingar som fört baner.
 Af knapar, riddare och adelsmän
 Ha åttatusen fyrahundra stupat.
 Femhundra utaf desse först i går
 Man slog till riddare. Blott sextonhundra
 Utaf de tiotusende som stupat
 Var simpelt folk -- de andra voro prinsar,
 Baroner, herrar, riddare och knapar
 Samt andra ädlingar af börd och rang.
 Förnämst bland dem som stupat äro desse:
 Charles de la Bret, Frankrikes konnetabel,
 Riksamiralen Jacques de Chatillon,
 Fält-öfversten för skyttarna, Rambures,
 Stormästaren af Frankrike, den tappre
 Guischard Dauphin, Jean, hertig Alençon,
 Anton af Brabant, bror till hertigen
 Utaf Burgund samt Edvard, duc de Bar;
 Af tappra grefvar: Roussi och Grandpré,
 Foix och Fauconberg, Beaumont och Marle,
 Lestrale och Vaudemont.
 Det var ett kungligt sällskap uti döden! --
 Hvar är nu listan på de döda Britter?
 (Härolden öfverlemnar ett annat papper).
 Edvard, hertig af York, mylord af Suffolk,
 Sir Richard Ketty, Davy Gam, esquire:

 För resten ingen utaf börd; af truppen
 Blott tjugofem. O Gud, din arm var här!
 Ej oss, men blott din arm tillskrifve vi
 Allt hvad som skett. -- När såg man, utan krigslist,
 I öppet, slag och ärligt spel i striden,
 Så liten och så stor manspillan ske
 På ena och på andra sidan? -- Gud,
 Dig ensamt äran tillhör!

Exet.              Underbart!

K Henr. Kom, låt oss gå i procession till byn;
 Dö skall enhvar -- förkunnes det i hären --
 Som skryter nu och Gud beröfvar äran,
 Som hans allena är.

Fluell. Är det icke tillåtet, med er majestäts
tillåtelse, att perätta huru många som stupat?

K. Henr. Åh jo, kapten; blott ödmjukt vi bekänne,
 Att Herren för oss kämpat har.

Fluell. Ja, på mitt samvete, det var mycket pra som han gjorde.

K. Henr. Nu till tacksägelse och Gudstjenst!
 Vi sjunga der non nobis och te Deum;
 De döda skola christligen begrafvas;
 Så till Calais och våra fäders jord,
 Från Frankland ej mer lycklig färd var spord.

(De gå).

FEMTE AKTEN.

(CHORUS uppträder).

Chorus. Tillåt att häfderna jag tyder ut
 För den som dem ej läst; men den som läst dem
 Jag beder ödmjukt om en ursäkt för
 Tid, tal och tingens sanna gång, som ej
 Uti sin lifliga och rätta storhet
 Här visas kunna. Nu vi föra kungen
 Fram till Calais. Der är han; skåden honom
 Och lyften honom lätt på tankens vinge
 Tvärs öfver hafvet. Sen hur Englands strand
 Omgärdar floden nu med män och qvinnor
 Och gossar, som med gälla hurrarop
 Högt öfverrösta basen ifrån hafvet,
 Som lik en ståtlig marskalk framför kungen
 Tycks bana vägen. Låt nu honom landa
 Och tåga så högtidligt af till London.
 Så snabb ar tanken, att man allaredan
 Kan tänka honom vara på Blackheath,
 Der lorder bedja honom låta bära
 Sitt brutna svärd och hjelmen, full af bulor,
 Framför sig genom staden: han det afslår,
 Fri från allt fåfängt skryt och egenkärlek,
 Och gifver ståt, troféer, segertecken
 Ifrån sig till sin Gud. Men skåden nu,
 I tankens verkstad och dess raska smedja,
 Hur London gjuter ut sitt borgerskap!
 Lord mayor'n med sina bröder, högtids-klädda.
 Som senatorerna i gamla Rom
 Med svärmar utaf plebs i sina hälar,
 Gå Cæsar, segervinnaren, till mötes;
 Som om -- stor är ej liknelsen, men kär --
 Vår dyra herrskarinnas höfding nu --
 Som nog han gör -- från Irland vore kommen
 Med uppror spetsadt på sitt goda svärd.
 Hur mången skulle icke ila då
 Ur denna fridens stad att honom helsa?
 Långt flera och med större skäl det gjorde,
 Då Henrik kom. -- Nu är han uti London; --
 Då ännu Fransmäns jemmerklagan manar
 Vårt Englands kung att dröja hemma qvar,
 Och kejsarn kommer att för Frankrike
 Om fredsslut mäkla; -- öfverhoppas måste
 Allt hvad som vidare tilldrager sig,
 Tills Henrik vänder om till Frankrike.
 Dit må vi föra honom; mellantiden
 Jag spelat har och påmint er, att den
 Re'n är förbi; låt vår förkortning gälla

 Och edra ögon följa tankens fart
 Till Frankrike tillbaka och det snart. (Går).

FÖRSTA SCENEN.

Frankrike. En engelsk vaktpostering.

(FLUELLEN och GOWER uppträda).

Gow. Ja, det är rätt; men hvarföre bär ni er lök i
dag? Sanct Davids dag är förbi.

Fluell. Det fins anledningar och orsaker hvi och
hvarföre i all ting. Jag skall säga er, som min vän,
kapten Gower; den der förpannade skorfviga, lusiga
storskräflan Pistol, -- som ni och ni sjelf och hela
verlden vet vara ingenting pättre än en karl, ser ni,
utan all förtjenst, -- han kom till mig och pragte mig
pröd och salt i går, ser ni, och pad mig äta upp min
lök: det var på ett ställe, der jag icke kunde pörja
något gräl med honom; men jag tager mig dristigheten
på att pära den på min mössa tills jag råkar honom
igen, och då skall jag säga honom en smula af mina
pegärelser.

(PISTOL kommer).

Gow. Se, der kommer han pösande som en kalkontupp.

Fluell. Jag pryr mig litet om hans pösande och
hans kalkontuppar. -- Guds fred, fänrik Pistol! Ni
skorfviga, lusiga kanalje, Guds fred!

Pist. Ha! är du Bedlam? Trängtar du, Trojan,
 Att jag skall veckla Parca's dödsväf hop?
 Bort! Löklukt qväljer mig.

Fluell. Jag peder er hjerteligen, ni skorfviga, lusiga
kanalje, efter mina pegärelser och mina ansökningar,
att ni äter upp, ser ni, den här löken: just derföre,
ser ni, att ni icke tycker om den, och edra pöjelser
och er appetit, och edra matsmältningar, icke riktigt
passa ihop med den, just derföre per jag er att ni
ville äta upp den.

Pist. Ej för Cadvallader med alla sina getter!


Fluell. Der har ni er en get. (Slår honom). Vill ni
vara så god, ni skorfviga kanalje, och äta upp den?

Pist. Dö skall du, nedriga Trojan!

Fluell. Det har ni alldeles rätt uti, ni skorfviga
kanalje, när det är så Guds pehag; emedlertid per jag
er lefva och förtära edra viktualier; se, der har ni
sås till löken. (Slår honom ännu en gång). Ni kallade
mig i går för "herrn af perget," men jag skall i dag
göra er till herre af "pita i gräset." Jag per er,
pörja på; kan ni rynka näsan öfver lök, så kan ni
också äta lök.

Gow. Nog, kapten, ni har helt och hållet förbluffat honom.

Fluell. Han skall äta ett stycke af min lök, säger
jag, eller också skall jag pulta hans skalle i fyra
hela dagar. -- Nå pit, jag per er; det är helsosamt
för edra friska sår och er plodiga tuppkam.

Pist. Skall jag bita?

Fluell. Ja visserliga, och utom all tvifvel, och utom
all fråga, och utan krus och komplimenter.

Pist. Vid denna lök, jag gräsligt skall mig hämma;
 Jag äter och jag äter och jag svärjer.

Fluell. Var så god och ät. Vill ni ha litet mer sås
till löken? Det är inte nog lök för att svärja vid.

Pist. Håll upp att slå; du ser ju, att jag äter.

Fluell. Välpekommet, ni skorfviga skälm, af allt
mitt hjerta! Nej, var så god och kasta inte port
något! Skalet är pra för er pultade tuppkam. När ni
en annan gång får se lök, så per jag er, gör narr af
den; och dermed slut.

Pist. Godt.

Fluell. Ja, lök är godt: -- Håll, se der har ni er en
styfver att laga er skalle för.

Pist. Mig, en styfver!

Fluell. Ja visserligen och i sanning, ni skall taga
emot den; annars har jag i min ficka ännu en lök,
som ni skall äta opp.

Pist. Jag styfvern tar som handsöl på min hämd!

Fluell. Om jag är skyldig er något, så skall jag petala

er det i stryk; ni skall pli en trädhandlare
och inte köpa annat af mig än påk-olja. Gud
vare med er och pevare er och pote er skalle! (Går).

Pist. Det här skall väcka hela helvetet.

Gow. Gå, gå! ni är en falsk och feg kanalje. Vill ni
drifva gäck med en gammal sedvana, som är ursprungen
ur en ärorik anledning och bäres som ett minnesvärdt
segertecken af fordomdags tapperhet, och vågar icke
med gerningar bekräfta ett enda af edra ord? Jag
har två eller tre gånger sett er gäcka och pika
den ädla herrn. Ni trodde, för det att han icke kan
tala Engelska på riktig fason, att han derföre inte
knnde handtera en engelsk påk. Ni ser, att det går
för sig. Låt nu hädanefter en wales'k tuktan lära er
ett hederligt engelskt uppförande. Farväl! (Går).

Pist. Månn' lyckan spelar ondsint hustru med mig?
 Min Dortha, har jag hört, har dött på kurhus
 Af franska sjukan,
 Och så är det förbi med den kurtisen.
 Jag gammal blir; från mina trötta lemmar
 Bortpryglas äran. Jag vill börja koppla
 Och slå mig smått på fynd i andras fickor.
 Till England stjäl jag mig att stjäla der;
 På dessa skråmor vill jag lägga plåster,
 Och svärja dyrt för en och hvar i nejden,
 Att jag dem fick uti den franska fejden. (Går).

ANDRA SCENEN.

Troyes i Champagne.

(Från den ena sidan komma konung HENRIK, BEDFORD,
GLOSTER, EXETER, WARWICK, WESTMORELAND och andra
lorder; från den andra konung CARL, drottning
ISABELLA, prinsessan CATHARINA, herrar och damer
m. fl. samt hertigen af BURGUND och hans svit).

K. Henr. Frid vare denna krets som sluter frid!

 Er, broder Frankrike, och er, min syster,
 Helsa och fröjd! -- Allt godt som önskas kan
 Åt er, min sköna fränka Catharina!
 Och -- som en gren och lem af detta rike,
 Af hvilken detta möte blef beramadt --
 Vi bjude er vår helsning, prins Burgund;
 Hell, franska prinsar och J pärer alle!

K. Carl. Högt gläder oss att edert anlet skåda,
 Min värde broder England; var välkommen!
 Så ock J Englands prinsar allesamman.

Isab. Så lyckligt vare slutet, broder England,
 På denna glada dag och vänskapsmöte,
 Som nu vi fröjdas att ert öga skåda,
 Ert öga, hvilket hittills mot de Fransmän,
 Som kommit i dess väg, har slungat ut
 Mordpilar, giftiga som basiliskens.
 Vi hoppas nu, att dessa blickars gift
 Sin kraft förlorat och att denna dag
 Allt kif och groll förvandla skall i kärlek.

K. Henr. Vi kommit hit att dertill säga amen.

Isab. Jag helsar er, J Englands prinsar alla!

Burg. Min tro och huldhet lika åt er båda,
 J store konungar! Att jag har sträfvat
 Med all min makt, all klokskap och förmåga
 Att bringa edra höga majestäter
 Till denna kungliga förliknings-domstol,
 Det veta edra majestäter bäst.
 Då nu min tjenst har så till vida lyckats,
 Att kungaöga emot kungaöga
 Ni sett hvarann, så vare det mig unnadt
 Att inför detta kungamöte fråga,
 Hvad stötesten och hinder är i vägen
 Att ej den nakna, sönderhuggna friden,
 Den ljufva amman åt all rikedom,
 All konst och alla fröjdefulla id,
 Får uti verldens bördigaste lustgård,

 Vårt Frankrike, sitt sköna anlet lyfta?
 Ack, längese'n ur Frankrike hon drefs!
 Vår landthushållning ligger uti högar,
 Bortruttnande af landets egen fetma.
 Vår drufva, hjertats milda fröjdarinna,
 Oputsad dör: de jemna häckarna,
 Likt fångar vildt med hår och skägg bevuxna,
 Bli borstigt yfviga; på fäladen
 Ha odört, klint och annat otäckt ogräs
 Inrotat sig; förrostad plogbilln är,
 Som skulle sådan vildhet rota ut.
 Den släta äng, som fordom ljufligt födde
 Guldstänkt oxlägga, pimpinella, klöfver,
 Nu lefver utan tukt i brist af lia
 Och blir uti sin lättja hafvande,
 Men föder tistlar och kardborrar blott
 Och mister både fägringen och nyttan.
 Och liksom vinberg, åker, äng och häck,
 Urartande, till vildhet växa ut,
 Så vi och våra hus och våra barn
 Ha glömt och lära ej, af brist på tid,
 Det vett som annars skulle pryda landet;
 Vi växa upp som vildar, -- likt soldaten,
 Som intet annat tänker på än blod --
 Till svordom, ilskna blickar, fräck beklädnad
 Och allt som tyckes onaturligt vara.
 Att bringa detta i sitt förra skick,
 Ni kommit hit; och jag vill bedja er
 Att nu få veta, hvi den milda freden
 Ej får fördrifva dessa olycksvanor
 Och oss välsigna med sitt fordna hägn.

K. Henr. Om, hertig af Burgund, ni önskar fred,
 Hvars saknad gifver växt åt allt det onda
 Som ni har nämnt, så må ni köpa den
 Med att bevilja hvad vi billigt fordrat.
 Hvar särskild punkt af vårt påstående,
 I korthet skrifven, har ni i er hand.


Burg. Hans majestät dem hört, men än ej gifvit
 Sitt svar på dem.

K. Henr.    Nå väl, den fred ni yrkat
 Beror uppå hans svar.

K. Carl         Högst flygtigt blott
 Jag ögnat på artiklarna. Behagar
 Ers nåd utnämna några af sitt råd
 Att än en gång med oss och nogare
 Dem genomgå, så vilje vi på stunden
 Bestämdt vårt bifall eller afslag gifva.

K. Henr. Välan, min broder. -- Onkel Exeter
 Och broder Clarence, -- och du broder Gloster,
 Warwick och Huntington, -- gån, följen kungen
 Och tagen fullmakt med er att bekräfta,
 Utvidga eller ändra hvad er visdom
 Bäst finner vara för vår värdighet,
 Hvadhelst vi fordrat eller icke fordrat; --
 Och vi gå in på det. -- Min sköna syster,
 Går ni med kungen, eller väntar här?

Isab. Min gode broder, jag vill gå med honom;
 Kanhända qvinnans röst kan stifta godt,
 Då allt för strängt man yrkar på sin rätt.

K. Henr. Låt dock vår fränka Catharina stanna;
 Hon är vår första fordran och står främst
 Bland alla fredsartiklarna i rang,

Isab. Hon stanne gerna qvar.

(Alla gå utom konung HENRIK, CATHARINA och hennes hoffröken)

K. Henr. Du sköna, aldraskönaste Cathrina!
 Ack, lär en krigare de ord, som kunna
 En qvinnas öra vinna och befrämja
 I hennes ädla hjerta kärleks sak!

Cath. Ers majestät göra narr af mig; jag kan inte tala ert England.

K. Henr. Sköna Catharina! om ni vill älska mig
grundeligt med ert franska hjerta, så skall det vara mig en fröjd
att höra er bekänna det på er brutna Engelska. Håller
du af mig, Karin?

Cath. Pardonnez moi, jag inte förstå hvad det är -- 'åller af.

K. Henr. Englarna hålla utaf dig, Karin, och du är så god som en engel.

Cath. Que dit-il? gue je suis semblable aux anges?

Alice. Oui, vraiment, souf votre grace, ainsi il dit.

K. Henr. Så sade jag, sköna Catharina, och jag rodnar icke att säga det om igen.

Cath. O bon Dieu! les langues des hommes sont pleines des tromperies.

K. Henr. Hvad säger hon, min söta? Att karlarnas tungor äro fulla af bedrägeri?

Alice. Oui; att tungorna af karlarna vara full af
bedrägeri; det är prinsessan.

K. Henr. Prinsessan är den bästa Engelskan af båda. I
sanning, Karin, mitt frieri är jemt opp så att du
begriper mig. Det gläder mig, att du icke kan tala
bättre Engelska, ty, om du det kunde, så skulle du
i mig finna en så simpel kung, att du skulle tro,
att jag hade sålt mitt hemman för att köpa min
krona. Jag förstår mig inte på att tala finurligt i
kärlek, utan säger rakt ut -- "jag älskar dig;" och
om du pinar mig vidare än med att bara fråga: "gör
ni det verkeligen?" så är jag ur koncepterna. Svara
mig nu! gör det! Ett handslag, och så är den saken
klappad och klar. Hvad säger ni, fröken?

Cath. Sauf votre honneur, jag förstå bra.

K. Henr. För tusan, om ni ville ha mig att skrifva
vers eller dansa för er skull, Karin, så vore
det förbi med mig. För det första förstår jag mig
hvarken på rim eller meter, och för det andra kan
jag inte turerna, fastän jag annars är en försvarlig
ture, om det gäller. Om jag kunde vinna en dam
med höga luftsprång, eller med att svinga mig upp
i sadeln i full rustning, så skulle jag, vare det
sagdt med ursäkt för mitt skyt, gesvindt hoppa i
brudsäng. Eller om om jag fick boxas för min älskade,
eller tumla
min häst henne till ära, så skulle jag gå på
som en slagtare och hänga fast vid hästen som en
markatta. Men, vid Gud, jag kan inte se gudnådelig ut,
jag kan inte pusta ut min vältalighet och förstår
mig alls icke på att bedyra; bara rättframma eder,
som jag aldrig begagnar utan då jag är tvungen, men
aldrig låter tvinga mig att bryta. Om du kan älska en
karl utaf det humöret, Karin, hvars ansigte icke är
värdt att blifva solbrändt, och som aldrig ser i sin
spegel af kärlek till något som han der ser, så låt
ditt öga laga till honom åt dig. Jag talar med dig på
soldatmanér; kan du älska mig för det, så tag mig;
hvarom icke, -- om jag skulle säga dig att jag dör,
så sade jag sant; men om jag skulle säga att jag dog
af kärlek till dig, så ljög jag, och likväl älskar
jag dig verkeligen. För allt i verlden, kära Karin,
tag en karl som är rätt fram och trogen som guld, ty
han skall alltid låta dig din rätt vederfaras för det
att han icke har den gåfvan att fria på andra håll; ty
de der junkrarna som prata i oändlighet och som rimma
sig in i fruntimmers gunst, de resonera sig också
alltid ut igen. Ha! en talare är blott en sladdrare,
ett rim är blott en visstump. Ett dugtigt ben faller
af, en rak rygg blir krokig, ett svart skägg blir
hvitt, ett krusigt hufvud blir skalligt, ett fagert
anlete blir skrynkligt, ett klart öga blir skumt,
men ett godt hjerta, Karin, det är solen och månen;
eller rättare, det är solen och icke månen; ty det
skiner klart och vexlar aldrig, men blifver stadigt
i sitt lopp. Om du vill hafva ett sådant ett, så tag
mig; ja, tag mig, tag en soldat, tag en kung. Hvad
säger du nu om min kärlek? Tala, min vackra, och tala
vackert, jag ber dig.

Cath. Skall det vara möjligt, att jag kunna älska den fiende af Frankrike?

K. Henr. Nej, Karin, det är icke möjligt, att ni
skulle kunna älska Frankrikes fiende; men om ni
älskar mig, så älskar ni Frankrikes vän; ty jag
älskar Frankrike så högt, att jag icke vill släppa ur
händerna en enda fransk by, jag vill hafva det helt
och hållet; och, Karin, då Frankrike är mitt och jag
är din, då är Frankrike ditt och du är min.

Cath. Jag inte veta hvad det vill säga.

K. Henr. Inte det, Karin? Nå, så vill jag säga dig det
på Franska, som säkerligen skall hänga så fast vid min
tunga, som en nygift hustru hänger fast vid sin mans
hals; det är inte så lätt att få henne lös. Quand
j'ai la possession de France, et quand vous avez
la possession de moi, -- hur var det nu igen? sanct
Dionysius statt mig bi! -- donc votre est France,
et vous étes mienne. Det är lika lätt för mig,
Karin, att eröfra hela konungariket, som att tala
lika så mycket Franska till. Aldrig mera skall jag
prata Franska med dig, om icke för att få dig att
skratta åt mig.

Cath. Sauf votre honneur, le Francois que vous
parles est meilleur que l'Anglois lequel je parle.

K. Henr. Nej, säg inte det, Karin. Men då du talar
mitt språk och jag talar ditt, båda riktigt dugtigt
oriktig, så må man tillstå att det kommer på ett
ut. Men, Karin, förstår du så mycket Engelska? Kan
du älska mig?

Cath. Vet inte hur jag skall säga.

K. Henr. Kan någon af dina grannar säga det, Karin,
så vill jag fråga dem. Se så, jag vet att du älskar
mig: och i qväll, då du kommer in i din sängkammare,
skall du nog examinera den här fröken om mig; och
jag vet, Karin, att du för henne skall nedsätta de
gåfvor hos mig, som du dock af hjertat älskar. Men,
kära Karin, var barmhertig då du gör narr utaf mig,
så mycket heldre, sköna prinsessa, som jag älskar dig
grymt. Om du någonsin blir min, Karin, -- och jag har
en saliggörande tro i mig, som säger mig att du skall
bli det -- så tager jag dig med rappa tag, och du skall
derföre också bli en dugtig soldatföderska. Tror du
inte, att du och jag, så der emellan sanct Dionysii
dag och sanct Georgs, skulle kunna få ihop en pojke,
hälften Fransos och hälften Engelsman, som skall gå
till Constantinopel och nappa Turken i skägget? Hvad
säger du, min sköna lilja?

Cath. Jag icke veta det.

K. Henr. Nej, veta kan man inte än, men lofva kan

man; lofva mig bara nu, Karin, att du vill göra
ditt bästa för din franska andel i en sådan pojke;
och hvad min engelska halfpart beträffar, så har du
en konungs och en ungersvens hedersord. Hur svarar
du nu, la plus belle Catharine du monde, mon très
chère et divine déesse?

Cath. Ers majesté 'afva fausse Franska nog, för att
bedraga den mest sage demoiselle, som vara en France.

K. Henr. Nej, tvi vare min falska Franska! Vid
min ära, på ren Engelska, jag älskar dig, Karin;
jag vågar icke svärja vid samma ära att du älskar
mig, och likväl börjar mitt blod att smickra mig
med att du så gör, trots mitt stackars ansigte,
som icke har något intagande. Fan i min faders
äregirighet! Han tänkte bara på borgerliga krig, då
han aflade mig; derföre kom jag till verlden med ett
sådant barskt utseende, med en sådan jernfysionomi,
att jag skrämmer fruntimmer, då jag kommer åstad för
att fria. Men tro mig, Karin, ju äldre jag blir, dess
bättre kommer jag att se ut; min tröst är att åldern,
som så illa bevarar skönheten, icke mera kan göra mitt
ansigte någon skada; tar du mig, så tar du mig i mitt
sämsta tillstånd, och ju längre du drages med mig,
dess bättre skall jag bli. Säg mig derföre, skönaste
Catharina, vill du ha mig? Lägg af din jungfruliga
rodnad, tillstå ditt hjertas tankar med en kejsarinnas
blick; tag mig i handen och säg: Henrik af England,
jag är din! och du skall knappt hafva välsignat mitt
öra med dessa ord, förr än jag säger dig ljudeligen:
-- England är ditt, Irland är ditt, Frankrike är ditt,
och Henrik Plantagenet är din; och om han, -- jag säger
honom det midt i synen -- om han icke är karl att
vara jemngod med den bästa konung, så skall du ändå
befinna honom vara konung öfver karla-folk. Välan,
gif mig ditt svar i bruten musik, ty din röst är
musik och din Engelska bruten. Derföre, du verldens
drottning Catharina, låt din själ bryta ut på bruten
Engelska; vill du ha mig?

Cath. Det är allt som det skall behaga den roi mon père.

K. Henr. Ack, det skall behaga honom väl, Karin; det skall behaga honom, Karin!


Cath. Så det också mig skall behaga.

K. Henr. På den saken kysser jag er hand och kallar er min drottning.

Cath. Laissez, mon seigneur, laissez, laissez! ma foi,
je ne veux point, que vous abbaissiez votre grandeur
en baisant la main de votre indigne sercante;
excusez moi, je vous supplie, mon très puissant
seigneur.

K. Henr. Då kysser jag dig på munnen, Karin.

Cath. Ce n'est pas la coutume de France, de baiser
les dames et demoiselles avant leur nóces.

K. Henr. Fröken uttolkerska, hvad säger hon?

Alice. Att det icke passa sig pour les damer i
Frankrike, -- jag kunna inte säga hvad baiser är
på Engelska.

K. Henr. Att kyssa.

Alice. Ers majestät entendre bättre que moi.

K. Henr. Det passar sig icke för flickor i Frankrike
att kyssas förr än de äro gifta, ville hon säga?

Alice. Oui, vraiment.

K. Henr. O, Karin, småaktiga vanor buga sig för
mäktiga konungar. Kära Karin! Du och jag vi låta icke
fängsla oss af den svaga bojan: hvad som passar sig
eller ej; det är vi som bestämma hvad som passar sig,
Karin; och den frihet, som medföljer vårt stånd,
stoppar munnen till på alla klaffare, så som jag
nu gör med din, för det att du vill upprätthålla
ditt lands pena fasoner och nekar mig en kyss. Se
så, var nu stilla och beskedlig! (Kysser henne)
Du har trollkraft i dina läppar, Karin! Det är
mera vältalighet i dina läppars honung än i alla
det franska rådets tungor, och de skulle förr
öfvertala Henrik af England än en allmän böneskrift
af monarker. -- Här kommer er fader.

(Konung CARL och ISABELLA, BURGUND, BEDFORD, GLOSTER, EXETER,
WESTMORELAND och andra franska och engelska herrar uppträda).

Burg. Gud bevare ers majestät! Min kungliga frände, lär ni vår prinsessa Engelska?

K. Henr. Min bästa frände, jag skulle vilja lära henne,
huru högeligen jag älskar henne, och det är god Engelska.


Burg. Är hon icke läraktig?

K. Henr. Vårt språk är hårdt, frände, och mitt
sinnelag är icke mildt; så att jag, som hvarken
är beväpnad med smickrets röst eller hjerta, icke
förmår så besvärja fram kärlekens ande hos henne,
att den uppenbarar sig i sin rätta skepnad.

Burg. Ursäkta det fria i mitt skämt, om jag svarar
er på den saken! Om ni vill besvärja fram kärleken
hos henne, så skall det ske i en cirkel; och skall
man besvärja fram kärleken hos henne i dess rätta
skepnad, så måste den visa sig naken och blind. Kan
ni nu klandra henne för det att hon, som är en ungmö,
ännu rosenfärgad af blygsamhetens jungfruliga purpur,
icke kan lida att se en naken, blind gosse midt för
sina ögon blott och bar som hon är? Min prins, det
vore verkeligen ett allt för hårdt villkor för en
flicka att gå in på.

K. Henr. Likväl blunda de och gifva efter, allt som kärleken går blindt på.

Burg. Då äro de ursäktade, min prins, om de icke se hvad de göra.

K. Henr. Bästa prins, lär då er fränka att samtycka till att blunda.

Burg. Jag skall visa henne hur det går till att blunda
och samtycka, om ni blott vill lära henne att förstå
min mening; ty flickor, väl solade och varmt hållna,
äro, likasom Septemberflugor, blinda, fastän de hafva
ögonen i behåll; och då låta de till och med handtera
sig, fastän de förr knappt tålte att man såg på dem.

K. Henr. Tillämpningen är den, att jag får trygga mig
vid tiden och en het sommar; men då skall jag ändock
till slut fånga flugan, er fränka, och blind skall
hon vara.

Burg. Som kärleken är, min prins, innan den älskar.

K. Henr. Ja det är den; och en och annan af er torde
tacka kärleken för min blindhet, som icke kan se så
mången skön fransk stad för en skön fransk flicka,
som står i vägen för mig.

K. Carl Jo, min prins, ni ser dem i perspektiv,

städerna förvandlade till en flicka; ty de äro alla
omgjordade med jungfruliga ringmurar, hvilka kriget
ännu aldrig genomträngt.

K. Henr. Får jag Karin till hustru?

K. Carl. Om ni så behagar.

K. Henr. Då är jag belåten. Blott de jungfruliga
städerna, om hvilka ni talar, komma att utgöra hennes
medfölje, så skall den flicka, som stod i vägen för
mina önskningar, visa mig vägen till min vilja.

K. Carl. Vi hafva bifallit alla billiga fordringar.

K. Henr. Är det så, J lorder af England?

Westm. Ja, kungen har beviljat alla punkter:
 Sin dotter först, och sedan allt som följer,
 I enlighet med hvad vi kräft bestämdt.

Exet. Blott detta har han än ej undertecknat: --
der ers majestät begär, att konungen af Frankrike,
då han får anledning att skriftligen hos er om
någonting anhålla, skall titulera ers höghet efter
detta formulär på Franska: Notre trés cher fils
Henry, roi d'Angleterre, héritier de France; och så
på latin: Præclarissimus filius noster Henricus,
rex Angliæ et hæres Franciæ.

K. Carl. Ej har jag nekat detta så, min broder,
 Att jag det ej beviljar, om ni yrkar.

K. Henr. Jag ber er då, i frids och kärleks namn,
 Låt den artikeln följa med de andra,
 Och gif mig så till äkta eder dotter.

K. Carl. Tag henne, son! Uppväck af hennes blod
 Barnbarn åt mig, att Frankrike och England,
 De tvenne fiender hvars kuster bleknat
 Af hat och afund åt hvarandras lycka,
 Sitt groll må sluta; må vår ljufva frid
 Plantera uti deras sköna barm
 Godt grannskap och en christlig enighet,
 Och aldrig kriget lägga blodig hand
 Emellan Engelsmäns och Fransmäns land.

Alla.    Amen!


K. Henr. Välkommen, Karin! Varen vittnen alla,
 Att här jag kysser henne som min drottning.

Isab. Gud, du som äktenskapet stiftat har.
 Bind deras hjertan, deras riken samman!
 Som man och hustru, tu men likväl ett,
 Så vare deras riken sammanvigda,
 Att aldrig svartsjuk håg och onda tungor,
 Som ofta störa helig äkta säng,
 Sig tränga må emellan dessa riken
 Att skilja hvad som nu ett kött är vordet.
 Fransman och Britt, och Britt och Fransman blifve
 Som bröder nu! Det himlens herre gifve!

Alla. Amen!

K. Henr. Nu ställa vi till bröllop: -- bröllopsdagen,
 Mylord Burgund, vi tage ed af er
 Och alla pärerna att friden trygga. --
 Min ed åt Karin, -- hennes ed åt mig,
 Må de oss gagna nu och eviglig!

(De gå).

(CHORUS uppträder).

Chorus. Så långt med mattad penna skalden har,
 Af ämnet böjd, omdiktat fordna skrifter;
 Trångt i hans dikt bor månget hjeltepar,
 Och stympat har han väldiga bedrifter.
 Kort tid, men klart, den Englands sol, han brann,
 Och lyckan smidde svärdet åt hans händer;
 Han åt sin son en kungakrona vann
 I skönsta paradis bland jordens länder.
 Den sjette Henrik, krönt i vaggan re'n,
 Som fransk och engelsk kung, det arfvet tager;
 Men der som många råda följer men:
 För honom England blodig skjorta drager.
 Det har ni ofta skådat här vid lag; --
 Må nu vårt stycke vinna ert behag! (De gå).

KONUNG HENRIK DEN SJETTE.

FÖRSTA DELEN.

*

PERSONER:

Konung HENRIK den sjette,

Hertigen af GLOSTER, konungens farbror och protektor.

Hertigen af BEDFORD, konungens farbror och regent i Frankrike.

THOMAS BEAUFORT, hertig af Exeter, konungens grand-onkel.

HENRIK BEAUFORT, konungens grand-onkel, biskop af Winchester, sedermera kardinal.

JOHAN BEAUFORT, grefve af Somerset, sedermera hertig.

RICHARD PLANTAGENET, äldsta sonen af den afrättade
grefven af Cambridge, sedermera hertig af York.

Grefven af WARWICK. Grefven af SALISBURY. Grefven af SUFFOLK.

Lord TALBOT, sedermera grefve af Shrewsbury.

JOHAN TALBOT, hans son.

EDMUND MORTIMER, grefve af March.

Mortimers fångvaktare.

En advokat.

Sir JOHN FASTOLFE. Sir WILLIAM LUCY.

Sir WILLIAM GLANSDALE. Sir THOMAS GARGRAVE.

Lord mayor'n af LONDON. WOODVILLE, kommendant på Towern.

VERNON, af den hvita rosen eller Yorks parti.

BASSET, af den röda rosen eller Lancasters parti.

CARL, Dauphin, sedermera konung af Frankrike.

REIGNIER, hertig af Anjou, titulärkonung af Neapel.

Hertigen af BURGUND. Hertigen af ALENÇON.

Ståthållaren i Paris. Bastarden af Orleans.

Bösse-mästaren i Orleans och hans son.

Generalen öfver de franska tropparna i Bordeaux.

En fransk sergeant. En portvaktare.

En gammal herde, fader till la Pucelle.

MARGARETHA, Reigniers dotter, sedermera gift med konung Henrik.

Grefvinnan af AUVERGNE.

JEANNE d'ARC, kallad la Pucelle.

Onda andar, som uppenbara sig för la Pucelle, lorder, väktare i
Towern, härolder, officerare, soldater, budbärare, svit m. m.

SCENEN är dels i England, dels i Frankrike.

*


FÖRSTA AKTEN. FÖRSTA SCENEN.

Westminster-Abbey.

(Sorgmarsch. Man ser Henrik den femtes lik på
en paradsäng, omgifven af hertigarna of Bedford,
Gloster och Exeter, grefven af Warwick, biskopen af
Winchester, härolder, m. fl.)

Bedf. Svep himlarna i svart, gör dag till natt!
 Kometer, staters hvälfning bådande,
 Slån edra klara svansar högt i skyn
 Och gisslen så de onda upprorsstjernor,
 Som gifvit bifall till kung Henriks död!
 Han var för stor att kunna länge lefva!
 Ej England nånsin mist så herrlig kung.

Glost. Ej England före honom haft en kung.
 Han hade kraft, han värdig var att herrska;
 Hans klingas strålar gjorde menskor blinda,
 Hans armar spändes vidt som drakevingar,
 Hans öga gnistrande af vredens eld
 Förbländade och slog hans ovän mer
 Än middagssolens eldstygn midt i pannan.
 Hvi talar jag? Här räcka ord ej till:
 Han lyfte ej sin hand, om ej till seger.

Exet. I svart vi sörja; hvarför ej i blod?
 Henrik är död och lefver mer ej opp.
 Vi göra nu ikring hans kista vakt
 Och fira dödens skändeliga seger
 Med denna ståtliga högtidlighet,
 Likt fångar vid triumfvagn länkade.
 Hvad? Skola onda stjernor vi förbanna,
 Som svekfullt vräkt vår ära öfverända?
 Hvad? Eller tro, att dessa sluga Franker
 Som trollmän och besvärjare förgjort
 Den femte Henrik, som de bäfvat för?

Winch. Han var en kung af kungars kung välsignad.
 För Frankerna blir icke domedagen
Så fasansfulll, som dem hans åsyn var.
 För härars Gud han kämpade i striden,
 Och kyrkans förbön honom seger gaf.

Glost. Hvad? Kyrkan? Hade prester icke bedit,
 Så hade ej så snart hans lifstråd brustit;
 I eder smak en qvinlig prins är bäst,
 Den som en skolepilt J kunnen aga.

Winch. Vår smak må vara hur som helst, lord Gloster;
 Du är protektor, prins och land att styra.
 Din fru är stolt; hon håller dig i tukt,
 Långt mer än Gud och fromma klerker mäkta.

Glost. Tig med din fromhet, ty du älskar köttet
 Och går på hela året ej i kyrkan,
 Om icke för att bedja mot din ovän.

Bedf. Håll upp med detta kif och lugna er!
 Vi gå till altaret. -- Härolder, följen! --
 Ej guld vi offra der, men våra vapen;
 Död Henrik är, nu båta vapen föga. --
 Du efterverld, dig vänta år af jemmer,
 Då dibarn suga gråt från modersögon,
 Och England amma skall med salta tårar,
 Och endast qvinnor lefva qvar att qvida. --
 Du femte Henrik, jag din ande manar:
 Styrk detta rike, värna det från split
 Och strid mot himlens alla onda stjernor!
 Långt mera ärorikt din själ skall tindra
 Än Julius Cæsar eller Berenice.

(En budbärare kommer).

Budb. Hell eder, hedervärda lorder alla!
 Från Frankrike jag bringar dyster tidning
 Om nederlag och blodbad och förlust.
 Guienne, Champagne, Rheims, Orleans, Rouen,
 Paris, Guisors, Poitiers -- allt är förloradt!

Bedf. Hvad säger du, här vid kung Henriks lik?
 Tyst, tyst! Om slika olycksfall han hör,
 Så spränger han blykistan, rusar opp.
Glost. Paris förloradt? Har Rouen sig gifvit?
 Om Henrik kunde väckas från de döda,
 Så dog han än en gång vid denna nyhet.

Exe. Hur gick det till? Hvem har oss så förrådt?

Budb. Förrådt? O, nej! Blott brist på folk och pengar.
 Ibland soldaterna man mumlar så:
 Att i partier här J skiljen er,
 Och att i stället för att dra i fält
 J kifven här om edra generaler.
 En vill ha långsamt krig med ringa kostnad
 En annan flyga snabbt, men saknar vingar,
 En tredje tror att, utan allsköns kostnad,
 Med fagra ord man kunde vinna frid.
 Vak upp, vak upp, du Englands ridderskap,
 Låt tröghet ej en nyfödd ära sofva!
 Utur ert vapen liljorna man plockat,
 Från Englands sköld är hälften huggen af.

Exe. Om våra tårar feltes här vid liket,
 Så skulle de vid dessa budskap strömma.

Bedf. Mig angå de, mig, Frankrikes regent.
 Mitt pansar hit! jag slåss för Frankrike. --
 Fort bort med denna sorgens slemma drägt!
 Med sår, men ej med ögon, Fransmän skola
 Sitt återbörjade elände gråta.

(En annan budbärare kommer).

2 Budb. Se dessa olycksdigra bref, mylords,
 Från England Frankrike sig fullt befriat,
 Så när som på ett par småstäder blott.
 Carl, Dauphin, är i Rheims till konung krönt,
 Bastarden har med honom sig förenat;
 Reignier af Anjou tager hans parti,
 Och hertig Alençon till honom flyr.

Exe. Ha! Dauphin, konung? Alla fly till honom!
 Hvart skola vi från denna smälek flyga?

Glost. Vi skola flyga fienden i strupen.
 Om du ger tapt, så står jag på mig, Bedford.
Bedf. Hvi tviflar du uppå min ifver, Gloster?
 I mina tankar har en här jag mönstrat,
 Af hvilken redan Frankrike är kufvadt.

(En tredje budbärare kommer).

3 Budb. J ädle herrar, -- att den sorg föröka,
 Hvarmed J fukten nu kung Henriks lik, --
 Jag kommer bådande en gräslig fäktning
 Emellan bålde Talbot och de franske.

Winch. I hvilken Talbot segrat, eller hur?

3 Budb. O nej, i hvilken Talbot blef besegrad!
 Jag vill omständligt saken er förtälja.
 Den tionde Augusti, då vår hjelte
 Drog sig tillbaka ifrån Orleans
 Och hade knappt sextusen man i hären,
 Blef han af tre och tjugutusen Fransmän
 Omringad och från alla sidor ansatt.
 Han hade icke tid att ordna folket,
 Ej pikar framför skyttarna att sätta,
 Men måtte uti hast från gärdesgårdar
 Af hvassa störar göra sig en spetsgård,
 Att hejda franska rytteriets choque.
 I mer än trenne timmar räckte striden,
 Och tappre Talbot gjorde underverk
 Med spjut och lans, långt öfver menskotanke.
 Han sände hundratals till helvetet;
 Allt vek, och hit och dit och öfverallt
 Han högg ikring sig som en rasande.
 "Det är hin hårde," ropte Frankerna;
 Af häpnad full stod hären rundtomkring,
 Och då hans krigsfolk såg hans hjelteanda,
 Så ropte allesamman "lefve Talbot,"
 Och störtade sig midt i slagets hjerta.
 Nu hade de till fullo vunnit slaget,
 Om ej sir Fastolfe hade spelt pultron.
 Han efterst i förtruppen var placerad,
 För att dem följa och dem understödja,
Men flydde utan svärdshugg som en niding.
 Då blef ett allmänt nederlag och blodbad,
 Kringrända voro de af Frankerna;
 Att vinna Dauphins gunst, en feg Wallon
 Stack Talbot uti ryggen med en lans,
 Den Talbot som ej hela Frankrike
 Med all sin styrka tordes se i synen.

Bedf. Är Talbot dräpt? Då vill jag sjelf mig dräpa,
 För det jag lefver här i makligt prål,
 Då sådan tapper höfding, öfvergifven,
 Åt fega fiender förrådes så.

3 Budb. O nej, han lefver, men tillfångatagen;
 Lord Scales med honom och lord Hungerford;
 Dräpt eller fången hela resten är.

Bedf. Hans lösen ingen ann' än jag betalar.
 Jag Dauphin hufvudstupa drar från thronen,
 Hans krona blifve Talbots lösepenning;
 Jag fyra franska lorder ger i byte
 För en af våra; nu farväl, god' herrar!
 Jag skall i Frankrike en lusteld göra
 För att vår helge Georgs högtid fira.
 Jag tiotusen krigsmän med mig tager
 Och fasta landet uti blodbad tvager.

3 Budb. Gör det, ty Orleans är hårdt belägradt,
 Och Englands här är vorden matt och svag;
 Gref Salisbury behöfver nu förstärkning
 Och kan från myteri knappt hindra folket,
 Som skall mot sådan öfvermakt bestå.

Exe. Tänk på den ed ni svurit Henrik, lorder:
 Att platt förgöra Dauphin eller ock
 Till lydnad bringa honom under oket.

Bedf. Jag har ej glömt den; nu jag afsked tager
 Och går att genast rusta mig i ordning. (Går).

Glost. Jag går till Towern uti största hast
 För att kanoner och förråder mönstra;
 Se'n ropar jag ung Henrik ut till kung. (Går).

Exe. Till Eltham jag, der unge kungen är;
Till guvernör för honom är jag utsedd
 Och vill der vaka för hans säkerhet. (Går).

Winch. En hvar sitt göromål och embet har;
 Jag ledig är, åt mig är intet sparadt;
 Dock vill jag ej det femte hjulet vara.
 Från Eltham vill jag skicka konungen
 Och sjelf vid statens roder sätta mig.

(Går. Ett förhänge faller för fonden).


ANDRA SCENEN.

Frankrike. Framför Orleans.

(Carl med sina troppar; Alençon, Reignier m. fl.)

Carl. Som Martis rätta lopp på himlahvalfvet
 Än okändt är, så är det ock på jorden.
 Nyss sken han vänligt öfver Engelsmännen,
 Nu ha vi segrat och mot oss han ler.
 Nämn mig en vigtig stad, den vi ej ha?
 För roskull här vid Orleans vi ligga;
 Utsvultna Britter, bleka såsom gastar,
 Svagt oss belägra månadtligt en timma.

Alenç. De sakna sina soppor och sin biffstek;
 Om, likt mulåsnor, man ej stillar upp dem
 Och binder hafresäcken under nosen,
 Så se de klena ut som dränkta möss.

Reign. Upphäf belägringen! Hvi söla här?
 Den fruktansvärda Talbot är ju fången;
 Den galne Salisbury står ensam åter,
 Och han må gerna spricka utaf ilska,
 Ty han har hvarken pengar eller folk.

Carl. Slå larm! Slå larm! Vi rusa dem på lifvet!
 Vi fäkta för de slagne Fransmäns ära!
 Jag den förlåter som mig döden ger,
 Om han en fotbredd mig ur striden ser.

(De gå).

(Vapenbrak. Anfall. Återtåg. Carl kommer
tillbaka med Alençon, Reignier och flere).


Carl. Nej, såg man maken? Sådant folk jag har!
 Kanaljer! Hundar! Ej jag hade flytt,
 Om midt bland fienden de mig ej lemnat.

Reign. Salisbury slagtar som en rasande;
 Han slåss som vore han vid lifvet ledsen.
 De andra lorderna, likt svultna lejon,
 Framrusade som för att äta opp oss.

Alenç. Froissard, vår landsman, har förtäljt, att England
 Uppfödde idel Olivers och Rolands,
 Den tid då tredje Edvard satt på thronen.
 Det kan man nu med mera sanning påstå,
 Ty Goliather och Simsöner blott
 Det sänder nu till strid. En emot tio!
 Skinntorra räklar! Hvilken skulle tro,
 Att sådant mod och dristighet de hade?

Carl. Kom, brytom opp! De äro galningar,
 Och hungren gör dem endast ytter värre.
 Jag känner dem af gammalt; förr de gnaga
 Med sina tänder murarna till grus,
 Än de få lust belägringen att häfva.

Reign. Jag tror, att deras armar gå med urverk,
 Då jemt och samt de hugga och gå på;
 Ty annars kunde de ej hålla ut.
 För min del vill jag lemna dem i fred.

Alenç. Må göra!

(Bastarden af Orleans uppträder).

Bast. Hvar är prins Dauphin? Nytt jag bringar honom.

Carl. Bastard af Orleans, trefaldt välkommen!

Bast. Mig tycks er blick är mörk och kinden blek;
 Har eder sista ofärd vållat detta?
 Fäll icke modet, hjelpen står för dörren:
 Jag för en helig jungfru med mig hit,
 Som af en uppenbarelse från himlen
 Utkorad är belägringen af häfva
 Och jaga Britten ut ur Frankrike.
 Hon gåfvan har af djup profetisk anda,
Som öfvergår de nio Roms Sibyllors;
 Hvad skett och livad skall ske, det ser hon klart.
 Får jag nu kalla henne? Tro mitt ord,
 Ty det är visst och sant och ofelbart.

Carl. Gå, kalla henne: (Bastarden går). Hennes konst att pröfva,
 Tag du som Dauphin, Reignier, min plats;
 Spörj henne barskt, gif henne stränga blickar; --
 Så pröfva vi hvad klokskap hon besitter.

(Carl undandöljer sig bland sviten).

(la Pucelle, Bastarden och flere komma).

Reign. Skön jungfru, du vill göra underverk?

Puc. Reignier, du tänker att bedraga mig?
 Säg, hvar är Dauphin? -- Kom ur gömslan fram;
 Fast jag ej sett dig, känner jag dig väl.
 Förskräcks ej, ingenting är doldt för mig,
 Jag vill i löndom enskildt med dig tala. --
 Gån bort, J herrar; lemnen oss allena.

Reign. Den första duoten tappert hon bestod.

Puc. Dauphin, jag är en fåraherdes dotter,
 Mitt vett i ingen lärdom öfvadt är.
 Gud och vår fru det har i nåd behagat,
 Att med sitt ljus mitt ringa stånd bestråla.
 Se, då jag vaktade de späda lam
 Och böd min kind åt solens glöd, så täcktes
 Guds moder uppenbara sig för mig,
 Och böd mig, majestätisk till att åse,
 Att öfverge min låga kallelse
 Och rädda från förderf mitt fosterland;
 Hon lofvade sin hjelp och lycklig utgång,
 Der hon förklarad kom i himmelsk glans.
 Och då jag svart och solbränd var förut,
 Kringgjöt hon mig med dessa klara strålar
 Och skapte så den skönhet, som ni ser.
 Spörj mig hvadhelst du än kan hitta på,
 Och jag skall svara dig på ögonblicket.
Försök mitt mod i tvekamp, om du vågar,
 Och du skall se att jag är mer än qvinna.
 Nu raskt beslut; dig lyckan ej skall fela,
 Om krigskamratskap jag med dig får dela.

Carl. Du mig förvånat med ditt stolta tal;
 Blott detta prof jag kräfver på ditt mod;
 Du skall i tvekamp mäta dig med mig,
 Och, om du segrar, har du talat sant;
 Om ej, så tror jag ej på dig det minsta.

Puc. Jag är tillreds; här är mitt skarpa svärd,
 Fem liljor pryda det på hvarje sida.
 Jag valde det bland annat gammalt jern
 Uti Touraine på sanct Cathrinas kyrkgård.

Carl. Kom i Guds namn! Jag fruktar ingen qvinna.

Puc. Ej, i mitt lif, jag flyr för någon man.

(De fäkta).

Carl. Håll, håll din hand! Du är en amazon
 Och fäktar som en Deborah.

Puc.                        Guds moder
 Mig bistår, annars vore jag för svag.

Carl. Hvem helst dig hjelper, du skall hjelpa mig.
 Jag flammar af ett brinnande begär;
 Min hand och hjerta du med ens betvingat.
 Du herrliga Pucelle, om du så heter,
 Låt mig din slaf, och ej din konung vara;
 Dauphin af Frankrike dig beder så.

Puc. Jag får ej lemna mig åt kärleks makt,
 Ty Gud på mig sin helgelse har lagt;
 När jag din ovän fått ur landet jaga,
 Då skall jag tänka på att dig behaga.

Carl. Emedlertid, se nådigt till din slaf.

Reign. Mig tyckes prinsen språkar något länge.

Alenç. Han skriftar utan tvifvel flickans kjortlar,
 Ty annars höll han ej så länge på.

Reign. Afbrytom honom; han ej känner måtta.

Alenç. Hvarthän han måttar, veta icke vi:
 Ett qvinfolk listigt kan med tungan fresta.

Reign. Min prins, hvar är ni? Hvarpå tänker ni?
 Skall Orleans uppgifvas eller ej?

Puc. Nej, säger jag, klentrogna hedningar!
 Slåss till det yttersta; jag er beskärmar.

Carl. Hvad hon har sagt är rätt; vi skola slåss.

Puc. Jag korad är till Englands plågoris.
 Ännu i natt jag vill undsätta staden:
 J kunnen vänta en sanct Mårtens sommar,
 Då jag till dessa krig har vändt min hand.
 En ringel uti vattnet ryktet är;
 Den blifver större ideligt och större,
 Tills slutligt den försvinner till ett intet.
 Med Henriks död tog Englands ringel slut,
 Förströdt är ryktet som den inneslöt.
 Nu är jag lik det stolta skepp, som trotsigt
 På en gång Cæsar bar och Cæsars lycka.

Carl. Var Mahomets ingifvelse en dufvas,
 Så är visst din ingifvelse en örns.
 Ej Helena som födde Constantin,
 Ej helge Philips döttrar, likna dig.
 Du Venus-stjerna, fallen ned på jorden,
 Hur kan jag ödmjukt nog tillbedja dig?

Alenç. Ej dröjsmål mer; låt oss undsätta staden.

Reign. Fräls du vår ära bäst du kan, o qvinna!
 Drif dem från Orleans och blif odödlig.

Carl. Vi vilja fresta; nu till verket genast;
 Om hon är falsk, så tror jag ingen mer.

(De gå).


TREDJE SCENEN.

London. Framför Towern.

(Hertigen af Gloster uppträder med sina betjenter, klädda i blåa rockar).

Glost. Jag kommer hit att Towern visitera;
 Allt sedan Henrik dog, jag fruktat knep. --
Hvar håller vakten hus, som ej syns till?
 Låt porten upp; det Gloster är som ropar.

(Betjenterna bulta på porten).

1 Vakt. (Innanföre). Hvem är det som så myndigt bultar på?

1 Bet. Det är den ädle hertigen af Gloster.

2 Vakt. (Innanföre). Hvem det ock är, han slipper icke in.

Bet. Skurk, svarar du mylord protektorn så?

1 Vakt. Gud honom protegere! Så vi svare.
 Vi göre endast hvad man oss befallt.

Glost. Befallt? Hvem utom jag befaller här?
 Det fins blott en protektor, det är jag. --
 Bryt porten opp, jag tar det på mitt ansvar;
 Skall jag af gödsel-knektar gäckas så?

(Betjenterna storma porten. Kommendanten Woodville närmar sig porten).

Woodv. (Innanföre). Hvad buller? Stå förrädare för porten?

Glost. Är det er röst jag hör, herr kommendant?
 Låt porten opp, lord Gloster vill gå in.

Woodv. (Innanföre). Haf tålamod, ers nåd, jag får ej öppna;
 Mylord af Winchester det har förbudit.
 Han har uttryckligen befallt, att ej
 Ni eller edra här få släppas in.

Glost. Du aktar honom mer än mig, du fege?
 Den stolte Winchester, den dryga presten,
 Som salig konung Henrik aldrig tålte?
 Du är ej vän med Gud, ej vän med kungen;
 Låt upp! Jag annars stänger ut dig snart.

Bet. Låt genast porten upp för lord protektorn;
 Vi spränga den, om ni ej öppnar qvickt.

(Winchester uppträder med en hop betjenter, klädda i bruna rockar).

Winch. Hvad nu, herrsklystne Humphrey! Säg, hvad vill du?

Glost. Du prest-kalott! Vill du mig utestänga?

Winch. Ja, du förrädare till usurpator,
 Men ej protektor öfver land och rike!

Glost. Tillbaka, fräcka riksförrädare!
 Du som lönmörda tänkte salig kungen,
 Du som åt skökor gifver aflats-bref,
 Jag vill uti din breda kardinalshatt
 Dig sigta, om du fortfar så att trotsa.

Winch. Tillbaka du! Jag viker ej en hårsmån;
 Damascus vare här; må du som Kain
 Din broder Abel dräpa, om du vill.

Glost. Jag vill ej dräpa, blott fördrifva dig.
 Som i en barnkolt, i din röda kåpa,
 Jag vill dig bära ut från detta rum.

Winch. Gör hvad du vågar; jag dig trotsar käckt.

Glost. Hvad? Trotsar man mig midt i synen fräckt?
 Drag svärden här i denna fristad käckt!
 Blårock mot brunrock. Akta, prest, ditt skägg!
 (Gloster och hans folk anfalla biskopen).
 Jag skall det lugga och dig dugtigt puffa.
 Din kardinalshatt trampar jag i stoftet;
 Trots påfven och trots kyrkans värdigheter,
 Jag vill dig släpa kring vid öronen.

Winch. För detta skall du stå till svars för påfven.

Glost. Winchester-gås! Ett rep, ett rep, jag ropar!
 Slå dem, förströ dem uti alla väder!
 Dig kör jag bort, du ulf i fårakläder.
 Brunrockar, bort! Bort, röda hycklare!

(Det uppstår ett stort tumult. Midt under
detsamma kommer lord mayor'n af London med
rättsbetjenter).

Lord m. Fy, lorder, så att störa friden skändligt,
 Då J dock öfverhetspersoner ären!

Glost. Tig, mayor! Du vet ej huru jag är kränkt.
 Beaufort, som trotsar både kung och Gud,
 Har till sitt eget bruk ryckt till sig Towern.

Winch. Och här står Gloster, borgerskapets ovän,

Som städse främjar krig men aldrig fred
 Samt pungslår edra fria kassor jemt.
 Han söker till att störta religionen,
 För det han är protektor öfver riket,
 Och ville hafva vapen här ur Towern
 För att sig kröna och afsätta prinsen.

Glost. Jag ej med ord, men blott med hugg, dig svarar.

(De komma ånyo i handgemäng).

Lord m. Mig återstår i detta vilda tummel
 Blott att kungörelsen offentliggöra: --
 Rätts-tjenare! Så högt du nånsin kan.

Rättst. "Alla och en hvar, som här i dag beväpnade
sammankommit emot Guds och konungens frid, åtvarnas
och anbefallas, i hans höghets namn, att förfoga sig
en och hvar till sitt och att icke hädanefter bära,
handtera eller nyttja svärd, gevär eller dolk. Allt
vid lifsstraff."

Glost. Jag bryter icke lagen, kardinal;
 En annan gång vi brytas med hvarandra.

Winch. Vi råkas nog; det mötet blir dig dyrt.
 Du med ditt hjerteblod skall detta gälda.

Lord m. Ur vägen! Annars ropar jag på påkar: --
 Den kardinalen är fräckare än satan.

Glost. Farväl, lord mayor! Du endast gör din tjenst.

Winch. Fördömda Gloster! Akta du ditt hufvud,
 Ty jag har lust att ha det innan kort.

(De gå).

Lord m. När först vi sopat rent, vi gå vår väg. --
 O Gud, att adeln så husera får!
 Jag slåss ej en gång uppå fyrti år.

(De gå).


FJERDE SCENEN.

Frankrike. Framför Orleans.

(Bössemästaren och hans son uppträda på muren).

Bössem. Du vet, min son, hur Orleans belägras,
 Samt att förstaden är i Brittens våld.

Son. Det vet jag, far. Jag ofta skjutit på dem,
Men var ej lycklig nog att träffa rätt.

Bössem. Nu skall du träffa; gör blott som jag säger:
 Som förste bössemästaren i staden
 Jag måste göra något, gunst att vinna.
 Mig prinsens spejare ha underrättat,
 Att Britten, väl förskansad i sin förstad,
 Lär, bakom hemligt gallerverk af jern,
 Uti det tornet der, på staden kika
 Och speja hur med möjligaste fördel
 De måtte plåga oss med skott och stormning.
 Att detta omak stäfja, har jag riktat
 Mot samma gallerverk en fältkanon
 Och gått och passat på i trenne dagar
 För att få syn på dem. Nu du, min gosse,
 Får passa på; jag kan ej dröja längre.
 Om du får någon se, så spring med hast
 Och säg mig till; jag går till kommendanten. (Går).

Son. Min far, det kan ni lita på; var lugn.
 Får jag dem se, jag sparar er besväret.

(I öfra våningen
af ett torn synas Salisbury och Talbot, sir William
Glansdale, sir Thomas Gargrave m. fl.).

Sal. Talbot, mitt lif, min fröjd, jag ser dig åter!
 Hur blef i fångenskapen du bemött?
 Och huru kom du till att blifva utlöst?
 Kom, låt oss språka här på tornets tinnar.

Talb. En fånge hade hertig Bedford gjort,
 Det var den tappre Ponton de Santrailles;
 Mot honom har jag blifvit bytt och utlöst.
 En gång emot en mycket simpel karl
 Man ville, för att håna, vexla ut mig.
 Jag svarte med förakt och kräfde döden,
 Förr än så der jag ville plottra bort mig.
 Till slut jag blef dock utlöst efter önskan.
 Men ack, den falska Fastolfe kränkt mitt hjerta!
 Jag med min bara näfve dräpte honom,
 Om jag nu hade honom i mitt våld.

Sal. Men säg mig nu, hur man bemötte dig.

Talb. Med spott och spe och skymf och kränkningar.
 På öppna torg man förde mig ikring
 Som ett spektakel inför allmänheten.
 Här, skrek man, är den Franska härens skräck.
 Den busen som man skrämde barnen med.
 Då slet jag mig från vakten som mig förde.
 Och gräfde stenar upp med naglarna
 För att uppå min smäleks vittnen slunga.
 Min grymma uppsyn skrämde andra bort;
 Af skräck för bråddöd djerfdes ingen nalkas.
 Jag satt ej säkert nog i mur af jern;
 Så vidt var fruktan för mitt namn i svang.
 Att man mig trodde kunna krossa stål
 Och spränga portar utaf diamant;
 Man gaf mig ock skarpskyttar till bevakning,
 Som gingo rundt ikring mig hvar minut,
 Och om jag endast rörde mig ur sängen,
 De voro redo att mig skjuta ned.

Sal. Det smärtar mig att höra hvad du lidit.
 Men vi oss skola hämna grundeligt.
 Nu är det qvällsvardsdags i Orleans;
 Från gallret här hvar enda man jag räknar
 Och spejar hur de Franske sig förskansa:
 Se hit; det skall dig roa att det skåda. --
 Sir Thomas Gargrave och sir William Glansdale,
 Nu sägen mig uttryckligen er mening,
 Åt hvilket håll är bäst att öppna elden?

Garg. Mot norra porten, tror jag; der står adeln.

Glansd. Jag tror emot bålverket här vid bryggan.

Talb. Så vidt jag ser, bör staden hungras ut;
 Om ej, med små skärmytslingar försvagas.

(Ett skott från staden. Salisbury och sir Thomas Gargrave falla).

Sal. Gud nåde oss, vi arma syndare!

Garg. Gud nåde mig, i mina plågor, arme!

Talb. Hvad ofärd kommer här så plötsligt på?
 Salisbury, tala, om du tala kan;
 Hur står det till, du ridderskapets spegel?
 Ett öga och din ena kind är borta! --
 Fördömda torn! Fördömda olyckshand,
 Som detta grymma sorgespel har utfört!
 I tretton fältslag Salisbury vann seger,
 Han lärde femte Henrik krigets lek;
 Så länge trummor och trumpeter ljödo,
 Upphörde ej hans svärd att hugga in. --
 Du lefver Salisbury? -- Fast du är mållös,
 Ett öga har du än, hvarmed du kan
 Om nåd se upp mot himlahvalfvet. Solen
 Ser med ett öga öfver hela verlden. --
 O Gud, gif icke nåd åt någon menska,
 Om Salisbury ej vinner nåd hos dig!
 Bär liket bort! Jag följer det till grafven. --
 Sir Thomas Gargrave, är du än i lifvet,
 Så tala Talbot till! Se upp på honom!
 Salisbury, fröjda dig åt denna tröst;
 Du skall ej dö, sålänge --
 Han vinkar med sin hand och ler emot mig,
 Som sade han: "Då jag är död och borta,
 Så glöm ej att mig hämna på de Franske." --
 Plantagenet, det skall jag! -- Och som Nero
 På luta spela och se städer brinna.
 Mitt blotta namn skall vålla Frankland ofärd.
 (Thordön höres. Derpå krigsbuller).
 Hvad buller? Hvad tumult i himlens sky?
 Hvar kommer detta gny och buller från?
 
(En budbärare kommer).

Budb. Mylord, mylord, Fransmännen sig förstärkt;
 Förenad med en viss Jeanne la Pucelle,
 En ny och helig sierska, har Dauphin
 Med väldig makt ryckt an till stadens hjelp.

(Salisbury suckar).

Talb. Hör, hör, hur Salisbury i döden suckar!
Det grämer honom, att han ej får hämnas. --
 Jag blir en Salisbury för er, Fransoser! --
 Pucelle och pyssja, marsvin och delphin,
 Jag skall med hästhof edra hjertan krossa
 Och edra hjernor blanda upp med dy. --
 Låt föra Salisbury in i sitt tält,
 Se'n låt oss se hvad fege Fransmän våga.

(De gå och bära liken med sig).


FEMTE SCENEN.

Utanföre en af stadsportarna.

(Vapenbrak, skärmytsling. Talbot förföljer Dauphin
och drifver honom ut; derpå kommer la Pucelle, jagande
Engelsmännen framför sig. Talbot kommer in igen).

Talb. Hvar är min kraft, min styrka och mitt mod?
 Vår skara viker, jag kan den ej hejda;
 En qvinna, klädd i pansar, jagar den.
 (la Pucelle kommer in).
 Här är hon, här: -- med dig jag drabbar hop;
 Håll stånd, du satan eller satans mor!
 Jag skall dig åderlåta, leda hexa,
 Och ge din själ åt honom som du tjenar.

Puc. Kom! Jag är den som skall förnedra dig.

(De fäkta).

Talb. J himlar, låten J så helvet segra?
 Om ock mitt spända mod skall bröstet spränga
 Och mina armar slitas ifrån skuldran,
 Jag skall dock tukta denna stolta slinka.

Puc. Talbot, farväl! Än är din stund ej kommen;
 Jag proviant till staden måste bringa.
 Tag fatt mig, om du kan; din kraft jag trotsar.
 Gå, gå och muntra opp ditt svultna folk,
 Hjelp Salisbury att göra testamente;
 Vår segren är, och fler vi skola få.

(la Pucelle går in i staden med sitt krigsfolk).



Talb. Mitt hufvud surrar som ett qvarnhjul kring,
 Jag vet ej hvar jag är, ej hvad jag gör.
 Med skräck, men ej med kraft, lik Hannibal,
 En hexa drifver våra skaror undan
 Och segrar som hon lyster. Så, med rök,
 Man drifver bin, och dufvor så, med stank,
 Från sina kupor och från sina dufslag.
 Vår djerfhet gaf oss namn af Englands hundar;
 Nu springa vi som valpar bort och gnälla. (Vapenbrak).
 Hör, landsmän! Om J ej förnyen striden,
 Så plånen lejonen ur Englands vapen,
 Vanbördingar, och sätten får i stället.
 Får springa hälften ej så qvickt för vargen,
 Ej hästar eller oxar för en tiger,
 Som ni för slafvar dem ni fordom tuktat.
 (En ny skärmytsling).
 Det hjelper ej: -- fort in i skansarna!
 Salisburys död J hafven på ert samvet,
 Då ingen högg ett hugg att honom hämna.
 Pucelle har sluppit in i Orleans
 Trots oss och allt hvad vi ha mäktat göra.
 O, att jag finge dö med Salisbury!
 Jag blygs så att jag må mitt hufvud dölja.

(Krigstumult. Återtåg. Talbot går med sina troppar).


SJETTE SCENEN.

Sammastädes.

(På stadsmuren uppträda la Pucelle, Carl, Reignier,
Alençon och soldater).

Puc. Låt våra fanor svaja högt på muren;
 Från Englands vargar Orleans är taget. --
 Se, så har Jeanne Pucelle nu hållit ord.

Carl. Du gudavarelse! Astræas dotter!
 Hur skall jag hedra dig för denna framgång?


Ditt löfte liknar en Adonis-trädgård,
 Som, blommande i går, ger frukt i dag. --
 Var stolt, o Frankrike, af sierskan!
 Vi hafva återvunnit Orleans;
 En större lycka har vårt land ej sport.

Reig. Hvi ringa icke alla stadens klockor?
 Bjud borgerskapet tända lusteld, Dauphin,
 Och hålla gästabud på öppen gata
 För all den fröjd som Gud oss har beskärt.

Alenç. Med fröjd och lust skall hela landet fyllas,
 När det blir spordt hur tappert vi oss hållit.

Carl. Af Jeanne, men ej af oss, är segren vunnen;
 Jag derför vill med henne kronan dela,
 Och hvarje prest och munk uti mitt rike
 Skall sjunga hennes lof i procession.
 En ståtligare pyramid åt henne
 Jag resa vill än Rhodopes och Memphis'.
 Till hennes minne, när hon dör en gång,
 Skall hennes stoft, i mera dyrbar urna
 Än kung Darii kostliga juvelskrin,
 Vid höga fester bäras i triumf
 För franska konungar och drottningar.
 Ej mer vi rope an vår sanct Denis,
 Ty la Pucelle är vårt skyddshelgon nu.
 Kom, låt oss fröjdas nu i kungligt lag
 Åt denna gyldne, segersälla dag.

(Fanfarer. Alla gå).


ANDKA AKTEN. FÖRSTA SCENEN.

Sammastädes.

(En fransk sergeant och två skildtvakter komma genom porten).

Serg. Tag in er post och passa noga på:
 Om J på något sätt förnimmen buller,

Och att soldater närma sig till muren,
 Så låt oss veta det i corps-de-gardet.

1 Skildtv. Skall ske. (Sergeanten går). Så får en stackars tjenare,
 När andra sofva uti varma sängar,
 Stå här i mörker, regn och köld och vaka.

(Talbot, Bedford och Burgund med troppar, som bära
stormstegar).

Talb. Mylord regent, stormäktige Burgund, --
 Hvars ankomst har förvärfvad oss till vänner
 Wallon och Picardie och Artois! --
 I denna sälla natt är Franken sorglös,
 Han hela dagen rustat och kalasat;
 Låt oss tillfället taga nu i akt
 Och tacka dem för sist för deras svek,
 Tillstäldt med trolldom och med satans konster.

Bedf. Du fega Frankrike! Hur ärelöst
 Att så förtvifla om sin egen styrka
 Och söka hjelp hos helvete och hexor!

Burg. En niding söker alltid sådant sällskap. --
 Men hvem är den Pucelle, den så de prisa
 Som englaren?

Talb. En flicka, säger man.

Bedf. En flicka! Och så full af hjeltemod!

Burg. Bed Gud, att hon ej snart som man sig visar,
 Då, under det fransyska riksbaneret,
 Hon rustning bar, som redan hon begynt.

Talb. Godt, låt dem stämpla och med trolldom fara.
 Gud är vår borg. Hans segerrika namn
 Må ge oss mod att storma denna stenvall.

Bedf. Stig upp, du tappre Talbot; vi dig följa.

Talb. Ej allesamman; mycket bättre då
 Att uppå skilda vägar tränga in.
 Så att, om det ej lyckas för den ene,
 Den andre måtte kunna hålla stånd.

Bedf. Godt; jag till detta hörnet mig begifver.

Burg. Och jag till detta.

Talb. Här stormar Talbot eller gör sin graf. --
 Nu, Salisbury, för dig och Henriks rätt
 Skall denna natt bevisa huru fast
 Jag är i tro och pligt emot er båda.

(Engelsmännen bestiga murarna med stormstegar
ropande "sanct Georg!" och "lefve Talbot!" De intränga
i staden).

Skildtv. Upp! I gevär! Här stormar fienden.

(Fransmännen springa öfver murarna i bara
skjortan. Från olika sidor komma Bastarden, Alençon
och Reignier halfklädda och oklädda).

Alenç. Ha! Hvad är det? Oklädda allesamman?

Bast. Oklädda! Ja, och glada till på köpet
 Att väl vi kommo undan.

Reig. Tid, minsann,
 Det var att vakna och ur sängen klifva,
 Då vid vår kammardörr man slog allarm.

Alenç. l all min tid, så vidt jag varit med,
 Jag aldrig sport ett krigiskt företag,
 Så vildt och så förtvifladt djerft som detta.

Bast. Den Talbot, tror jag, är från helvetet.

Reig. Är han det ej, så gynnar himlen honom.

Alenç. Här kommer Carl; få se hur han slapp undan.

(Carl och la Pucelle komma).

Bast. Ha! Sanct Pucelle har hållit vakt hos honom.

Carl. Är detta list af dig, du falska qvinna?
 Har du med liten vinst oss smickrat först
 För att oss tiodubbel skada vålla?

Puc. Hvi bannas Carl på sin väninna så?
 Skall jag då alltid vara lika mäktig?
 Om jag ej segrar så i sömn som vako,
 J skyllen allt på mig och klandren mig.
 Sorglöse krigare! Om rätt ni vaktat,
 Så hade denna ofärd ej er drabbat.

Carl. Ni, hertig Alençon, är skuld till detta;
Ni hade nattpatrullen på ert ansvar
 Och passade ej bättre på er tjenst.

Alenç. Om hvart distrikt så väl bevakadt blifvit,
 Som det som stod inunder mitt befäl,
 Så hade icke denna skam oss händt.

Bast. Mitt var i säkerhet.

Reig. Mitt också, herre.

Carl. Sjelf har jag vandrat nästan hela natten
 Fram och tillbaka uti mitt distrikt
 Och sett att vakten blifvit riktigt aflöst:
 Hvar eller hur ha de då brutit in!

Puc. Spörj icke mer om denna sak, god herrar,
 Hvar eller hur: allt nog de funno på
 En svagt bevakad plats och bröto in.
 Nu återstår oss intet annat råd,
 Än att församla våra sprängda skaror
 Och bygga nya skansar dem till skada.

(Vapenbrak. En engelsk soldat
kommer in och ropar: "lefve Talbot, lefve Talbot!"
De fly och lemna sina kläder i sticket).

Sold. Jag tager utan krus hvad de ha lemnat.
 Att ropa Talbot är så godt som svärd,
 Ty jag har lastat mig med månget byte
 Och brukat såsom svärd hans blotta namn. (Går).


ANDRA SCENEN.

Orleans. Inuti staden.

(Talbot, Bedford, Burgund, en höfvidsman och flere
uppträda).

Bedf. Nu bryter dagen in, och natten flyr,
 Som insvept jorden uti becksvart mantel;
 Blås till reträtt, hör upp att mer förfölja.

(Man blåser till reträtt).

Talb. För hit den gamle Salisburys lekamen
 Och ställ den fram på torget här i midten
Af denna staden som förbannad vare. --
 Nu har jag löst mitt löfte till hans själ;
 För hvarje droppa blod som togs från honom
 Fem Fransmän minst ha dödt i denna natt.
 Och för att efterverlden måtte skåda
 Hvad nederlag har skett till till hämd för honom,
 Vill jag i deras största kyrka bygga
 En graf, hvari hans lik skall blifva nedsatt;
 Och der skall klart och tydligt stå att läsa
 För en och hvar hur Orleans blef plundradt,
 Hur lömskt hans sorgeliga död blef vållad,
 Samt hvilken skräck han var för Frankrike.
 Men mig förundrar, att i detta blodbad
 Vi ingenstädes sett hans nåde Dauphin,
 Ej heller sköldmön, dygdespegeln Jeanne, --
 Nej, ingen alls utaf den falska ligan.

Bedf. Det sägs att de, när fäktningen begynte,
 Ur sina lättjobäddar rusade
 Och sprungo midt bland hopar af soldater
 Tvärs öfver muren ut på fria fältet.

Burg. Jag sjelf -- så vida jag ej orätt såg
 I rök och nattens dimma -- dref på flykten
 Helt säkert Dauphin och hans käresta,
 Då arm i arm de kommo sättandes
 Som ett förälskadt turturdufvepar,
 Som dag och natt beständigt kuttrar samman.
 När allting väl vi hafva ordnat här,
 Så må vi dem med all vår makt förfölja.

(En budbärare kommer).

Budb. Hell, lorder! Hvem i denna furstekrets
 Benämns den bålde Talbot, för bedrifter
 Högt prisade i hela Frankrike?

Talb. Jag Talbot är; hvem vill med honom tala?

Budb. Den dygdiga grefvinnan af Auvergne,
 Som blygsamt dina hjeltedåd beundrar,
 Anhåller att du täcktes, store lord,
Den ringa borgen der hon bor besöka.
 Att hon må yfvas att hon sett den man.
 Hvars ära ljuder öfver vida verlden.

Burg. Ha, hör jag rätt? Pass på att våra strider
 I fredligt lustspel snart förvandla sig,
 Då damer mana ut oss till ett möte. --
 Mylord, ni får så artig bön ej afslå.

Talb. Tro icke det; ty om en verld af männer
 Med all sin talekonst ej mäktar något,
 Så har dock qvinnans mildhet öfverhand. --
 Säg henne, att jag tackar på det högsta
 Och skall uppvakta henne underdånigt. --
 Vill deras herrligheter göra sällskap?

Bedf. O nej, det skulle icke passa sig;
 Objuden gäst -- så brukar man ju säga --
 Är oftast mest välkommen när han går.

Talb. Nå väl; då får jag väl allena pröfva
 Hur artigt denna damen tager mot.
 Kom hit, kapten! (Hviskar till honom). Ni fattar hvad jag menar?

Höfv. Rätt väl, mylord; och är af samma mening.

(De gå).


TREDJE SCENEN.

Auvergne. Slottets borggård.

(Grefvinnan och hennes portvaktare uppträda).

Grefv. Kom väl ihåg hvad jag befallt dig, portvakt.
 När det är gjordt, så ge mig nycklarna.

Portv. Det skall jag göra, hennes nåd. (Går).

Grefv. Min plan är anlagd; om den ej slår fel.
 Så blir jag genom denna bragd så ryktbar,
 Som Tomyris blef genom Cyri död.
 Stort denne bålde kämpens rykte är,
 Och hans bedrifter ej af mindre värde.
 Mitt öga gerna vill med örat vittna
 För att bedöma rätt hans underverk.

(Budbäraren kominer in med Talbot).

Budb. Min fru!
 I enlighet med eders nådes önskan,
 Är, på min bjudning, nu lord Talbot här.

Grefv. Han är välkommen! Hvad? Är detta Talbot?

Budb. Ja, hennes nåd.

Grefv. Frankrikes gissel, han?
 Är det den Talbot, som så fruktas här,
 Att mödrar tysta barnen med hans namn?
 Jag ser, att ryktet fabel är och ljuger;
 Jag trodde mig få se en Hercules,
 En annan Hektor, fruktansvärd att åse,
 Med breda skuldror och med täta lemmar.
 Ack, denne är ett barn, en futtig dverg;
 Det står ej till, att denna svaga pyssling
 Kan sätta sådan skräck i fiender.

Talb. Min fru, jag vågat komma till besvär;
 Men som ers nåd ej nu tycks hafva lägligt,
 Jag vill till annan tid besöket spara.

Grefv. Hvad menar han? Gå, fråga hvart han går.

Budb. Dröj qvar, lord Talbot! Fru grefvinnan önskar
 Att veta skälet till så plötsligt afsked.

Talb. Åh jo, för det hon är så svag i tron,
 Vill jag bevisa att det här är Talbot.

(Portvaktaren kommer med nycklarna).

Gref. Om du är Talbot, är du nu min fånge.

Talb. Jag, fånge? Hvilkens?

Grefv. Min, blodlystne lord;
  Och derför just har jag dig lockat hit.
 Din skugga länge i min träldom varit,
 Ty i mitt galleri din bild är upphängd.
 Ditt väsen skall nu lida samma öde;
 Jag dina ben och armar slår i kedjor,
 Du, som i många år med tyranni
 Vårt land förhärjat, mördat våra landsmän
 Och våra män och söner sändt i träldom.

Talb. Ha, ha, ha!

Grefv. Da skrattar, usling? Snart du jemra skall.

Talb. Jag skrattar att ers nåd inbillar sig
 Att hafva något mer än Talbots skugga
 Att praktisera eder grymhet på.

Grefv. Är du då icke Talbot?

Talb. Jo, det är jag.

Grefv. Då har jag ock ditt väsen i mitt våld.

Talb. Nej, nej; jag är blott skuggan af mig sjelf:
 Ni er bedrar, mitt väsen är ej här,
 Ty hvad ni ser är blott den sämsta delen
 Och minsta måttet af min menniska.
 Vet, att om hel och hållen här jag vore,
 Så vore min gestalt så jettestor,
 Att ert gemak ej mäktade den rymma.

Grefv. Det kan man kalla gåtokrämare!
 Här vill han vara och är dock ej här;
 Hur kan en slik tvetalan passa hop.

Talb. Det skall jag visa genast.
 (Han blåser i ett horn. Man hör trummor och derpå en artillerisalfva. Portarna sprängas upp och soldater tränga in).
 Se så, min fru; är nu ni öfvertygad.
 Att Talbot blott är skuggan af sig sjelf?
 Se här hans väsen, senor, armar, styrka,
 Hvarmed han kröker eder upprorsnacke,
 Förderfvar borgar, grusar edra städer
 Och gör dem öde i ett ögonblick.

Grefv. Förlåt mitt brott, du segersälle Talbot!
 Jag ser, du ej är mindre än ditt rykte,
 Och mer än man kan se utaf din skapnad.
 Låt min förmätenhet din harm ej väcka;
 Det smärtar mig, att jag ej vördnadsfullt,
 Så som sig borde, tagit dig emot.

Talb. Förskräcks ej, sköna fru, och misskänn icke
 Lord Talbots själ så som ni tagit miste
 Uppå det yttre utaf hans person.

Hvad ni har gjort har mig ej förolämpat,
 Och ingen ann upprättelse jag kräfver.
 Än att ni måtte blott tillåta oss
 Att pröfva på ert vin och skafferi,
 Ty krigaren har alltid god aptit.

Grefv. Af allt mitt hjerta; stor den äran är
 Att se en sådan hjelte i mitt hus.

(De gå).


FJERDE SCENEN.

London. Trädgården vid Temple.

(Grefvarna af Somerset, Suffolk och Warwick, Richard
Plantagenet, Vernon och en advokat uppträda).

Plant. J store lorder, hvarför denna tystnad?
 Djerfs ingen tala när det gäller sanning?

Suff. Vi talte allt för högljudt uti Temple;
 Trädgården här är mera passande.

Plant. Säg då med ens, om jag ej hade rätt,
 Och Somerset, den trätolystne, orätt?

Suff. Jag är en stympare, minsann, i lagen;
 Jag kunde aldrig efter den mig lämpa,
 Nu vill jag lämpa lagen efter mig.

Som. Döm ni, mylord af Warwick, oss emellan.

Warw. Af tvenne falkar, hvilken flyger högst,
 Af tvenne hundar, hvilken skäller grofvast,
 Af tvenne klingor, hvilken biter skarpast,
 Af tvenne hästar, hvilken trafvar bäst,
 Af tvenne flickor, hvilken mest är pigg-ögd --
 Se, sådant kan jag döma temligen!
 Men i den fina, skarpa juridiken
 Slår jag minsann ej hufvudet på spiken.

Plant. Hå, hvilken artig återhållsamhet!
 Så naken sanning på min sida står,
 Att till och med den blinde borde se den.

Som. Och på min sida hon så välklädd står,
Så klar, så skinande, så uppenbar,
 Att tvärs igenom starr hon kunde stråla.

Plant. Då tungan häftar stum i edra munnar,
 Så röjen mig med tecken edra tankar:
 Må den, som är en äkta adelsman
 Och tror på äran af sin börd, här plocka --
 Så framt han menar, att jag talat sanning --
 Med mig en snöhvit ros af denna buske.

Som. Må den som ej är smickrare och feg,
 Men vågar främja sanningen, med mig
 Den röda rosen plocka här från tornet.

Warw. Jag älskar icke smink; fri från allt smink
 Och utan kryp och smicker, plockar jag
 Den hvita rosen med Plantagenet.

Suff. Med Somerset jag plockar röda rosen
 Och säger dertill: Somerset har rätt.

Vern. Håll, mina herrar; plocka icke mer,
 Till dess ni kommit öfverens att den,
 Uppå hvars sida minsta antal rosor
 Afplockadt blifvit, ger den andra rätt.

Som. Anmärkningen är riktig, bästa Vernon;
 Om jag får minst, så vill jag tiga still.

Plant. Jag ock.

Vern. Då plockar jag, för rätt och sannings skull,
 Här denna bleka, jungfruliga blomma,
 Förklarande mig så för hvita rosen.

Som. Stick ej ert finger då ni plockar den,
 Att ej med blod ni färgar rosen röd
 Och går så mot er vilja på min sida.

Vern. Mylord, ifall jag blöder för min mening,
 Så skall min mening också läka såret
 Och hålla mig på samma sida stadigt.

Som. Godt, fortfar: ha vi inga fler?

Adv. (Till Somerset). Har ej min lärdom och min lagbok orätt,
 Så strider ni for orättfärdig sak,
 Och derför plockar jag den hvita rosen.

Plant. Nå Somerset, hvar är nu ert bevis?

Som. I skidan här; och den bevisningen
 Skall färga blodröd eder hvita ros.

Plant. Er kind dock härmar våra hvita rosor;
 De blekna utaf skräck, som för att vittna
 För vår rättvisa sak.

Som. Plantagenet,
 Det är ej skräck, men harm att dina kinder,
 Af blygsel röda, härma våra rosor,
 Fast ej din tunga vill ditt fel bekänna.

Plant. Är ej din ros maskstungen, Somerset?

Som. Har ej din ros en tagg, Plantagenet?

Plant. Jo, skarpa taggar att sin rätt försvara,
 När masken i din ros sin falskhet gnager.

Som. Min ros som blöder nog skall vänner finna,
 Som påstå att hvad jag har sagt är sant,
 Der falsk Plantagenet ej djerfs sig visa.

Plant. Vid denna rena blomma i min hand,
 Jag dig föraktar och din liga, pojke!

Suff. Kom icke fram med slikt, Plantagenet.

Plant. Jo, stolte Poole!
 Och både dig och honom jag föraktar.

Suff. Min del deraf jag kastar dig i halsen.

Som. Gå, bästa William Poole; för mycken heder
 Vi göra denna bonde med vårt samtal.

Warw. Vid Gud! Ni honom orätt gör, mylord;
 Hans ättefader var ju Lionel,
 Hertig af Clarence och den tredje sonen
 Till tredje Edvard, konung utaf England.
 Vanbördig bonde har ej rot så djup.

Plant. Han litar uppå denna fristads skydd,
 Ty annars ej den fege talte så.

Som. Vid den som skapat mig, mitt ord jag vidgår
 På hvarje jordfläck uti Christenheten.
 Led ej din fader, Richard grefve Cambridge,
 I förra kungens tid förrädar-döden?
 Står ej af hans förräderi du smittad,
Föraktad, utstött af den gamla adeln?
 Hans brott än lefver skyldigt i ditt blod;
 Tills du upprättad blir, är du en bonde.

Plant. Min far anklagad blef, men ej förvunnen.
 Till döden för förräderi han dömdes,
 Förrädare han aldrig var; det vill jag
 På bättre folk än Somerset bevisa,
 När uti tidens lopp min vilja mognat.
 Hvad er beträffar och er hjelpkarl Poole,
 Så vill jag i min minnesbok er teckna
 För att för denna smädelse er tukta:
 Tag er i akt, och mins att jag er varnat.

Som. Godt; du skall städse finna oss beredda
 Och känna oss igen som fiender
 På denna färg, som dig till trots skall bäras
 Af mina vänners hop.

Plant. Och, vid min själ!
 Se denna rosen, hvit och blek af härin,
 Skall jag och mitt parti för evigt bära
 Som sinnebild uppå ett blodigt hat,
 Tills i min graf den vissnar eller ock
 Uppblomstrar stolt till höjden af min rang.

Suff. Gå på, och må ditt högmod qväfva dig!
 Och så farväl, till dess härnäst vi råkas! (Går).

Som. Jag följer, Poole. -- Farväl, högdragne Richard. (Går).

Plant. Så trotsig! Och jag måste tåla sådant!

Warw. Den fläck de vilja kasta på ert hus
 Skall plånas ut i nästa parlament,
 Som Winchester och Gloster skall förlika;
 Och om du då till York ej utnämnd blir,
 Så vill jag icke längre heta Warwick.
 Emellertid, som pant att jag dig älskar,
 Men hatar Somerset och William Poole,
 Bär jag med ditt parti den hvita rosen.
 Och nu jag spår, -- att denna tvist i dag,
 Som blef i Temples trädgård en partisak,
Skall mellan hvita rosen och den röda
 Mång tusen själar sända till de döda.

Plant. Min bästa Vernon, jag är er förbunden
 För det ni plockade för mig en blomma.

Vern. Jag vill för er den blomman städse bära.

Adv. Det vill ock jag.

Plant. Haf tack, min bästa herre.
 Kom nu med mig till qvällsvard: detta kif
 Skall innan kort nog kosta månget lif.

(De gå).


FEMTE SCENEN.

Sammastädes. Ett rum i Towern.

(Mortimer föres in i en bärstol af två fångvaktare).

Mort. Min svaga ålders ömma väktare,
 Låt Mortimer här hvila få i döden!
 Liksom en man, nyss släpad från en pinbänk,
 Så är min kropp af långligt fängsel bräckt;
 Och dessa gråa håren, dödshärolder,
 Som Nestor gamla, bleka af bekymmer,
 Bebåda: det är slut med Mortimer.
 Mitt öga, lampan likt hvars olja spildes,
 Blir dunkelt, ty det stundar till det sista.
 Svag skuldran är och trött af sorgers börda,
 Och armen merglös som ett vissnadt vinträd,
 Som fäller saftlös ranka ned på marken: --
 Dock denna fot, hvars lama vrister vackla
 Ur stånd att bära denna jordklump mer,
 Har snabba vingar nu som trä till griften,
 Den enda trösten efter lifvets skiften.
 Men säg mig, kommer ej min frände snart?

Fångv. Richard Plantagenet skall komma, herre.
 Vi sändt ett bud till Temple, der han bor;
 Man svarade, att straxt han skulle komma.

Mort. Godt! Tillfredsställd blir då till slut min själ. --
 Den arma Richard! Han är kränkt som jag.
Allt sedan Henrik Monmouth kom till väldet --
 Jag framför honom stor i rykte var --
 Har jag i detta leda fängsel sutit;
 Ja, sedan dess har Richard blifvit svärtad,
 Beröfvad arf och ära; men nu kommer
 Bekymrens skiljedomare, den milda,
 Rättvisa döden, allt eländes lisa,
 Och släpper mig så huldt ur bojan lös;
 Ack, att hans sorger också vore slut,
 Och att han vunne så hvad han förlorat!

(Richard Plantagenet uppträder).

Fångv. Mylord, er kära systerson nu kommer.

Mort. Richard Plantagenet? Säg, är han här?

Plant. Ja, ädle morbror; så er frände kommer,
 Den skymfade, nyss ärekränkte Richard.

Mort. Sträck ut min arm, att jag hans hals må famna
 Och gjuta i hans barm min sista pust.
 O, säg mig när min mun hans kind berör,
 Att ömt jag der min svaga kyss må trycka. --
 Du ljufva qvist af ädla stammen York,
 Säg hvi du kallade dig ärekränkt?

Plant. Stöd först din gamla rygg emot min arm,
 Och, lyftad så, gif akt på min förnedring.
 Jag kom i dag om någon sak i tvist
 Med Somerset; ordvexlingen blef häftig;
 Han brukade mot mig en smädlig tunga,
 Och gaf mig stickord om min faders död;
 Det tadlet lade band uppå min tunga,
 Som annars skulle gifvit svar på tal.
 Min goda morbror, för min faders skull
 Och vid din ära som Plantagenet
 Och för vår frändskaps skull, gif mig besked
 Hvarför min far, gref Cambridge, mist sitt hufvud.

Mort. Densamma orsak, som mig fängslat, frände,
 Och hållit mig min hela ungdomstid
I qval och pina i ett ängsligt fångtorn,
 Var en förbannad orsak till hans död.

Plant. Utveckla denna orsak närmare,
 Ty jag den icke vet och kan ej gissa.

Mort. Det vill jag, om ej andan tryter mig
 Och döden kommer förr'n jag talat ut.
 Den fjerde Henrik, denna kungens farfar,
 Tog land och krona från sin frände Richard,
 Kung Edvards äldsta son och laglig arfving
 Af Edvard, tredje kungen af den stammen.
 Uti hans tid fann Percys ätt i Norden
 Högst orättfärdig hans usurpation
 Och sträfvade att sätta mig på thronen.
 Det som bevekte dessa tappra lorder
 Var att, då unge Richard så var afsatt
 Och icke lemnat någon lifsarfvinge,
 Jag var den närmaste i börd och frändskap;
 Ty jag härstammar uppå mödernet
 Från Lionel af Clarence, tredje sonen
 Till Edvard, tredje kungen af det namnet,
 Då han härstammade från John af Gaunt,
 Den fjerde blott i denna hjelteätten.
 Dock, märk: bäst så de dristigt kämpade,
 Att gifva en rättmätig arfving kronan,
 Så miste jag min frihet, de sitt lif.
 Långt sednare, då femte Henrik korn
 På thronen efter fadren Bolingbroke,
 Så äktade din fader, grefve Cambridge,
 Som drog sitt ättartal från Edmund Langley,
 Den store hertigen af York, min syster.
 Det var din mor. Af ömkan för mitt öde,
 Han värfvade en här att mig befria
 Och att bekläda mig med diademet.
 Den ädle grefven föll liksom de andra
 Och miste hufvudet. Så undertrycktes
 De Mortimers, som voro pretendenter.

Plant. Af hvilka ni, mylord, den siste är.

Mort. Ja, och du ser, att jag har inga barn,
 Och mina matta ord förkunna död.
 Du är min arfving; gissa sjelf till resten,
 Men var försigtig i din trägna sträfvan.

Plant. Din allvarsamma varning ej jag glömmer;
 Dock tycks mig att min fars afrättning var,
 Det minsta sagdt, ett blodigt tyranni.

Mort. I tysthet, frände, drif din politik;
 Ty huset Lancaster är grundadt djupt
 Och är, liksom ett berg, ej lätt att flytta.
 Men nu din morbror flyttar härifrån,
 Som furstar flytta residens, då ej
 De längre trifvas på ett gammalt ställe.

Plant. O, att en del af mina unga år
 Er lifstid kunde återköpa, morbror!

Mort. Då gjorde du mig ondt, som mördarn gör
 Som gifver många sår, då ett kan döda.
 Sörj ej, så framt mitt väl dig ej är sorg,
 Bestyr allenast om min jordafärd;
 Och så, farväl; dig hoppet vare mildt,
 Och lyckosamt ditt lif i fred och krig! (Dör).

Plant. Och fred, ej krig, nu vare med din ande!
 Du gjort i fängelse din pilgrimsfärd
 Och har som eremit din lefnad tillbragt. --
 Godt; jag hans råd uti mitt bröst skall gömma;
 Om hvad jag tänker ingen själ skall drömma. --
 För honom bort, ni väktare; jag sjelf
 Vill honom jorda bättre än han lefvat.
 (Fångväktarne bära ut Mortimer).
 Här dör, o Mortimer, din dunkla fackla
 Af ringare medtäflare förqväfd.
 Och från den orätt och den bittra kränkning,
 Som Somerset har öfvat mot mitt hus,
 Skall jag förvisso mig med äran rädda.
 Och derför ilar jag till parlamentet:
 Man skall mitt blod sin rätt tillbaka gifva;
 Min ofärd annars skall min lycka blifva. (Går).


TREDJE AKTEN. FÖRSTA SCENEN.

London. Parlament-huset.

(Fanfarer. Konung Henrik, Exeter, Gloster, Warwick,
Somerset, Suffolk, biskopen af Winchester, Richard
Plantagenet och flera uppträda. Gloster vill framräcka
en anklagelseskrift; Winchester rycker den ifrån
honom och söndersliter den).

Winch. Hvad! kommer du med djupt uttänkta rader,
 Med listigt sammanskrifna smädeskrifter,
 Humphrey af Gloster? Om du klaga kan
 Och tänker lägga något mig till last,
 Så gör det genast utan argan list,
 Som jag med snabba ord, ex tempore,
 Vill svara dig på hvad du har att säga.

Glost. Högdragne prest! vet, detta rum är fridlyst;
 Du annars skulle se hvem du har skymfat.
 Tro ej, änskönt med pennan jag har skildrat
 Har lågt och brottsligt du har farit fram,
 Att jag har diktat, eller icke kan
 Verbotim repa upp hvad jag har skrifvit.
 Nej, bisp; så oförvägen är din ondska,
 Så giftiga och fräcka dina ränker,
 Att spena-barnen prata om din högfärd.
 Du är en högst förderflig ockrare,
 Hårdnackad af naturen, fridens ovän,
 Vällustig, yppig, mer än det kan anstå
 En man utaf din värdighet och rang;
 Hvad är mer klart än ditt förräderi,
 Då du en snara lade för mitt lif
 Så väl vid Towern som vid London-bridge?
 Ja, skulle dina tankar siktas rätt,
 Så fruktar jag, att konungen din herre
 Är icke helt och hållen skyddad för
 Ditt svällda hjertas afundsamma ilska.

Winch. Gloster, jag trotsar dig. -- Mylords, behagen
Att lyssna till hvad jag att svara har.
 Om jag var girig, ärelysten, ilsken,
 Som han mig gör, hvi är jag då så fattig?
 Hur kommer sig, att jag ej söker stiga
 Till högre rang, men blifver vid mitt kall?
 Och mina ränker! -- Säg, hvem älskar friden
 Mer än jag gör, då man ej retar mig?
 Nej, bästa lorder, der ej felet ligger,
 Det har ej upptändt hertig Glosters harm;
 Han ensam herrska vill, se, det är saken,
 Och ensam omge konungens person,
 Och sådant föder thordön i hans bröst
 Och dessa klagomål som fram han vrålar.
 Men han skall se, jag är så god --

Glost. Så god?
 Du? En bastard utaf min farfar! --

Winch. Ja, högvälborne lord! Ty hvad är ni,
 Om ej en herrsksjuk på en annans thron?

Glost. Är icke jag protektor, fräcka prest?

Winch. Och är ej jag prelat uti vår kyrka?

Glost. Jo, som en fridlös i en röfvarborg,
 Der han för tjufgods söker skydd och värn.

Winch. Haf vördnad, Gloster!

Glost. Vördig är du visst
 I kraft utaf ditt kall, ej i din lefnad.

Winch. Rom skall väl tukta dig.

Warw. Så rym till Rom.

Som. Mylord, ni borde vara eftergifven.

Warw. Pass på att bispen ej blir öfvergifven.

Som. Mig tycks, mylord, ni borde vara from
 Och akta slika herrars värdighet.

Warw. Mig tycks en bisp mer ödmjuk borde vara;
 Ej en prelat det höfves så att träta.

Som. Jo, om hans helga kall så förolämpas.

Warw. Ohelig eller helig, lika godt;
 Är ej hans nåde hertigen protektor?

Plant. (Afsides). Jag ser, Plantagenet får tiga stilla,
Ty annars heter det: "haf tand för tunga
 Och fall så stora herrar ej i talet." --
 Om så ej vore, munhöggs jag med bispen.

K. Henr. J fränder utaf Winchester och Gloster
 Som särskildt vaken öfver Englands väl,
 Jag ville helst, om böner något mäkta,
 I frid och kärlek edra hjertan binda.
 O, hvilken smälek är det för vår krona,
 Att två så ädla pärer skola kifvas!
 Tro mig, så ung jag är jag kan dock säga,
 Att borgartvist en giftig huggorm är
 Som gnager på samhällets hjerterötter.
 (Buller utanföre. Det ropas: "ned med brunrockarne!")
 Hvad larm är detta?

Warw. Uppror, utan tvifvel,
 Uppväckt i ilska utaf bispens folk.

(Nytt buller. Det ropas: "stenar, stenar!"
Lord mayor'n af London uppträder med sitt följe).

Mayo. J gode herrar, -- dygderike Henrik, --
 Förbarmande för London och för oss!
 Lord Winchesters och hertig Glosters män,
 Förbjudna nyss att bära något vapen,
 Ha sina fickor fyllt med kiselstenar,
 Och, rotande sig hop å ömse sidor,
 Slå de hvarann så dugtigt uti skallen,
 Att mångens yra hjerna blifvit krossad.
 I alla gator slår man fönster in,
 Och vi ha nödgats stänga våra bodar.

(Glosters och Winchesters anhängare komma in i
fullt handgemäng med blodiga hufvuden).

K. Henr. Vi bjuda er, vid undersåtlig tro,
 Att hejda mordisk hand och hålla frid.
 Min frände Gloster, stilla denna träta.

1 Bet. Få vi ej slåss med stenar,
 Så börja vi väl på med tänderna.

2 Bet. Gör hvad ni vågar: ingen rädder har.

(Nytt slagsmål).

Glost. Hör ni, mitt husfolk, sluta denna träta
 Och lemna denna dumma strid å sido.

3 Bet. Vi känna eders nåde som en rättvis
 Och ärlig man, som uti furstlig börd
 För ingen viker utom majestätet.
 Förr än vi tåla att en sådan prins,
 En sådan fader för vårt fosterland,
 Utaf en bläckhorns-junker förolämpas,
 Så vilja vi med hustrur och med barn
 Af dina fiender oss låta slagta.

1 Bet. Ja sjelfva naglarna på våra lik
 Ånyo skola resa sig till strid.

(Nytt slagsmål).

Glost. Håll, säger jag!
 Och om J älsken mig, som J bedyren,
 Så låten mig en stund få stilla er.

K. Henr. O, huru denna tvedrägt mig bedröfvar! --
 Kan ni, mylord af Winchester, väl åse
 Min gråt och suckan utan att bevekas?
 Hvem borde sig förbarma, om ej ni?
 Hvem skall väl gå med fridens budskap mer,
 Då kyrkans män sin fröjd i trätor hafva?

Warw. Gif vika, Gloster; -- Winchester, gif vika; --
 Så framt med envis vägring J ej viljen
 Er konung mörda och förstöra riket.
 J sen hvad ofärd, och J sen hvad mord
 Har blifvit följden af er fiendskap;
 Förlikens, om ej efter blod J törsten.

Winch. Han underkaste sig; jag viker ej.

Glost. För att min konung skona, ger jag vika;
 Jag annars förr ref hjertat ur hans bröst,
 Än slikt medgifvande jag gaf åt presten.

Warw. Se, lord af Winchester, hur hertigen
 Har bannlyst dystert missnöjdt raseri,
 Man kan det se uppå hans klara panna:
 Hvi ser ni än så mörk och tragisk ut?

Glost. Här, Winchester, jag räcker dig min hand.

K. Henr. Fy, onkel Beaufort! Jag er hört predika,
 Att hatet är en svår och gräslig synd;
 Vill ni nu ej er lärdom efterlefva,
 Men främst emot densamma synda sjelf?

Warw. Du gode kung, hur mildt du bispen bannar. --
 Blygs, lord af Winchester, och fridsam var!
 Hvad? Skall ett barn er lära hvad sig passar.

Winch. Godt, hertig Gloster, jag vill gifva vika;
 För vänskap vänskap, hand för hand jag gifver.

Glost. Ja, men jag räds, det är ej ärligt menadt. --
 Se, mina vänner, mina kära landsmän,
 En fredens flagga detta tecken är
 Emellan oss och hela vårt parti:
 Så sant Gud hjelpe mig, jag hycklar ej!

Winch. (Afsides). Men det gör jag, så sant Gud hjelpe mig.

K. Henr. Min dyra onkel, goda hertig Gloster,
 Ack hur jag fröjdar mig åt er förlikning! --
 Bort, gode män, och stören oss ej mer,
 Men blifven vänner liksom edra herrar.

1 Bet. Må gjordt! Jag går till fältskärn.

2 Bet. Och det gör också jag.

3 Bet. Och jag vill se hvad bot det fins på krogen.

(Betjenterna, mayor'n, etc. gå).

Warw. Tag detta papper mot, min dyre kung;
 Det gäller Richard af Plantagenet,
 Hvars rätt vi främje hos ers majestät,

Glost. Väl gjordt, lord Warwick; -- ty, min hulde prins,
 Om eders höghet noga gifver akt,
 Så har ni skäl att göra Richard rätt,
 I synnerhet i kraft utaf de grunder
 Som jag i Eltham sagt ers majestät.

K. Henr. Och dessa grunder voro starka, onkel;
 Och derför är vår vilja, gode herrar,
 Att Richard återställes till sitt blod.

Warw. Låt Richard återställas till sitt blod,
 Så blir hans faders oförrätt försonad.

Winch. Som resten vill, så vill ock Winchester.

K. Henr. Vill Richard trogen vara, ger jag honom
 Ej detta blott, men dertill hela arfvet
 Som hör till huset York, från hvilket ni
 I rakt nedstigande er härkomst leder.

Plant. Hörsammast lofvar dig din tjenare
 Sin tro och lydnad in i dödens stund.

K. Henr. Så böj ditt knä för mina fötter ned,
 Så skall jag till en gengäld för din hyllning
 Med Yorks stridbara svärd omgjorda dig.
 Statt, Richard, upp som en Plantagenet,
 Statt upp som utnämnd hertig utaf York.

Plant. Så visst jag stånde, som din ovän falle!
 Och som min trohet blomstrar, vissne de
 Som tänka argt emot ers majestät!

Alla. Hell höge prins, den store hertig York!

Som. (Afsides). Dö, lumpne prins, oädle hertig York!

Glost. Nu är det bäst, min kung, att öfver hafvet
 Ni går att krönas uti Frankrike.
 En kungs närvaro väcker kärlek upp
 Ibland hans undersåtare och trogna,
 Men sätter skräck uti hans fiender.

K. Henr. När Gloster bjuder konung Henrik går,
 Ty vänligt råd mång ovän nederslår.

Glost. Er flotta ligger allaredan färdig.

(Alla, utom Exeter, gå).

Exe. Ja, vare sig i England eller Frankland,
 Vi skåda likväl ej hvad följden blir:
 Ty denna tvist emellan pärerna,
 Den brinner under hycklad kärleks aska
 Och skall till slut i ljusan låga stå.
 Liksom en bulnad ruttnar småningom,
 Tills ben och kött och senor falla bort,
 Så denna ilskna tvist kan fräta kring sig.
 Och nu jag bäfvar för den slemma spådom,
Som i den femte konung Henriks tid
 Af barn och spenabarn förkunnades:
 "Henrik af Monmouth, han skall vinna allt,
 Henrik af Windsor, han skall allt förlora;"
 Det är så klart, att Exeter blott önskar
 Att före denna olyckstid få dö. (Går).


ANDRA SCENEN.

Frankrike. Framför Rouen.

(la Pucelle uppträder förklädd, följd af soldater,
klädda som bönder, med säckar på ryggen).

Puc. Här är stadsporten, porten till Rouen,
 Som med vår list vi skola genombryta;
 Gif noga akt hur edra ord ni ställa,
 Och tala så som simpelt torgfolk gör,
 Som skall sig pengar skaffa för sin spannmål.
 Om vi nu slippa in, som jag det hoppas,
 Och finna blott den tröga vakten svag,
 Så vill jag gifva våra vänner tecken
 Att Dauphin kan mot staden anfall våga.

1 Sold. Och, lustigt till att påse, i vår påse
 Vi stoppa staden; vårt är nu Rouen;
 Vi bulta på. (Bultar på porten).

Vakt. (Innanföre). Qui est là?

Puc. Paysans, pauvres gens de France;
 Vi komma för att sälja korn på torget.

Vakt. Gå in; det redan har till torgdags ringt. (Öppnar portarna).

Puc. Se så, Rouen, nu skakar jag din grundval.

(Pucelle och hennes folk gå in i staden).

(Carl, Bastarden af Orleans, Alençon och troppar).

Carl. Må sanct Denis välsigna denna krigslist!
 Vi än en gång tryggt sofva i Rouen.

Bast. Här gick hon in med sina hjelpare;
Nu är hon der, men huru skall hon visa
 Hvar bästa stället är att tränga in?

Alenç. Från tornet, der hon sätter ut en fackla;
 Det är ett tecken att den väg hon gått
 Är utaf alla minst och sämst bevakad.

(la Pucelle stiger upp på
en af tinnarna och svänger en brinnande fadda).

Puc. Se, detta är den ljufva bröllopsfacklan,
 Som nu Rouen vid sina landsmän viger,
 Men brinner hemskt för Talbotisterna!

Bast. Se, ädle Carl, se vår väninnas fyrbåk,
 Den klara facklan, flammar der på tornet.

Carl. Nu må den stråla som en hämdkomet,
 Som en profet om fiendernas fall!

Alenç. Spill icke tiden, dröjsmål farligt är;
 Fort in och ropa: "Dauphin!" på minuten,
 Och låt så vakten springa öfver klingan.

(De tränga in).

(Stridstumult. Talbot kommer in med några Engelsmän).

Talb. O, Frankrike!
 Du skall ditt svek med heta tårar ångra,
 Om Talbot ditt försåt blott öfverlefver. --
 Pucelle, den hexan, det fördömda trollet,
 Har plötsligt denna satans ofärd vållat,
 Så att vi knappast undgått Fransmäns högmod.

(De gå in i staden).

(Stridstumult. Utfall. Från staden kommer Bedford, som
föres in sjuk i en bärstol; med honom komma Talbot,
Burgund och engelska troppar. På stadsmuren uppträda
Pucelle, Carl, Bastarden, Alençon m. fl.).

Puc. God morgon, tappre! Skall det vara korn?
 Burgund vill säkerligen heldre fasta,
 Än köpa ännu mer till samma pris:
 Fullt var det utaf klint; hur smakar det?

Burg. Ja, håna, satans hexa, fräcka sköka!
Jag hoppas snart dig qväfva med ditt eget,
 Så att du sjelf din kornskörd skall förbanna.

Carl. Ers nåd kan svälta innandess ihjel.

Bedf. O, låt ej ord, men handling hämma sveket!

Puc. Hvad vill ni, kära gråskägg? Bryta lans
 Och rida dust med döden i en bärstol?

Talb. Du franska djefvul, oförskämda kona,
 Omhvärfd af dina lystna bolare!
 O, blygs du ej att skymfa åldrig hjelte
 Och kalla halfdöd krigare pultron?
 Jag än en gång vill nappas med dig, slinka;
 Må Talbot annars dö uti sin smälek!

Puc. Så het, min herre? Dock, Pucelle, var tyst;
 På Talbots thordön plägar regn ju följa.
 (Talbot och de öfriga rådslå).
 Gud signe parlamentet! Hvem har ordet?

Talb. Djerfs ni på öppna fältet möta oss?

Puc. Hans nåde måtte anse oss för narrar,
 Om än en gång ni vill att man skall pröfva,
 Om hvad oss tillhör vårt är eller ej.

Talb. Jag talar icke till den fräcka hexan,
 Men, Alençon, till dig och till de andra;
 Vill ni som krigsmän fäkta för er sak?

Alenç. Åh nej, signor!

Talb. Så häng dig då, signor!
 Ni lumpna franska åsnedrifvare!
 Som bönder hålla de sig bakom muren
 Och våga icke slåss som adelsmän.

Puc. Bort, höfdingar; vi stiga ned från muren,
 Ty Talbots blickar båda intet godt.
 Guds fred, mylord! Vi ville blott er säga,
 Att här vi voro.

(Pucelle och de öfriga lemna murarna).

Talb. Vi skola innan kort ock vara der;
 Må annars Talbots rykte blifva smälek! --
 Svärj mig, Burgund, svärj vid ditt huses ära,
 Du, eggad upp af franska oförrätter,
Att återtaga staden eller dö:
 Och jag, -- så sant som Englands Henrik lefver
 Och som hans far här stod som segrare,
 Så sant som hjelten Lejonhjertas hjerta
 I denna nyss förrådda stad är jordadt, --
 Jag vill eröfra staden eller dö.

Burg. Min ed går jemna steg med dina eder.

Talb. Dock, förr'n vi gå, sörj för den döende,
 Den tappre prinsen Bedford. -- Kom, mylord,
 Vi vilje skaffa er en bättre plats,
 Beqvämare för ålderdom och krankhet.

Bedf. Lord Talbot, gör mig icke denna skymf.
 Här framför murarna utaf Rouen
 Jag sitta vill och dela edra öden.

Burg. Låt oss dig öfvertala, tappre Bedford.

Bedf. Ej att gå härifrån; jag läst en gång,
 Att bålde Pendragon uti en sjukbår
 Drog ut i fält och slog sin fiende:
 Jag tror att jag kan elda upp soldaten,
 Ty så som sjelf jag var var alltid han.

Talb. Du djerfva ande i ett halfdödt bröst!
 Nå väl då: -- Gud bevare gamle Bedford! --
 Nu gäller det, du tappre prins Burgund,
 Att samla våra troppar på minuten
 Och rusa på vår spotska fiende.

(Burgund och Talbot gå ut med sina troppar och lemna
Bedford m. fl. qvar).

(Stridstumult. Utfall. Sir John Fastolfe kommer in
med en höfvidsman).

Höfv. Hvarthän, sir Fastolfe, uti sådan hast?

Fast. Hvarthän? Att rädda mig igenom flykten;
 Vi blifva åter vräkta öfverända.

Höfv. Hvad? Vill ni fly och öfverge lord Talbot?

Fast. Ja alla Talbotar i hela verlden,
 Blott jag blir räddad. (Går).
Höfv. Fege riddare,
 En oblid lycka följe dig i spåren! (Går).

(Återtåg. Anfall. Från staden komma
Pucelle, Alençon, Carl m. fl. stadda i flykt).

Bedf. Nu gå i frid, min själ, när Herren vill,
 Ty jag har sett vår oväns nederlag.
 Hvar är, o menniska, din kraft och tillit?
 Se de, som nyss så hånfullt trotsade,
 De äro glada nu att kunna fly.

(Han dör och föres ut i sin bärstol).

(Krigstumult. Talbot, Burgund, m. fl. uppträda).

Talb. Förloradt uppå samma dag och vunnet!
 Fördubblad är vår ära nu, Burgund;
 Dock himlen vare pris för denna seger!

Burg. Du tappre krigsman Talbot, i sitt hjerta
 Burgund dig läser in och reser der
 Af dina hjeltedåd ett minnesmärke.

Talb. Tack, ädle hertig; men hvar är Pucelle?
 Jag tror, att hennes skyddspatron har somnat.
 Hvar är Bastardens skryt och Dauphins spe?
 Hvad? Allt kaputt? Rouen sitt hufvud hänger,
 Att sådant tappert sällskap flytt sin kos.
 Nu skola staden vi i ordning bringa
 Och dit förordna kloka embetsmän.
 Så till Paris, till kungen; ty der ligger
 Den unge Henrik med sitt ridderskap.

Burg. Hvad Talbot vill, det vill Burgund.

Talb. Likväl,
 Förr än vi gå, o, låt oss icke glömma
 Den ädle, nyss afledne hertig Bedford,
 Men i Rouen hans jordafärd begå.
 En krigsman mera båld ej svängt en lans,
 Ett hjerta mera ömt ej styrt ett hof;
 Den mäktigaste kung ej undgår döden,
 Ty den gör slut på arma menskors öden.

(De gå).



TREDJE SCENEN.

En slätt i grannskapet af Rouen.

(Carl, Bastarden, Alençon och la Pucelle uppträda
med troppar).

Puc. Förtviflen ej, J prinsar, öfver detta
 Och sörjen ej att så Rouen blef taget;
 Sorg är ej bot, men snarare en sot,
 För saker som ej mera kunna hjelpas.
 Låt galen Talbot jubla för en stund
 Och breda som påfågeln ut sin stjert;
 Hans fjädrar plocka vi och stubba svansen,
 Blott Dauphin och de andra höra skäl.

Carl. Vi hafva hittills ju din ledning följt
 Och aldrig misstro hyst till din förmåga;
 Ett olycksfall ej minska kan vår tillit.

Bast. Uppleta i din hjerna hemlig list,
 Och vi ditt rykte öfver jorden sprida.

Alenç. Uti en helgedom din stod vi resa
 Och böja knä för dig som för ett helgon;
 Gör nu ditt bästa, hulda mö, för oss.

Puc. Nå väl; så hören då Johannas plan:
 Med fagert tal och sockersöta ord
 Vi skola locka hertigen Burgund
 Att lemna Talbot och att följa oss.

Carl. Ja visst, min söta, om vi kunde det,
 Så vore icke mer i Frankrike
 För Henriks krigsmän plats, ej heller skulle
 Det folket trotsa oss så öfvermodigt;
 De skulle rotas ut ur våra landskap.

Alenç. Och jagas ut ur Frankrike för evigt
 Och ej ett enda grefskap äga här.

Puc. Nu märken, gode herrar, hur jag vill
 Till önskad utgång mina planer bringa. (Trummor höras).
 Hör, dessa trummors ljud tillkännagifver
 Att deras här marscherar mot Paris.
(En engelsk marsch. På afstånd tågar Talbot förbi med sina troppar).
 Der Talbot går; hans fanor svaja vida,
 Och alla Englands troppar följa honom.
 (En fransk marsch. Hertigen af Burgund med sina troppar).
 Der går Burgund med sina i reserven;
 I sanning lyckligt att han efterst går.
 Begär parlamentering, gif signal.

(Man blåser till parlamentering).

Carl. Med hertigen utaf Burgund ett samtal!

Burg. Hvem kräfver samtal med Burgund?

Puc. Din landsman,
 Den furstelige Carl af Frankrike.

Burg. Så tala, Carl; jag skall marschera bort.

Carl. Förtrolla honom med ditt tal, Pucelle.

Puc. Frankrikes hopp, du modige Burgund,
 Dröj, låt din ringa tärna med dig tala!

Burg. Nå väl; men var ej för omständelig.

Puc. Se på ditt land, det sköna, Frankrike,
 Och se dess städer och dess byar kränkta
 Af vilda fienders förstörelse!
 Som modren skådar på sitt lilla barn,
 När döden lyckt den spädes brustna öga,
 Se, se ditt Frankrike, dess qval och vånda
 Och se de sår, de sår dem onaturligt
 Du sjelf har gifvit hennes qvalda bröst!
 O, vänd ditt skarpa svärd åt annat håll,
 Slå dem som slå, men slå ej dem som hjelpa!
 En droppa blod ur fosterlandets barm
 Dig smärte mer än främlingsskarors blodbad;
 Vänd derför åter i en flod af tårar
 Och tvätta fosterlandets fläckar af!

Burg. Har hon förhexat mig med sina ord?
 Hvad, eller har naturen smält mitt hjerta?

Puc. Ja, hela Frankrike emot dig ropar
Och tviflar på din börd och äkta härkomst.
 Hvem lyder du, om ej ett hersksjukt folk,
 Som blott för vinnings skull dig trogen håller?
 Har Talbot blott fotfäste fått i Frankland
 Och bildat dig till verktyg åt sin ilska,
 Hvem utom Englands Henrik blir då herre,
 Och du blir kastad ut liksom en flykting?
 Kom blott ihåg och gif blott akt på detta: --
 Var icke hertig Orleans din ovän,
 Och var han icke uti England fången?
 Men då de sport att han din ovän var,
 De gåfvo honom utan lösen fri
 Till trots för dig, Burgund, och dina vänner.
 Se nu! Du fäktar ju mot dina landsmän,
 Förent med dem som skola mörda dig.
 Kom, kom, vänd om, vänd om, förlupne hertig!
 Prins Carl och alla räcka dig sin famn.

Burg. Jag är besegrad; hennes höga ord
 Som dundrande kanonskott mig förkrossat
 Och nästan tvungit mig att böja knä. --
 Förlåt mig, fosterland, förlåten landsmän!
 J herrar, tagen mot ett hjertligt famntag;
 Min styrka, all min härsmakt tillhör er; --
 Talbot, farväl: jag tror dig icke längre.

Puc. Komplett Fransos! Än hit, än dit han svänger.

Carl. Hell, tappre hertig! Oss din vänskap lifvar.

Bast. Och föder mod på nytt i våra hjertan.

Alenç. Förträffligt har Pucelle sin roll nu spelat
 Och sig en krona utaf guld förtjenat.

Carl. Nu låtom oss förena våra troppar
 Och se hur bäst vi fienden må skada.

(De gå).


FJERDE SCENEN.

Paris. En sal i palatset.

(Konung Henrik, Gloster och andra lorder; Vernon,
Basset m. fl. -- Talbot och några hans officerare).

Talb. Min dyre prins och hedervärde pärer,
 Då jag er ankomst hit till riket hörde,
 Gaf jag en stund mitt örlig stillestånd
 För att min konung här min hyllning gifva.
 Se, derför sänker denna arm -- som vunnit
 Åt er till lydno femti fästningar,
 Tolf städer, sju med ringmur värjda byar
 Och väl femhundra fångar utaf rang, --
 Sin klinga ned inför ers höghets fötter
 Och gifver med ett underdånigt hjerta
 De gjorda segervinningarnas ära
 Först åt min Gud och sedan åt ers höghet.

K. Henr. Min onkel Gloster, säg, är detta Talbot,
 Som uti Frankrike så länge vistats?

Glost. Ja, eders konglig majestät.

K. Henr. Välkommen,
 Du tappre höfding, segersälle lord!
 Då jag var ung, -- och än jag är ej gammal --
 Erinrar jag mig att min fader sade:
 "En kämpe mera båld drog aldrig svärd."
 Vi redan länge känt er tro och huldhet,
 Ert nit i tjensten och i krig er möda,
 Men aldrig än ni smakat vår belöning,
 Ja icke ens så mycket som vår tack,
 I thy att ej förr'n nu vi sett ert anlet.
 Statt derför upp; för dessa trogna tjenster
 Vi nämne er af Shrewsbury till grefve,
 Och tag nu in er plats vid kröningen.

(Konung Henrik, Gloster, Talbot och lorderna gå).

Vern. Nu, herre, ni som var så het på sjön
 Och smädade de färger, som jag bär
Till ära för min ädle lord af York,
 Djerfs ni att stå till svars för hvad ni sagt?

Bass. Ja, herre! Lika braf som ni försvarar
 Er fräcka tungas ilskna skällande
 Mot hertig Somerset, min öfverherre.

Vern. Din lord, du skurk, jag ärar som han är till.

Bass. Hvad är han då? Fullt ut så god som York.

Vern. Det är ej sant; tag detta till bevis. (Slår honom). 

Bass. Du vet det, skurk, att vapenlagen bjuder
 Att hvem så drager svärd skall genast dö;
 Jag annars tappade ditt hjerteblod.
 Men jag till kungen går att bedja honom
 Om tillstånd att få hämnas denna skymf:
 Du skall få se, att du betalar laget.

Vern. Din usling, jag är der så fort som du,
 Och möter dig väl förr än du det önskar.

(De gå).


FJERDE AKTEN. FÖRSTA SCENEN.

Paris. En audiens-sal.

(Konung Henrik, Gloster, Exeter, York, Suffolk,
Somerset, Winchester, Warwick, Talbot, ståthållaren
i Paris m. fl. uppträda).

Glost. Herr biskop, sätt nu kronan på hans hufvud.

Winch. Kung Henrik hell, den sjette af det namnet!

Glost. Gör ed, ståthållare uti Paris: --
 (Ståthållaren knäböjer).
 Att ingen konung utom honom hylla,
 Ej anse den för vän som ej är hans,
 För ovän ingen utom den som stämplar
 Med argan list emot hans regemente:
 Och detta allt, så sant som Gud er hjelpe!

(Ståthållaren och hans svit gå).

(Sir John Fastolfe uppträder).

Fast. Min dyre kung, då från Calais jag red
För att till eder kröning skynda mig,
 Blef mig i händer lemnadt detta bref
 Till eders nåd från hertigen Burgund.

Talb. Må smälek följa så Burgund som dig!
 Ett löfte har jag gjort, du lumpna krigsman,
 Att, när härnäst vi möttes, strumpebandet
 Jag skulle slita från ditt fega knä.
 (Rycker strumpebandsorden ifrån honom).
 Nu är det gjordt; ovärdigt har du blifvit
 I denna höga orden tagen upp. --
 Förlåt mig, konung Henrik och J andre:
 I slaget vid Patay, då icke mer
 Jag hade än sextusen man på fältet
 Emot de franskes tiodubbla styrka,
 Sprang denna niding förr'n ett hugg var gifvet,
 En knape just att lita på, sin väg.
 I detta slag tolfhundra man vi miste;
 Jag sjelf och flere ädlingar dessutom
 Der blefvo öfvermannade och fångna.
 Döm nu, god' herrar, om jag orätt gjort,
 Och om en slik pultron bör anses värdig
 Att bära riddarband, ja eller nej.

Glost. Att sanning säga, detta dåd var nesligt
 Och anstår illa hvarje simpel karl,
 Långt mer en riddare och chef och höfding.

Talb. Då denna orden stiftades, mylords,
 Var strumpebandets riddare af adel,
 Hugstor och tapper, full af dristigt mod,
 Uppfostrad uti bardalek till ära;
 Han skydde ingen död och ingen nöd,
 Men stod till sista man när hårdt det gällde.
 Den man som icke så till sinnes är
 Missbrukar blott det helga riddarnamnet,
 Och är en skamfläck för den höga orden
 Samt borde, om jag finge döma här,
 Bli vräkt liksom en lurk i diket född,
 Som djerfves skryta öfver adligt blod.

K. Henr. Du skamfläck för ditt land, du hör din dom:
 Bort med dig du som varit riddersman;
 Du är vid lifsstraff hädanefter biltog. -- (Fastolfe går).
 Och nu, mylord protektor, bryt det bref,
 Som oss vår onkel af Burgund har sändt.

Glost. (Ser på utanskriften). Hvad menar han, som titeln så förändrat?
 Här står ej mer än rätt och slätt: "till kungen."
 Har han då glömt hvem majestätet är?
 Hvad? eller syftar denna näsvishet
 På någon minskning i hans goda vilja?
 Låt se: -- (Han läser). "Jag har af egna skäl och grunder, --
 Samt rörd utaf mitt fosterlands ruin,
 Så väl som utaf deras klagomål
 Som grufligt sugas ut af ert förtryck --
 Försakat ert förderfliga parti
 Och lyder Carl, Frankrikes rätte konung."
 O nedrighet! Kan sådant vara möjligt,
 Att uti vänskap, edgång och förband
 En sådan falskhet, sådant svek kan finnas?

K. Henr. Hvad? Gör min onkel af Burgund väl uppror?

Glost. Ja, prins; och nu är han er fiende.

K. Henr. Är det det värsta, som i brefvet står?

Glost. Det värsta, ja, och allt som står i brefvet.

K. Henr. Nå väl; lord Talbot skall med honom tala
 Och gifva honom näpst för denna skymf. --
 Hvad säger ni, mylord? Är ni förnöjd?

Talb. Förnöjd, min prins? Ni gick mig blott i förväg,
 Jag hade gerna tiggt om detta uppdrag.

K. Henr. Så samla folk, ryck ut mot honom genast;
 Lär honom hur förräderi vi hata,
 Och hvilket brott det är att skymfa vänner.

Talb. Jag går, min kung: mitt hjertas önskan är,
 Att ni må skåda eder oväns fall. (Går).

(Vernon och Basset uppträda).

Vern. Tillstäd mig envig, nådigaste konung!

Bass. Tillstäd mig också envig, dyre prins!

York. Han tjenar mig; hör honom ädle prins:

Som. Och denne mig; var honom gunstig, Henrik!

K. Henr. Haf tålamod, mylords, och låt dem tala. --
 J gode män, hvad orsak har er retat?
 Hvi ropen J på envig? och med hvem?

Vern. Med honom, prins, ty han mig förolämpat.

Bass. Och jag med honom; han mig förolämpat.

K. Henr. Hvad förolämpning klagen J då öfver?
 Låt höra det, och jag skall svara er.

Bass. Då jag från England for till Frankrike,
 Så hånade mig denna karlen här
 Med smädlig tunga för den ros jag bär;
 Han sade, att dess blodfärg var en bild
 Utaf min herres blygselröda kinder,
 Då sanning han mot bättre vetande
 Bestred uti en viss juridisk fråga
 Emellan hertigen af York och honom,
 Med andra låga och gemena uttryck.
 Att denna råa smälek vederlägga
 Samt för att kämpa för min herres heder,
 Begär jag nu af gunst och nåd ett envig.

Vern. Och det är ock min bön, min ädle prins:
 Ty fast med listiga och hala ord
 Han söker sminka upp sitt öfverdåd,
 Så vet, min prins, att han har trätan väckt;
 Han först tog anstöt utaf detta tecken,
 Och sade att den hvita rosens blekhet
 Förrådde feghet i min herres hjerta.

York. Vill du din ondska, Somerset, ej sluta?

Som. Mylord af York, ert dolda groll vill ut,
 Om än så listigt ni det söker dämpa.

K. Henr. O Gud, hur menskans sjuka hjerna yrar,
 Då för en slik eländig, lumpen sak
 En sådan het partistrid väckas kan!
 J gode fränder, York och Somerset,
 Jag ber er, stillen er och hållen frid!

York. Låt först med svärdet denna träta slitas,
 Och sedan kan ers höghet bjuda frid.

Som. Den tvisten angår ingen utom oss,
 Låt derföre oss sjelfva den få sluta.

York. Der är min pant; tag mot den, Somerset.

Vern. Nej, så som saken börjat låt den vara.

Bass. Bekräfta det, min nådigaste konung.

Glost. Bekräfta det? förbannadt edert kif!
 Förderf åt er och edert fräcka sladder!
 Dumdristiga vasaller, skäms ni icke
 Med detta oförskämda hojt och skrik
 Att kungen och oss alla göra omak?
 Och J, mylords, -- J goren icke rätt
 Att öfverse med deras galna träta;
 Långt mindre att från deras munnar taga
 Anledning till en tvist emellan er:
 Låt mig er öfvertala till det bättre.

Exet. Det smärtar kungen: -- gode herrar, frid!

K. Henr. Framträden, J som viljen kämpa här;
 Jag bjuder er, så framt min gunst J älsken,
 Att platt förglömma hela denna tvist.
 Och J, mylords, -- betänken hvar J ären,
 I Frankland bland ett vankelmodigt folk.
 Om de i våra blickar tvedrägt skåda
 Och att vi oss emellan hysa groll,
 Hur skola icke deras ilskna hjertan
 Till envis tredskhet och till uppror eggas.
 Dessutom hvilken skam, J gode herrar,
 Om det för andra furstar kunnigt blir,
 Att för en strunt, ett ting af intet värde,
 Kung Henriks pärer och hans höga adel
 Förstört sig sjelf och Frankrike förlorat?
 O, tänken på min fars eröfringar
 Och mina späda år, och låt oss icke
 Hvad blod har kostat spilla för ett lappri!
 Låt mig bli skiljoman i denna tvist.
 (Han sätter en röd ros på sig).

Jag ser ej skäl, om denna ros jag bär,
 Hvi någon derför skulle tro att jag
 Är mera böjd för Somerset än York.
 Som fränder älskar jag dem båda lika;
 Man lika gerna kan mig förebrå
 Att jag en krona bär, för det att krona,
 Kantänka, också bärs af Skottars konung.
 Dock, eder vishet kan er bättre råda,
 Än jag förmår att lära och förmana;
 Vi kommit hit i frid, så låt oss ock
 I frid och kärlek städse fara fort.
 Min frände York, i denna del af Frankland
 Vi sätte er uti vår stad och ställe: --
 Ni, gode lord af Somerset, förena
 Ert rytteri med hans infanteri; --
 Som trogna män och ädla fäders söner,
 Gån vänligt hand i hand och gjuten ut
 På edra fiender er vredes galla!
 Vi sjelf, mylord protektor, och de andra
 Gå, när vi rastat, åter till Calais;
 Och så till England, der jag hoppas snart
 Att edra segrar bringa för min åsyn
 Carl, Alençon och hela upprorsligan.

(Fanfarer. Konung Henrik, Gloster, Somerset,
Winchester, Suffolk och Basset gå).

Warw. Mylord af York, minsann har icke kungen,
 Som mig det tyckes, talat bra och vackert.

York. Det gjorde han; dock tycker jag ej om
 Att Somersetska färgerna han bär.

Warw. Det var ett infall, klandra honom icke;
 Han menar intet ondt, den goda prinsen.

York. Om han det gjorde, -- dock det må så vara,
 Jag andra ting nu har att tänka på.

(York, Warwick och Vernon gå).

Exet. Rätt gjorde du som höll din tunga, Richard;
 Ty om ditt hjertas lidelse fått fart,
Så hade, fruktar jag, vi der fått läsa
 Mer bittert groll, mer ilsket raseri,
 Än någon ens kan tänka eller ana.
 Men hur som helst; det simplaste förstånd,
 Som skådar detta split och kif bland adeln
 Och detta skuffande på hofvets trappor
 Och dessa nappatag bland favoriter,
 Kan förutse att sådant går på tok.
 Rätt illa att i barnhand spiran är;
 Men inhemsk afund -- det är mer än illa;
 Der kommer ofärd, der begynner villa. (Går).


ANDRA SCENEN.

Frankrike. Framför Bourdeaux.

(Talbot uppträder med sina troppar).

Talb. Gå fram till stadens port, trumpetare,
 Och bjud dess höfding komma fram på muren.
 (En trumpetare blåser till parlamentering. På muren uppträder befälhafvaren öfver de franska tropparna m. fl.).
 Den engelske John Talbot kallar er,
 Talbot, kung Henriks utaf England krigsman;
 Och så han bjuder: öppnen edra portar,
 Ödmjuken er och hyllen Englands konung
 Som lydiga och trogna undersåter,
 Så vill jag gå min väg med blodig härsmakt;
 Men om mot denna frid J rynken pannan,
 Så rasa mina trenne tjensteandar,
 Tveeggadt svärd och hungersnöd och mordbrand,
 Som uti ögonblicket skola jemna
 Med jorden edra himmelshöga torn,
 Om J försaken deras kärleks tillbud.

Befälh. Du gräsliga dödsuggla, olycksfogel,
 Vårt rikes skräck och blodbestänkta gissel!
 Ditt tyrranni nu nalkas till sitt slut.
 Till oss går vägen blott igenom döden,
Ty vet, vi äro väl förskansade
 Och starka nog att falla ut och fäkta.
 Går du tillbaks, står Dauphin rustad väl
 Att snärja dig i krigets snaror flux.
 På ömse sidor mura ryttarskaror
 Din väg till frihet och till flykt igen.
 Du kan ej vända dig åt något håll,
 Der icke död med undergång dig möter
 Och blekt förderf dig skådar stindt i synen.
 Vid sakramentet tiotusen Fransmän
 Ha dyrt förpligtat sig att icke rikta
 De gräsliga kanoners mynningar
 Mot någon annan christen själ än Talbot.
 Se, der du står och andas än, en hjelte,
 En obesegrad, obetvungen ande:
 Det är ditt ryktes sista gloria,
 Med hvilken jag, din fiende, dig pryder;
 Ty förr'n det glas, som nu begynner rinna,
 Har runnit ut med timmans sista sandkorn,
 Skall denna blick som ser dig frisk och röd
 Dig skåda vissnad, blodig, blek och död.
 (Trummor höras på afstånd).
 Hör, hör!
 En varselklocka, Dauphins trumma, sjunger
 Sin sorgmusik för din förskräckta själ,
 Och min skall ringa till din hädanfärd.

(Befälhafvaren och hans följe gå från muren).

Talb. Han diktar icke; fienden jag hör. --
 Ut, snabba ryttare, att speja fältet! --
 O, hvilken sorglös och försumlig krigstukt!
 Här stå vi nu omgärdslade och stängda,
 En liten hjord af Englands skygga rådjur,
 Kringskälld utaf ett koppel franska hundar.
 Om vi ä' Engelskt vildt, så fatten mod
 Och stupen ej som skrala kräk för smällen,
 Men vänden, med förtvifladt mod, som hjorten,
 Emot blodhundarna en stålsatt panna
Och tvingen dem att blott på afstånd gläfsa.
 Sälj, en hvar, sitt lif så dyrt som jag,
 Så blifva vi dem dyra djur, god' vänner. --
 Gud och sanct Georg! Talbot! Englands rätt!
 Förunne lycka åt vår krigar-ätt!

(De gå).


TREDJE SCENEN.

En slätt i Gascogne.

(York uppträder med troppar; en budbärare kommer).

York. Ha ej de snabba spejarena kommit.
 Som följde Dauphins stora här i spåren?

Budb. Mylord, de hafva kommit och förtälja,
 Att han emot Bourdeaux marscherat af
 Till kamp med Talbot: då han drog åstad,
 Upptäckte spejarena tvenne skaror,
 Långt starkare än Dauphins, som med honom
 Förente sig och drogo mot Bourdeaux.

York. Förbannad Somerset, den nidingen,
 Som så fördröjt den hjelp han lofvat mig
 Af rytteri, utmönstradt till belägring!
 Den bålde Talbot väntar på min hjelp,
 Och här jag huttlas af en svekfull skurk
 Och kan ej ge den ädle kämpen bistånd.
 Gud styrke honom uti denna nöd!
 Ty faller han, -- farväl med krig i Frankland!

(Sir William Lucy uppträder).

Lucy. Du furstehöfding för vårt Englands härsmakt,
 Nödvändigare nu än någonsin
 Uppå den franska jorden, rid i sporrstreck
 Till ädle Talbots hjelp, som nu med jernband
 Omgjordad är och trängd i grymt förderf.
 Upp till Bourdeaux, du ridderlige York,
 Upp till Bourdeaux, ty annars säg farväl
 Åt Talbot, Frankrike och Englands ära!

York. O, vore Somerset, som arg till sinnes
Fördröjer hjelpen, nu i Talbots ställe!
 Då vore der en tapper krigsman räddad,
 Och en pultron och niding satt i sticket.
 Jag gråter utaf harm och raseri
 Att så vi dö och nidingen går fri.

Lucy. O, skicka Talbot hjelp! hans styrka tryter.

York. Han dör; vi ock: mitt krigarord jag bryter:
 Vi sörja; Fransman ler: han står, vi falla,
 Men Somerset han har förrådt oss alla.

Lucy. Gud sig förbarrne öfver hjelten Talbot
 Och unge John, hans son! Jag mötte honom
 På marschen till sin ridderlige fader!
 Ej Talbot sett sin son på åtta år;
 Nu mötas de med död i sina spår.

York. Ack, ingen fröjd det Talbots hjerta gaf
 Att säga: "Son, välkommen till din graf!"
 Bort! Smärtan qväfver mig, då skilda fränder
 Sin helsning lägga uti dödens händer. --
 Lucy, farväl! Ej annat återstår,
 Än den förbanna som för detta rår. --
 Maine, Blois, Poitiers och Tours man tagit;
 På detta allt oss Somerset bedragit. (Går).

Lycy. Så, under det att upprorsandans gam
 På slika stora herrars hjertan gnager,
 En sömnig håglöshet till spillo gifver
 Den knappast kalla segerhjeltens verk,
 Den evigt minnesvärda femte Henriks.
 Då en och hvar sitt gagn vill ha förstoradt,
 Går lif och ära, land och allt förloradt. (Går).


FJERDE SCENEN.

En annan slätt i Gascogne.

(Somerset uppträder med sina troppar; med honom följer
en af Talbots officerare).

Som. Det är för sent; nu kan jag dem ej skicka.
 I detta företag ha York och Talbot
För häftigt gått till väga; all vår härsmakt
 Fått nog att sköta, om man nu från staden
 Ett utfall gjort. Den oförvägna Talbot
 Har fläckat all sin fordna äras glans
 Med detta galna, vilda äfventyr;
 York honom bragt till strid och död och skam;
 På Talbots ära York var afundsam.

Offic. Här är sir William Lucy, som med mig
 Kom efter hjelp åt hären i dess trångmål.

(Sir William Lucy uppträder).

Som. Nå väl, sir William, hvem har sändt er hit?

Lycy. Hvem? Den förrådde, nedrigt sålde Talbot,
 Som, rundt omringad af en väldig motgång,
 Anropar ädle York och Somerset
 Att drifva bort ifrån hans svaga skaror
 De dödar, som emot dem löpa storm.
 Och under det den hedervärde fältherrn
 Från sina matta lemmar svettas blod
 Och klokt sig reder, bidande på hjelp,
 Så stån J båda två hans falska vänner,
 Vårt Englands sista hopp, från honom fjerran
 Utaf en usel afund fängslade.
 Låt ej en enskild träta undanhålla
 Den här som blifvit värfvad till hans hjelp,
 När han, den tappre, ädle riddaren,
 Sitt lif har satt på spel emot en verld.
 Burgund, Bastarden, Orleans och Carl,
 Reignier och Alençon omringa honom,
 Och Talbot får sin död för eder skull.

Som. York eggat honom; York må honom hjelpa.

Lucy. York ropar lika högt mot eders nåde
 Och svar att ni den härsmakt undanhåller,
 Som blifvit just till detta krigståg värfvad.

Som. York ljuger. Hvarför hemtar han den ej?
 Jag föga tjenst och kärlek honom skyller,
 Är ej hans dräng och går ej i hans är'nden.

Lucy. Ett Engelskt svek, men icke Frankers härsmakt
 Har nu den ädelsinte Talbot snärjt:
 Han räddar ej till England mer sitt lif,
 Men dör, förrådd till ofärd af ert kif.

Som. Så kom; jag skickar genast rytteriet,
 Och om sex timmar står det till hans tjenst.

Lucy. För sent! Han re'n är fången eller död,
 Ty fly han kunde ej, om ock han ville,
 Och fly vill Talbot ej, om ock han kunde.

Som. Om han är död, farväl då Talbot stor!

Lucy. Er skammen blir, hans namn i verlden bor.

(De gå).


FEMTE SCENEN.

Det engelska lägret vid Bourdeaux.

(Talbot och hans son John uppträda).

Talb. O John, min son! Jag sände efter dig
 För att i krigets konst dig fostra upp
 Och göra Talbots namn i dig odödligt,
 Då saftlös ålderdom och svaga lemmar
 Din fader hålla fast uti hans ländstol.
 Dock, -- hvilka onda, olycksdigra stjernor!
 Nu är du kommen till en dödens fest,
 Till en förfärlig, oundviklig fara:
 Stig, kära barn, upp på min bästa fåle,
 Och jag skall visa dig hur du skall räddas
 Igenom hastig flykt. Kom, skynda dig!

John. Är jag en Talbot? Är jag son af er?
 Och skall jag fly? O, om min mor ni älskar,
 Beskäm ej hennes hederliga namn,
 I det ni gör mig till bastard och träl!
 Man säga skall: -- han är ej Talbots blod,
 Som flydde fegt, när ädle Talbot stod.

Talb. Fly att mig hämnas, när min död man gråter.

John. Den som så flyr, han kommer aldrig åter.

Talb. Om båda dröja, bli vi dräpta båda.

John. Så fly då ni, min far; låt mig få råda:
 Ni är en stor förlust, gif akt på det;
 Så icke jag. -- ej stort om mig man vet.
 Utaf min död ej Fransman har att skryta,
 Men väl af er, när Englands krafter tryta.
 Ej flykt den ära fläckar, som ni vann;
 Den fläckar mig, som ej till ära hann.
 Ni flyr af klokhet, ni blir icke hädd,
 Men om jag flyr, så sägs det: -- han var rädd.
 Hvad kan man hoppas väl af mig med tiden,
 Om nu jag flydde i den första striden?
 Här, på mitt knä, jag ber om dödlighet
 Och köper ej mitt lif med skändlighet.

Talb. Skall allt din moders hopp i grafven ned?

John. Ja, förr'n jag skymfa vill min moders qued.

Talb. Är min välsignelse dig kär, så gå.

John. Till strids, ja; flykt jag passar icke på.

Talb. En del utaf din far i dig du frälsar.

Johin. Ej någon del, som ej med skam mig helsar.

Talb. Du har ej rykte än, som flykt kan stäcka.

John. Jo, edert rykte; skall jag det befläcka?

Talb. Det var din far som dig att flykta bod.

John. Det vittnet gäller ej, då ni är död.
 Är död så viss, så låt oss flykta båda.

Talb. Och mina män åt kamp och död förråda?
 Nej, fjerran sådan skam från gråa hår!

John. Skall den då fläcka mina unga år?
 Ni kan mig ej ifrån er sida rycka,
 Så framt er sjelf i tu ni ej vill stycka.
 Dröj, gå, gör hur ni vill; som ni, jag gör;
 Jag vill ej lefva, om min fader dör.

Talb. Farväl då, hulde son, hvars lefnads sol
 Går dunkel ned i qväll ifrån sin pol.
 Med bröst vid bröst vi lefva, dö tillsamman,
 Och, själ vid själ, till himlen fly med gamman.

(De gå).


SJETTE SCENEN.

En annan del af slagfältet.

(Krigstumult. Anfall Talbots son omringas,
och räddas af Talbot).

Talb. Sanct Georg, seger! Fäkten, karlar, fäkten!
 Mot mig regenten brutit har sitt ord
 Och lemnat oss åt Frankers svärd och mord.
 Hvar är John Talbot? -- Hvila, andas ut;
 Jag gaf dig lif, då det var nära slut.

John. Du tvefaldt fader, tvefaldt son jag är;
 Det lif du gaf mig först, jag mistat här,
 Om ej, till trots för ödet, med din glafven
 Du gifvit mig ånyo lif vid grafven.

Talb. Från Dauphins hjelm din klinga gnistor slog;
 Ack, hur i fadershjertat eld det tog
 Och tände segerfröjd i blytung arm,
 Som slog med ungdomsglöd och krigarharm
 Burgund och Orleans och Alençon
 Och frälste dig från stolta Gallers tvång.
 Bastarden, som din klingas mödom tog,
 Den vilde Orleans, och blodet drog
 Ur dina ådror, gosse, mötte jag
 Och göt med hugg på hugg och slag på slag
 Oäktingsblodet ut och sade så
 Med stolt förakt: "Vanbördige, hör på,
 Jag spiller här ditt usla tiggarblod
 Till gengäld för den skära purpurflod,
 Som du ifrån min tappra gosse röfvat." --
 Att döda honom hade jag ej töfvat,
 Men det kom hjelp. -- O! du mitt lif, min själ,
 Säg, är du trött, min John? mår du ej väl?
 O! fly, min gosse. Hvarför dröjer du?
 Ditt ridderskap är ju besegladt nu.
 Fly för att hämna mig, då jag är död;
 En man ej hjelper stort i denna nöd.
Det dårligt vore och ej båta skulle
 Att våga allas lif i liten julle.
 Om ej i dag mig franska svärden mörda,
 Så skall i morgon ålderdom mig skörda:
 Om här jag dröjer, stort de icke vinna;
 En dag i förväg blott mitt lif de hinna:
 Med dig nedsjunka uti dödens famn
 Din mor, min hämd, vår ätt och Englands namn;
 Allt detta skall, om här du dröjer, lykta,
 Allt detta räddas, om du blott vill flykta.

John. Bastardens svärd ej gjort mig någon smärta,
 Men dessa ord dra lifsblod ur mitt hjerta.
 Förr'n jag vill söka mig den vinsten snöda
 Att rädda uselt lif och äran döda,
 Förr'n unge Talbot flyr den gamles sida,
 Så stupe hvarje häst som han vill rida
 Och blifve John de franska trälar lik,
 På lycka fattig och på vanfrägd rik.
 Så sant som jag om Talbots namn är mån,
 Om nu jag flyr, jag är ej Talbots son.
 Nämn icke flykt; det föga nytta gör,
 Ty Talbots son vid Talbots fötter dör.

Talb. Följ då din fader med förtvifladt sinne,
 Du Icarus, mitt ljufsta fadersminne:
 Om du vill slåss, så slåss vid faders sida;
 Med dristigt mod vi hjeltedöd förbida.

(De gå).


SJUNDE SCENEN.

En annan del af slagfältet.

(Krigstumult. Anfall. Talbot, sårad, inledes af en betjent).

Talb. Hvar är mitt andra lif? Mitt flyktat har. --
 O, hvar är John? Min tappre Talbot hvar?
 Du segerstolta död, som fängslat mig,
 Jag ler vid Johns bedrifter nu åt dig.
 Då han på knä mig såg bland Franker snärd,
Han svängde öfver mig sitt blanka svärd,
 Och som ett hungrigt lejon gick han på
 Allt hvad bedrift och rasvill hug förmå.
 Men då mitt tappra skydd allena stod
 Och, oanfäktad, såg sin faders blod,
 Då rusade han bort ifrån min sida,
 En furie lik hvars ögon rulla vida,
 Och sig i franska krigstumultet sänkte;
 I detta mordhafs djup min Talbot dränkte
 Sin djerfva själ; der föll han i sin blod,
 Min Icarus, mitt blomster, min klenod.

(Soldater komma med John Talbots lik).

Bet. Ack, dyre herre, se! Der är er son!

Talb. Du narr till död, du möter oss med hån?
 Och likväl från din fräcka bödelshand,
 Förenade i evighetens band,
 Två Talbots, dig till trots, i luftig sky
 På skära vingar upp ur stoftet fly. --
 O du, hvars sår ge döden sjelf behag,
 O skänk din far ditt sista andedrag!
 O, tala! Trotsa döden midt i synen,
 Han är en Fransman, rynka ögonbrynen;
 Du ler, mitt barn; din mening fattar jag:
 "Var döden Fransman, stod han lik i dag."
 Kom, kom och lägg min John i fadersarm,
 Min ande tål ej längre denna harm.
 Farväl, soldater! Mitt mig ödet gaf:
 Min gamla arm är unga Talbots graf. (Dör).

(Krigstumult. Soldaterna och betjenten gå och lemna
liken qvar. Carl uppträder med Alençon, Burgund,
Bastarden, Pucelle och troppar).

Carl. Om York och Somerset till bistånd kommit,
 Vi skulle haft en blodig dag i dag.

Bast. Hur Talbots lejonvalp med gramse mod
 Sin späda klinga dränkt i Fransmäns blod!

Puc. En gång jag mötte John och sade så:
"En flicka skall dig, lilla Junker, slå."
 Men med ett stolt och majestätiskt hån
 Han svarade: "den store Talbots son
 Skall ej bli rof för någon gatunymf."
 Han utan svärdshugg gaf mig denna skymf
 Och störtade mot Fransmäns täta leder.

Burg. Den gossen nog gjort ridderskapet heder.
 Se, hur han är begrafven i den arm,
 Som blodigt fostrat upp hans krigarharm.

Bast. Hugg dem i tu! Slit sönder detta par,
 Som Englands ära, Galliens under var.

Carl. O, nej! Då dessa lefde, flydde vi;
 Nu må de njuta dödens ro: låt bli.

(Sir William Lucy uppträder med sitt följe;
en fransk härold går fram före honom).

Lucy. Härold!
 För mig till Dauphins tält, att jag må veta
 Hvem som har vunnit denna dagens ära.

Carl. Hvad underdånigt budskap för du fram?

Lucy. Hvad? Underdånigt? Detta ord är Franska;
 En engelsk krigare det ej förstår.
 Jag blott vill veta om du fångar tagit,
 Och räkna deras lik som slagna blifvit.

Carl. I helvetet vi gömma våra fångar.
 Men säg mig hvem du söker.

Lucy. Säg, hvar är stridens väldige Alcides,
 Den bålde Talbot, lord af Shrewsbury,
 För sina mäktiga bedrifter utnämnd
 Till earl af Washford, Waterford och Valence?
 Lord Talbot utaf Urchinfield och Goodrig,
 Lord Strange af Blackmere, Lord Verduri af Alton,
 Lord Cromwell Wingfield, Furnival af Sheffield,
 Den segersälle lorden Falconbridge,
 Sanct Georgs riddare och riddare
 Utaf sanct Michael och gyldne skinnet,
Henrik den sjettes förste fältmarskalk
 Uti hans alla örlig uti Frankland?

Puc. Högtrafvande och ståteligt, i sanning!
 Ej Turken ens med två och femti riken
 Kan rada upp en så odräglig lista. --
 Han, som med dessa titlar du stofferar,
 Nu ligger ruttnande vid dina fötter.

Lucy. Är Talbot död? Han, Fransmäns enda gissel
 Ert rikes skräck och svarta Nemesis?
 O, vore mina ögon styckekulor,
 Jag skulle vildt dem skjuta er i pannan!
 O, kunde jag blott väcka dessa döda,
 De vore fyllest till ert rikes skräck!
 Om blott hans bild hos eder funnes qvar,
 Den skulle slå med skräck er största hjelte.
 O, gif mig deras lik! Jag för dem bort
 Och jordar dem som slika män det höfves.

Puc. Jag tror den djerfve herrn är Talbots spöke,
 Ty så befallande och stolt han talar.
 För Guds skull, lemna liken; här de ligga
 Och stinka endast och förpesta luften.

Carl. Gå, hemta liken.

Lucy. Jag dem hädan bringar;
 Men utur deras stoft skall himlen väcka
 En Phoenix, som skall Frankrike förskräcka.

Carl. Gör med dem hvad ni vill, blott vi dem slippa.
 Nu till Paris, du segerkrönta här!
 Allt vika skall, då Talbot slagen är.

(De gå).


FEMTE AKTEN. FÖRSTA SCENEN.

London. Ett rum i palatset.

(Konung Henrik, Gloster och Exeter uppträda).

K. Henr. Har brefven än ni genomsett från påfven
 Och kejsaren och grefve Armagnac?

Glost. Ja, dyre prins; och så är deras mening:
De bedja ödmjukt, att ers herrlighet
 I allsköns vänskap ville sluta frid
 Emellan England och det franska riket.

K. Henr. Hvad tycker eders nåde om förslaget?

Glost. Rätt bra, min kung; det är det enda sättet
 Att hämma spillandet af Christet blod
 Och grunda lugn och ro på båda sidor.

K. Henr. Ja visst, min onkel; jag har alltid tyckt,
 Att gudlöst det och onaturligt var
 Att slik omensklighet och blodig strid
 Emellan trosförvanter öfvas skulle.

Glost. Dessutom -- för att desto snarare
 Och fastare sitt vänskapsband få knyta --
 Tillbjuder grefve Armagnac -- en frände
 Till Carl och mäktig man i Frankrike --
 Sin enda dotter åt ers majestät
 Till äkta med en stor och kostbar hemgift.

K. Henr. Till äkta? Ack, min onkel, jag är ung,
 Och studier och böcker mer mig passa
 Än smek och kyssar och en käresta.
 Dock, kallen sändebuden hit och gifven
 Åt en och hvar det svar som bäst J finnen.
 Jag är förnöjd med valet, blott det länder
 Till Herrans ära och mitt rikes väl.

(En legat och två sändebud uppträda; med dem
Winchester i kardinalsdrägt).

Exe. Hvad ser jag? Är mylord af Winchester
 Till kardinalsrang vald och installerad?
 Nu märker jag, att det skall sanna sig
 Som femte Henrik understundom spådde, --
 "Om en gång Winchester blir kardinal,
 Skall han sin hatt med kronan lika göra!"

K. Henr. (Till sändebuden). J gode herrar, alla edra uppdrag
 Vi hafve noga öfvervägt och pröfvat;
 Er afsigt lika god som rättslig är,
Och derför hafve vi oss fast beslutat
 Att sätta upp ett vänligt fredsförslag,
 Som med mylord af Winchester vi ärna
 Till Frankrike nu genast öfversända.

Glost. Och hvad er herres anbud nu beträffar:
 För kungen har jag det så noga framställt,
 Att han på grund af frökens stora dygder
 Och fägring samt betydeliga hemgift
 Vill höja henne upp till Englands drottning.

K. Henr. Som tecken och bevis på vårt förbund,
 Gif henne denna ring till kärlekspant. --
 Mylord protektor, laga att de komma
 I säkerhet till Dover; och förtro dem
 Åt hafvets lycka, när de gått om bord.

(Konung Henrik går med sin svit; likaledes
Gloster, Exeter och sändebuden).

Winch. Dröj, herr legat! Ni skall mottaga först
 Den summa penningar, som jag har lofvat
 Att utbetala till hans helighet,
 För det han denna hedersskrud mig iklädt.

Leg. Allt som ers herrlighet för lägligt finner.

Winch. Nu böjer sig ej Winchester, minsann,
 Inför den stoltaste af alla pärer.
 Humphrey af Gloster, nu skall du få se,
 Att ej i börd och rang vi äro lika,
 Samt att ej bispen skall för dig ge vika.
 Ditt knä du ödmjukt böja skall för mig,
 Jag annars väcker upp inbördeskrig.

(De gå).


ANDRA SCENEN.

Frankrike. En slätt i Anjou.

(Carl, Burgund, Alençon och la Pucelle uppträda med
troppar under marsch).

Carl. Det budet lifvar upp vårt sjunkna mod;
Det säges, att Parisarne sig resa
 Och vända åter till de tappra Fransmän.

Alenç. Drag till Paris, kung Carl af Frankrike,
 Och låt er krigsmakt här ej spilla tiden.

Puc. Frid vare hos dem, om med oss de hålla,
 Om ej, så drabbe deras stad ruin!

(En budbärare kommer).

Budb. All medgång åt vår tappra general,
 Och lycka åt hans hjelpare i striden!

Carl. Hvad säga våra spejare? Berätta!

Budb. Den engelska arméen, som nyss var skild
 I två partier, nu förenat sig
 Och ämnar genast gifva er en drabbning.

Carl. Den varningen påkommer något plötsligt.
 Dock vilja vi emot dem strax oss rusta.

Burg. Ej Talbots ande mera bland dem är;
 Nu är han död, ni ej behöfver frukta.

Puc. Af allt elände fruktan är det sämsta. --
 Tag segren käckt, o Carl, i dina armar,
 Fast Henrik gräms och hela verlden larmar.

Carl. Gå på, J herrar! Hell dig, Frankrike!

(De gå).


TREDJE SCENEN.

Framför Angiers.

(Krigstumult. Avfall. La Pucelle uppträder).

Puc. Regenten segrar, Frankerna de fly. --
 J signerier och J amuletter,
 Och J som värnen mig, J trogna andar,
 Och spån hvad hända skall, o, hjelpen mig?
 (Thordön höres).
 J snabba hjelpare och tjensteandar
 Åt nordens väldige allherskare,
 Jag manar er att komma till mitt bistånd!
 (Onda andar visa sig).
Er snabba ankomst är ett nytt bevis
 Uppå er vanda tro och nit för mig.
 J tjensteandar, sammankallade
 Från underjordens hemska regioner,
 O, hjelpen mig blott denna enda gång,
 Att franska väldet må behålla seger.
 (De gå omkring henne, men tala icke).
 O plågen mig ej så med långsam tystnad!
 Jag har ju närt er med mitt eget blod,
 Nu vill jag hugga af en lem åt er
 Som underpant på större lön med tiden,
 Om endast nu J viljen hjelpa mig. --
 (De hänga sina hufvuden).
 Fins ingen hjelp? Jag lofvar er min kropp
 Till vedergällning, om min bön J hören.
 (De skaka sina hufvuden).
 Kan ej min kropp, ej offret af mitt blod,
 Förmå er till er fordna villighet,
 Så tag min själ, min kropp, min själ och allt,
 Blott England icke kufvar Frankrike.
 (De försvinna).
 Se, de försmå mig! Nu är tiden kommen,
 Då Frankrike sin stolta hjelm skall sänka
 Och lägga hufvudet i Englands sköt.
 Min gamla trolldom nu för svag är vorden,
 Och helvetet för starkt att brottas med. --
 Nu sjunker, Frankrike, din glans i stoftet. (Går).

(Krigstumult. Fransmän och Engelsmän komma
in fäktande. La Pucelle och York komma i
handgemäng. Pucelle blir fången. Fransmännen fly).

York. Nu har jag fått dig fatt, du franska slinka;
 Lös dina andar nu med signerier
 Och fresta om de kunna dig befria. --
 En vacker fångst, en läckerbit åt satan!
 Se, hur den leda hexan rynkar pannan,
 En Circe lik som vill förvandla mig!

Puc. Till värre skapnad kan du ej förvandlas.

York. O, Dauphin är en genomhygglig karl,
 Blott han kan finna gunst för dina ögon.

Puc. Må pinsam ofärd drabba Carl och dig,
 Och må ni båda blifva plötsligt gripna
 Af blodig hand uti er bästa sömn!

York. Gemena hexa, trolldomskona, tig!

Puc. O, låt mig dock en liten stund förbanna!

York. Ja, när du kommer upp på bålet, satan!

(Krigstumult. Suffolk uppträder, ledande vid handen
prinsessan Margaretha).

Suff. Hvem du må vara, du är nu min fånge.
 (Han ser på henne).
 Du hulda skönhet, frukta ej, blif qvar,
 Ty blott med vördsam hand jag skall dig röra
 Och mildt den lägga kring ditt smärta lif.
 Jag kysser denna hand till evig frid.
 (Kysser henne på handen).
 Hvem är du? Säg, att jag må ära dig.

Marg. Margretha är mitt namn; min fader är
 Neapels konung, hvem du ock må vara.

Suff. Jag grefve är, och Suffolk är mitt namn.
 O vredgas ej, naturens underverk,
 Att det mitt öde blef att fånga dig!
 Så skyddar svanen lena svandunsungar
 Inunder sina vingars fängelse.
 Dock, tål du icke detta slafveri,
 Så gå som Suffolks vän och gör dig fri.
 (Hon vänder sig om för att gå).
 O, dröj! -- Jag har ej makt att släppa henne;
 Min hand vill släppa, hjertat säger -- nej.
 Som solen gnistrar uppå böljans spegel
 Och bländar ögat med en härmad stråle,
 Så skimrar denna skönhet i mitt öga.
 Jag ville fria, men jag törs ej tala;
 Med bläck och penna vill jag mig förklara:
Fy, De la Poole! Nedsätt ej så dig sjelf;
 Har du ej tunga? Är hon ej din fånge?
 Skall du väl bäfva för en qvinnas blick?
 Ja, skönhets fursteliga majestät
 Förvirrar tungan och förslöar sinnet.

Marg. Säg, grefve Suffolk, -- om du heter så --
 Hvad lösen skall jag gifva för min frihet?
 Ty jag förstår, att jag din fånge är.

Suff. (Afsides). Hur vet du om hon dina böner afslår,
 Förr än du har till hennes kärlek giljat?

Marg. Du talar ej? Hvad lösen skall jag gifva?

Suff. (Afsides). Ja, hon är skön, och derför bör jag fria:
 Hon är en qvinna, derför kan hon vinnas.

Marg. Vill du ta lösen mot? Ja, eller nej.

Suff. (Afsides). O dåre! Kom ihåg, du har en hustru;
 Hur kan då hon din käresta väl blifva?

Marg. Jag tror jag går min väg; han vill ej höra.

Suff. Det är det kortet som förderfvar spelet.

Marg. Han pratar tok; jag tror, att karln är galen.

Suff. Och dock kan man ju få dispensation.

Marg. Och dock ni borde väl mig gifva svar.

Suff. Jag henne vinna skall. För hvem? För kungen.
 Åh nej, en sådan trädbock är jag ej.

Marg. En trädbock? Säkert är han timmerman.

Suff. (Afsides). Och dock kan så min kärlek tillfredställas,
 Och frid emellan dessa riken stiftas.
 Men än en sak som tål att tänka på!
 Om också hennes far är kung i Napel
 Och hertig utaf Maine och Anjou, -- fattig
 Han är, och slikt parti ej adeln tål.

Marg. Hör ni, kapten? Har ni nu tid att tala?

Suff. Så skall det bli, man såge hvad man vill:
 Henrik är ung och lätt att öfvertala. --
 Jag har en hemlighet att säga er.

Marg. (Afsides). Han är ju riddare; fast jag är fånge,
 Så vågar han väl ej vanära mig.

Suff. Min fröken, värdigas att höra mig.

Marg. (Afsides). Kanhända komna Fransmän till min hjelp,
 Och då jag ej hans artighet behöfver.

Suff. Min ljufva fröken, hör mig i en sak --

Marg. (Afsides). Hå! Qvinnor varit fångar förr än nu.

Suff. Min fröken, säg mig hvarför så ni talar.

Marg. Förlåt mig, det är blott ett quiproquo.

Suff. Princessa, säg om ni för lycklig anser
 Den boja, som till drottning er kan göra?

Marg. Mer usel är en drottning uti bojor,
 Än någon slaf uti sitt slafveri;
 Fri skall en furste vara.

Suff. Så ock ni,
 Om rika Englands konung blott är fri.

Marg. Hvad har hans frihet väl med mig att göra?

Suff. Jag vill dig göra till kung Henriks drottning
 Och lägga gyllne scepter i din hand
 Och sätta dyrbar krona på ditt hufvud,
 Om du dig vill nedlåta till min --

Marg. Hvad?

Suff. Hans käresta.

Marg. Jag är ej värd att Henriks hustru bli.

Suff. Nej, fröken; det är jag som ej är värd
 Att fria till så fager dam för honom,
 Och sjelf ej hafva någon del i valet.
 Är ni tillfreds dermed, min ädla fröken?

Marg. Ja, om min far så vill, är jag tillfreds.

Suff. Så låt då kalla fram befäl och fanor. --
 Invid er faders fästningsmur ett samtal
 Vi kräfva, för att höra hvad han säger.

(Troppar komma fram. Det blåses till
parlamentering. Reignier uppträder på muren).

Suff. Se, Reignier, se här din dotter fångad!

Reign. Af hvem?

Suff. Af mig.

Reign. Kan det ej hjelpas, Suffolk?
 Jag är soldat och har ej lust att gråta
 Och jemra öfver lyckans vankelmod.

Suff. Jo, ädle herre, nog kan detta hjelpas;
 Gif blott -- jag vid din ära dig besvär --
 Din dotter till gemål åt konung Henrik;
 Med mycken strid jag hennes bifall vunnit,
 Och denna hennes lätta fångenskap
 Har gifvit kunglig frihet åt din dotter.

Reign. Är detta sagdt på allvar, grefve Suffolk?

Suff. Den sköna fröken Margaretha vet,
 Att Suffolk hvarken hycklar eller smickrar.

Reign. Uppå ditt fursteord jag stiger ned
 Att svara på din billiga begäran. (Går ned från muren).

Suff. Och här jag vill uppå din ankomst bida.

(Trumpeter. Reignier kommer ned).

Reign. Välkommen, tappre grefve, i vårt land!
 Befall i Anjou hvad ni helst behagar.

Suff. Tack, Reignier, du tycklige som har
 Så fager dotter född till kungabrud.
 Hvad svar behagar eders nåde gifva?

Reign. Då hennes ringa värde värdt du aktar
 Att blifva furstlig brud åt sådan herre,
 Så skall, uppå det villkor att i lugn
 Jag får mitt Anjou och mitt Maine besitta,
 Från allt förtryck och krigets plågor fritt,
 Min dotter blifva Henriks, om han vill.

Suff. Så gäldas hennes lösen; hon är fri.
 Jag svarar för att eders nåd i ro
 Skall dessa båda grefskap få besitta.

Reign. Och jag dig gifver här, i Henriks namn,
 Hvars höga majestät du föreställer,
 Min dotters hand till pant på tro och huldhet.

Suff. Emottag, Reignier, en kunglig tack,
 Ty denna underhandling rör en konung;
 (Afsides). Och likväl tyckes mig jag heldre vore
 Min egen ombudsman i denna sak. --
 Jag far till England nu med denna nyhet
 Och lagar om att detta bröllop firas.
 Farväl! Infatta denna diamant
 I gyldene palatser, som sig höfves.

Reig. Jag famnar dig, som om jag famna skulle
 Den christelige konung Henrik sjelf.

Marg. Farväl, mylord! Välönskningar och böner
 Skall Margaretha städse egna Suffolk. (Hon vill gå).

Suff. Farväl, min fröken! Dock, Margretha, hör:
 Ej någon furstlig helsning till min konung?

Marg. Bär fram en sådan helsning, som det höfves
 En flicka och en mö och tjenarinna.

Suff. Ljuft sagda ord och blygsamt fogade.
 Men än en gång jag faller till besvär, --
 Ej någon kärlekspant till konung Henrik?

Marg. Jo, bästa lord; ett rent och fläckfritt hjerta,
 Af kärlek än ej rördt, jag sänder kungen.

Suff. (Kysser henne). Och denna utomdess.

Marg. Behåll den sjelf; -- jag ej fördristar mig
 Så barnslig pant att sända till en konung.

(Reignier och Margaretha gå).

Suff. Ack, om du vore min! --
 Dock, Suffolk, håll!
 Du får i denna labyrint ej vandra;
 Der lura arga svek och Minotaurer.
 Låt Henrik tjusas utaf hennes pris
 Och glöm ej hennes underbara gåfvor,
 Den vilda tjuskraft som fördunklar konsten.
 Påminn dig hennes fägrings bild på hafvet,
 Så att, när du för Henrik böjer knä,
 Du må hans vett med underverk förtrolla. (Går).


FJERDE SCENEN.

Hertigens af York läger i Anjou.

(York, Warwick och flera uppträda).

York. För fram den hexan, dömd till bålets lågor.

(la Pucelle kommer in med vakt. En herde följer henne).

Herd. Ack Jeanne! Din faders hjerta brista vill.
 Har när och fjär jag sökt i alla land,
 Och, då jag ändtligen dig lyckats finna,
 Skall jag dig se i förtid pinligt dö?
 Ack Jeanne, mitt kära barn, jag dör med dig.

Puc. Du skrala tiggargubbe! Usla träl!
 Jag stammar från ett mera ädelt blod;
 Du hvarken är min fader eller frände.

Herd. Fy, fy! -- Det är ej så, J ädle herrar!
 Hon är mitt barn, det vet ju hela socknen;
 Än lefver hennes mor och kan bevittna,
 Att hon var första frukten af min svendom.

Warv. Elända! Vill du neka för din slägt?

York. Det visar hvilken lefnad hon har fört,
 Gemen och ond; så skall den också sluta.

Herd. Fy, Jeanne, att du kan så förhärdad vara!
 Du är mitt kött och blod, det vete Gud,
 Och jag för dig har många tårar gjutit;
 Min kära Jeanne, förneka icke mig!

Puc. Tig, bonde! -- Ni har värfvat denna man
 För att min adeliga krona fläcka.

Herd. Ja, det är sant, jag presten gaf en krona
 Den dag han vigde mig vid hennes moder. --
 Böj knä, mitt barn, och låt mig dig välsigna.
 Du rör dig ej? Nå, vare då förbannad
 Din födselstund! Och måtte all den mjölk,
 Som du ifrån din moders spenar didde,
 För dig ett dödligt råttgift hafva varit!
 Och då du mina lam på bete dref,
 O, måtte hungrig varg dig hafva slukat!
Förnekar du din fader, fräcka kona?
 Bränn henne, bränn! Att hänga är för godt. (Går).

York. För henne bort! Hon har för länge lefvat
 Och verlden fyllt med sina stygga laster.

Puc. Låt först mig säga er hvem ni fördömt:
 Jag är ej aflad af en usel herde,
 Men leder ättartal från kunglig slägt,
 Som dygdesam och helig blifvit korad
 Att genom himmelens ingifvelse
 På jorden verka månget herrligt under.
 Med onda andar har jag aldrig umgåtts:
 Men J, -- af onda lustar fläckade
 Och sölade uti oskyldigt blod,
 Förderfvade af tusen fel och laster --
 J dömen, att det platt omöjligt är
 Att göra under utan satans hjelp,
 För det J sjelfve ej i nåden ären.
 J faren vill! Jeanne d'Arc har städse varit
 En obefläckad jungfru från sin barndom
 Samt kysk och ren i sjelfva sina tankar,
 Och hennes jungfrublod så grymt förspildt
 Skall ropa efter hämd vid himlens portar.

York. Ja, ja; -- för henne bort till afrättsplatsen.

Warw. Och hör, godt folk; för det hon är en flicka,
 Så spara ej på ved, gif henne fyllest.
 Låt sätta upp tjärtunnor ikring pålen,
 På det att hennes pina må förkortas.

Puc. Kan intet smälta edra hårda hjertan? --
 Bekänn då, Jeanne, din svaghet, som dig gifver
 I kraft af lagen skydd och förmånsrätt. --
 Blodstänkta mördare, jag är med barn!
 O dräpen icke fostret i mitt sköte,
 Om än J släpen mig till våldsam död!

York. Nå, Gud bevars! Den helga mön med barn?

Wanv. Det största underverk hon nånsin gjort!
 Gick all er stränga kyskhet ut på detta?

York. Hon har med Dauphin roat sig en smula;
 Jag trodde nog det skulle gå derhän.

Warw. Se så! Vi låta ej bastarder lefva,
 I synnerhet om Carl är barnafadren.

Puc. Ni misstar er; jag har ej barn med honom,
 Men det var Alençon som njöt min kärlek.

York. Hvad, Alençon! den falske Machiavelli!
 Det dör, om ock det hade tusen lif.

Puc. Förlåten mig, att jag bedragit er;
 Ej Carl, ej Alençon, min oskuld röfvat,
 Men det var Reignier, kungen i Neapel.

Warw. En äkta man! Det var det aldra värsta!

York. Den flickan hon är god! Hon vet ej sjelf --
 Så många voro de -- hvem hon skall nämna.

Warw. Ja, deraf syns att hon är liberal.

York. Och ändock är hon obefläckad jungfru. --
 Du kona, ungen och dig sjelf du dömt,
 Försök ej bedja, ty det är förgäfves.

Puc. Så för mig bort; -- förbannelse med er!
 Må aldrig solen kasta sina strålar
 Uppå det land J byggen och bebon!
 Må natt omskygga er och dödens skugga,
 Tills ofärd och förtviflan drifva er
 Att bryta nacken eller nyttja repet.

(Hon föres bort af vakten).

York. Spring du i stycken, sjunk i aska ned,
 Du helvetets fördömda tjenarinna!

(Kardinal Beaufort uppträder med svit). 

Kard. Mylord regent, jag helsar eders nåde
 Med fullmaktsbref ifrån min herre kungen.
 Ty vet, mylord, att christenhetens stater,
 Af ömkan rörda öfver dessa blodbad,
 Ha allvarsamt en allmän fred begärt
 Emellan Engelsmän och stolte Fransmän,
 Och redan nalkas Dauphin med sitt följe
 För att om denna sak rådpläga här.

York. Är detta frukten utaf all vår möda?
 Skall, efter mordet på så många pärer,
 Så många herrar, riddare och krigsmän,
 Som uti detta örlig blifvit dräpta
 Och sålt sitt lif för fosterlandets bästa,
 Ett qvinligt fredsslut göras nu till sist?
 Ha vi ej mistat våra flesta städer
 Igenom list, förräderi och falskhet,
 Dem våra stora fäder tagit in? --
 O Warwick, Warwick, jag med smärta anar,
 Att hela Frankrike oss går förloradt!

Warv. Var tålig, York; om vi ett fredsslut göra,
 Så skall det ske uppå så stränga villkor,
 Att Fransman ej skall vinna stort derpå.

(Carl, med svit, Alençon, Bastarden, Reignier,
m. fl. uppträda).

Carl. Enär, J Englands lorder, så är uppgjordt
 Att fred i landet skall förkunnad blifva,
 Så komme vi att af er sjelfva höra
 På hvilka villkor sådan fred må slutas.

York. Winchester, tala, ty min galla kokar
 Och täpper vägen för min ilskna röst,
 När dessa arga fiender jag ser.

Kard. Carl och J andre, så är föreskrifvet:
 Att J -- enär kung Henrik funnit godt
 Af idel mildhet och barmhertighet
 Att lätta edert land från krigets onda
 Och låta er få andas ljuflig frid --
 Vasaller skolen blifva åt hans krona:
 Och, Carl, uppå det villkor att du svär
 Att skatt betala och dig underkasta,
 Du skall som vicekonung under honom
 Allt framgent njuta få din kungarang.

Alenç. Skall han då blifva skuggan af sig sjelf?
 Med kronan smycka sina tinningar
 Och dock i väsende och myndighet
Förmer ej vara än en enskild man?
 Det är ej sundt förnuft i sådant anbud.

Carl. Det är ju kändt, att redan jag besitter
 Mer än det halfva franska kungariket
 Och hyllas der som kung i kraft af lag;
 Skall, för det öfriga som ej är kufvadt.
 Jag eftergifva denna laga rätt
 Och heta blott det helas vicekonung?
 Nej, herr gesandt! Jag heldre vill behålla
 Det som jag har, än trakta efter mer,
 Och så kanske om alltihop gå miste.

York. Högdragne Carl! Har du i hemlighet
 Bemedling nyttjat för att vinna fred,
 Och håller du med liknelser dig undan
 Vid sakens slutliga afgörande?
 Tag mot den titel som du usurperar,
 Och det som nådegåfva af vår konung,
 Men ej som lön för någon sorts förtjenst;
 Vi plåga dig med evigt örlig annars.

Reig. Min prins, ni gör ej rätt, om egensinnigt
 Ni söker gräl vid denna underhandling.
 Ty -- tio emot ett! -- försummas den,
 Så få vi ej så godt tillfälle åter.

Alenç. (Afsides till Carl). Politiskt vore det af er, i sanning,
 Att rädda edert folk från sådant blodbad
 Och gräsligt slagtande, som dagligt ses
 Så länge dessa stridigheter fortgå.
 Tag derför detta fredsförslag emot,
 Ni kan ju bryta det när ni behagar.

Warw. Nå Carl, vill du gå in på våra villkor?

Carl. Det gör jag,
 Med förbehåll att J ej andel yrken
 I någon stad, der vi ha garnison.

York. Så svärj då tro och huldhet åt din kung;
 Vid riddarära svärj att aldrig tredskas
 Och göra uppror emot Englands krona.
Du och din adel svärje samma ed! --
 (Carl och de öfriga gifva tecken till hyllning).
 Upplösen nu er här när J behagen,
 Upphängen fanorna och tysten trumman,
 Ty här afslutas en högtidlig fred.

(De gå).


FEMTE SCENEN.

London. Ett rum i palatset.

(Konung Henrik kommer in stadd i samtal med Suffolk;
Gloster och Exeter följa).

K. Henr. Min grefve, eder underbara skildring
 Af Margarethas skönhet mig förvånat;
 Med yttre fägring prydda, hennes dygder
 Uti mitt hjerta stilla kärlek väckt;
 Och som de stormande orkaner drifva
 Det största skepp mot flodens strida svall,
 Så drifves jag af hennes ryktes anda
 Till ett af två, till skeppsbrott eller hamn
 Der jag af hennes kärlek njuta må.

Suff. Min gode kung, hvad flygtigt nyss jag yttrat
 Är företalet blott till hennes pris.
 Om jag förmåga hade till att skildra
 Den sköna frökens höga egenskaper,
 Det blef en bok, der hvarje rad var trolldom
 Som kunde sjelfva trögheten förrycka.
 Än mera; så gudomlig är hon icke,
 Så rikt med alla gåfvors val ej sirad,
 Att hon ju ej med fromt och ödmjukt sinne
 Är villig till att tyda hvad ni bjuder,
 Jag menar hvad en dygdig kärlek bjuder --
 Att älska och att ära er som make.

K. Henr. Och annat skall ej Henrik nånsin fordra.
 Gif derför, lord protektor, nu ert bifall
 Att Margaretha blifver Englands drottning.

Glost. Skall jag mitt bifall ge att smickra synden?
Ni vet, ers höghet, att ni är förlofvad
 Och svurit trohet åt en annan dam;
 Hur kunna vi det bandet lösa upp
 Och ej med tadel fläcka ned er ära?

Suff. Så gör en herrskare med vrånga eder,
 Och så en riddare som vid tornering
 Har lofvat bryta lans, men lemnar skranket
 För det hans motpart honom är för ringa;
 En fattig grefves dotter är för ringa,
 Och derför kan man bryta utan synd.

Glost. Hvad är Margretha då, om jag får fråga?
 Ej hennes far är mera än en grefve,
 Fastän han bär en mera ståtlig titel.

Sv ff. Jo, ädle herre, hennes far är kung
 Uti Neapel och Jerusalem
 Och af så stort inflytande i Frankland,
 Att slägtförbund med honom styrker friden
 Och håller Frankerna i tro och lydnad.

Glost. Det samma kan ju grefve Armagnac,
 Som är med Dauphin nära slägt.

Exet. Dessutom
 Kan Armagnac en riklig hemgift skänka,
 Då Reignier plär heldre ta än ge.

Suff. En hemgift! -- Skymfen icke så er konung,
 Att han så arm och usel skulle vara
 Att blott till guld, men ej till kärlek fria!
 Kung Henrik kan sin drottning göra rik,
 Men söker ej för rikdoms skull en drottning.
 Så köpslå usla bönder om en hustru,
 Som om det gällde oxar, kor och får.
 Ett äktenskap är ju af högre värde,
 Än att det skulle ske på mäklarslut;
 Uppå hans höghets tycke, ej på vårt,
 Beror det hvem hans äkta säng skall dela;
 Och då, mylords, han älskar henne högst,
 Förpligtar detta skäl oss mest af allt
 Att föredraga henne framför andra.
Ty tvång i äktenskap, -- det är en lefnad
 I kif och split, ett riktigt helvete,
 Liksom dess motsats ger välsignelse
 Och är en förebild af himlens frid.
 Hvem passar bäst för Henrik som är konung,
 Om ej Margretha som är kungadotter?
 Hon är så makalös i börd och fägring,
 Att blott en konung kan till henne fria,
 Och hennes tappra mod och djerfva ande,
 Som öfvergå en vanlig qvinnas höfva,
 Oss gifva hopp om kungligt barn och blomma,
 Ty Henrik, son af en eröfrare,
 Skall säkert afla fler eröfrare,
 Om han en fröken af så kungligt sinne
 Som skön Margretha sig till äkta tager.
 Se så, mylords, vi rope alle man:
 Margretha drottning blir och ingen ann.

K. Henr. Om det en verkan är utaf er skildring,
 Min ädle grefve Suffolk, eller om
 Det är en följd utaf min späda ungdom,
 Som än ej varit tänd af kärleks flamma,
 Det vet jag ej; men det är visst och sant,
 Jag känner i mitt bröst en sådan brottning,
 Ett sådant tummel utaf hopp och fruktan,
 Att jag är sjuk af mina tankars äflan.
 Om bord, mylord! Till Frankrike med hast!
 Gå in på alla villkor, och besörj
 Att fröken Margaretha täcktes komma
 Till England öfver hafvet för att krönas
 Som Henriks lagliga och smorda drottning.
 För att betäcka hvad ni gifver ut,
 Låt samla upp bland folket tionde.
 Res, säger jag; ty, tills ni kommer åter,
 Jag väntar här i tusende bekymmer. --
 Ni, goda onkel, bannlys all förtret;
 Om ni mig dömmer efter hvad ni var,
 Ej efter hvad ni är, skall ni förlåta
Att jag så brådt min vilja satt i verket.
 Nu för mig dit, der jag i ensamhet
 Får öfverlemna mig åt mitt bekymmer. (Går med Exeter).

Glost. Bekymmer blir det först som sist, gudnås! (Går).

Suff. Nu Suffolk segrat: nu han drager bort,
 Som fordom unge Paris drog till Hellas,
 Med hopp om lika framgång uti kärlek,
 Men bättre slut än det Trojanen fick.
 Margretha skall som drottning styra kungen,
 Jag henne, konungen och hela riket. (Går).
KONUNG HENRIK DEN SJETTE.

ANDRA DELEN.

PERSONER:

Konung HENRIK den sjette.

HUMPHREY, hertig af GLOSTER, hans farbror.

Kardinal BEAUFORT, biskop af Winchester, konungens grandonkel.

RICHARD PLANTAGENET, hertig af York.

EDVARD och RICHARD, hans söner.

Hertigen af SOMERSET, Hertigen af SUFFOLK, Hertigen af BUCKINGHAM, Lord CLIFFORD, Den unge CLIFFORD, hans son, af konungens parti.

Grefven af SALISBURY, Grefven af WARWICK, af Yorkska partiet.

Lord SCALES, befälhafvare på Towern.

Lord SAY.

Sir HUMPHREY STAFFORD och hans bror.

Sir JOHN STANLEY.

En sjökapten, en styrman, en understyrman och WALTER skeppare.

Två adelsmän, fångna tillika med Suffolk. 

En härold.

VAUX.

HUME och SOUTHWELL, två prester.

BOLINGBROKE, en andebesvärjare.

THOMAS HORNER, en vapensmed.

PETER, hans gesäll.

Skrifvaren i Catham. Mayor'n i S:t Albans.

SIMPCOX, en bedragare. Två mördare.

JACK CADE, en rebell.

GEORG BEVIS, JOHAN HOLLAND, DICK slagtare, SMITH linneväfvare, MICHEL m. fl., Cades anhängare.

ALEXANDER IDEN, en adelsman från Kent.

MARGARETHA, konung Henriks gemål.

LEONORA, hertiginna af Gloster.

GRETA JOURDAIN, en hexa.

Simpcox' hustru.

Herrar och damer, Supplikanter, åldermän, en
profoss, scheriff och betjenter, borgare, lärgossar,
falkenerare, soldater o. s. v.

SCENEN är i England.


FÖRSTA AKTEN. FÖRSTA SCENEN.

London. Ett praktrum i slottet.

(Fanfarer; derpå oboer. Från ena sidan komma konung
Henrik, hertigen af Gloster, Salisbury, Warwick
och kardinal Beaufort; från den andra komma drottning
Margaretha, förd af Suffolk; York, Somerset,
Buckingham m. fl. följa).

Suff. Som jag utaf ers konglig majestät,
 Då jag till Frankland drog, det uppdrag fick
 Att i ers konglig höghets stad och ställe
 Mig låta viga vid skön Margaretha;
 Så har uti den gamla staden Tours,
 Uti närvaro utaf kungarna
 I Frankrike och i Sicilien
 Och hertigarna Orleans, Calabrien,
 Bretagne och Alençon samt tolf baroner,
 Sju grefvar, tjugo vördiga prelater,
 Jag fyllt mitt uppdrag, blifvit vigd vid henne:
 Och underdånigt nu med böjda knän,
 I Englands och dess höga pärers åsyn,
 Jag lägger här min rätt till henne ned
 Uti ers nådes hand, som kroppen är
 Till stora skuggan som jag föreställde;
 Den bästa gåfva nånsin grefve gaf,
 Den skönsta drottning nånsin konung äktat.

K. Henr. Stig upp! -- Välkommen, drottning Margaretha!
 Jag kan ej ömmare min kärlek visa,
 Än med en ömhets kyss. -- Du lifsens Gud,
 Förläna mig ett fromt, tacknämligt hjerta!
 Ty du mig gaf i detta sköna anlet
 Ett jordiskt himmelrike för min själ,
 När kärleks samdrägt enar våra tankar.

Marg. Min höga make, Englands store kung,
 Den sammanvaro som min själ har haft --
 Så dag som natt, i drömmar och i vaka,
Vid hofvets gillen och vid rosenkransen --
 Med er, min aldrakäraste gemål,
 Mig gifver mod min konung till att helsa
 Enfaldeligt, så godt som jag förstår
 Och fröjdfullt hjerta mäktigt är att tolka.

K. Henr. Jag redan hänryckt blef af hennes åsyn;
 Men det behag och visdoms majestät
 Som pryda hennes ord, de ha förvandlat
 I ljufva glädjetårar min beundran:
 Så öfverfullt mitt hjerta är af fröjd. --
 J lorder, helsen nu min brud välkommen!

Alla. Vårt Englands lycka, Margaretha lefve!

Marg. Vi tacka eder alla!

Suff. Mylord protektor, om det er behagar,
 Här äro fredsartiklarna, som slötos
 Emellan Englands kung och Frankrikes,
 På nitton månader som aftaldt blifvit.

Glost.

(Läser). "Imprimis hafva konungen af Frankrike,
Carl, och William de la Poole, konung Henriks af
England ambassadör, öfverenskommit: att förbemälte
Henrik skall till äkta taga fröken Margaretha, dotter
af Reignier, konung af Neapel, Sicilien och Jerusalem,
samt kröna henne till drottning af England innan den
trettionde nästkommande Maj. Item, att hertigdömet
Anjou och grefskapet Maine skall frigifvet samt till
konungen hennes fader öfverlemnadt varda." --

K. Henr. Hvad nu, min onkel?

Glost. Dyre kung, förlåt!
 Ett plötsligt ondt, som tränger mig till hjertat
 Och skymmer ögat, hindrar mig att läsa.

K. Henr. Min onkel Winchester, jag ber er, fortfar.

Kard.

(Läser). "Item hafva högstdesamme
öfverenskommit, att hertigdömena Anjou och Maine skola
frigifna och konungen hennes fader öfverlemnade varda,
samt att hon på konungens af England egen bekostnad
skall öfversändas, och det utan hemgift."

K. Henr. Beviljadt! -- Lord markis, böj nu ditt knä:
Vi nämne dig till förste hertig Suffolk
 Och spänna svärdet vid din sida. --
 Min frände York, vi er entlediga
 Från ert regentskap uti Frankrike,
 Tills nitton månar lupit ut till fullo. --
 Tack, onkel Winchester, Gloster, York och Buckingham,
 Somerset, Salisbury och Warwick;
 Vi tacka eder alla för den gunst,
 Med hvilken ni vår drottning tagit mot.
 Kom, låt oss gå och sörja för att hon
 Så fort som möjligt måtte blifva krönt.

(Konungen, drottningen och Suffolk gå).

Glost. J tappre pärer, Englands pelare,
 För er må Humphrey lasta af sin sorg
 Och eder sorg och hela landets sorg.
 Hvad? gaf min broder Henrik bort sin ungdom
 Och mod och penningar och folk i krigen?
 Låg han så ofta under öppen himmel
 I vinterfrost och glödgad sommarhetta
 För att sitt arf, det franska riket, vinna?
 Och fick min broder Bedford hufvudbry,
 Att Henriks vinningar med statskonst skydda?
 Och fick ni, tappre York och Buckingham,
 Salisbury, Somerset och store Warwick,
 I Normandie och Frankland djupa skråmor?
 Och har min onkel Beaufort och jag sjelf
 Med hela detta rikes lärda statsråd
 Så länge grubblat, både sent och bittid'
 Vid rådets bord, med tvister fram och åter
 Om hur man bäst de Franske skulle tukta?
 Och blef hans majestät uti sin barndom
 Krönt i Paris till trots för fienden?
 Skall sådan möda, sådan ära dö?
 Och Henriks segrar, Bedfords vaksamhet
 Och edra bragder, våra rådslag dö?
 J Englands pärer, denna fred är skamlig,
 Och högst förderfligt detta äktenskap!
Det plånar edra namn ur ryktets bok,
 Raderar bort er äras minnesskrifter,
 Utplånar minnet om ett kufvadt Frankland,
 Förintar allt, som om det aldrig varit!

Kard. Hvi talar du så häftigt, bästa frände,
 Och demonstrerar så omständeligt?
 Frankland är vårt; vi skola det behålla.

Glost. Ja, vi behålla det, om vi det kunna;
 Men nu är det för oss omöjlig sak,
 Ty Suffolk, den nybakta hertigen
 Som styr och ställer, bortskänkt Maine och Anjou
 Till tiggarkungen Reignier, hvars titel
 Så illa passar till hans tomma pung.

Sal. Nå, vid hans död som för oss alla dog!
 Då har han bortskänkt Normandiets nycklar: --
 Men Warwick, tappre son, hvi gråter du?

Warv. Af sorg att de ej kunna återtagas;
 Ty om det stode till, så göt jag ut
 Med svärdet blod, men ej med ögat tårar.
 Anjou och Maine! Jag båda sjelf har tagit,
 Med denna arm jag dem eröfrat har,
 Och ger man nu de land jag vann med blod
 Tillbaks igen med fridens söta ord?
 Mort Dieu!

York. Må Suffolk blifva qväfd, han har förmörkat
 Vårt tappra Englands stora hjelterykte.
 Förr skulle Fransmän rifvit ut mitt hjerta,
 Än jag beqvämt mig till ett slikt förbund.
 Så vidt jag vet, ha Englands kungar städse
 Med sina hustrur stora summor fått;
 Men Henrik pungar ut med egna medel,
 För att en hustru få som intet har.

Glost. Ett hyggligt puts och aldrig spordt förut,
 Att Suffolk har för hennes kost och täring
 Ej mindre än en femtondel begärt.
 Hon kunde gerna dröjt i Frankrike
 Och svultit uti Frankrike, men ej --

Kard. Mylord af Gloster, ni förifrar er;
 Det var hans majestäts, vår konungs vilja.

Glost. Mylord af Winchester, jag känner er;
 Det icke är mitt tal som er misshagar,
 Men jag er står i vägen, tycker ni.
 Groll måste ut: högfärdiga prelat,
 Jag ser din ilska; om jag dröjer här,
 Så börja våra gamla trätor åter. --
 Farväl, mylords; och minnens, att jag spått,
 Att Frankrike går innan kort förloradt. (Går).

Kard. Der går protektorn bort i vredesmode.
 Att han min ovän är, det veten J,
 Ja, ovän till och med emot er alla,
 Och, som jag fruktar, sjelfva kungen gramse.
 Besinnen, att han är en prins af blodet
 Och Englands presumtiva thronarfvinge;
 Om Henrik gift sig till en kejsarkrona
 Och vesterns alla rika kungadömen,
 Så skulle det ej heller smakat Gloster.
 God' herrar, låten ej hans hala ord
 Förhexa edra hjertan; varen kloka.
 Om också menigheten gynnar honom
 Och kallar honom "gode hertig Gloster,"
 Och klappar händerna och skriker högljudt:
 "O Jesu statt hans konglig höghet bi,
 Bevare Gud vår gode hertig Humphrey!"
 Så fruktar jag, till trots för detta smicker,
 Att han oss blir eb mäkta svår protektor.

Buck. Hvi skall han då vår konung protegera,
 Som sjelf är myndig till att styra riket?
 Hör, Somerset, förena er med mig
 Och allihop med hertigen af Suffolk --
 Vi skjutsa qvickt lord Humphrey från sin plats.

Kard. Det är en vigtig sak och tål ej uppskof;
 Jag går till hertigen af Suffolk genast. (Går).

Som. Min frände Buckingham, fast Humphreys stolthet
 Och höga värdighet oss gör förtret,
Så aktom dock uppå den stolta presten;
 Hans oförskämdhet mer odräglig är
 Än alla prinsars uti hela landet.
 Om Gloster sättes af, blir han protektor.

Buck. Jag eller du, min frände, får den platsen,
 Till trots för hertigen och kardinalen.

(Buckingham och Somerset gå).

Sal. I högfärds spår går ständigt ärelystnad.
 Då dessa strafva för sin egen vinning,
 Så höfves oss att sträfva för vårt land.
 Jag aldrig annat sett än hertig Humphrey
 Sig uppfört som en äkta adelsman.
 Men ofta har jag sett den stolta presten --
 Mer lik en krigsknekt än en andans man,
 Och stursk som om han vore allas herre --
 Förbanna sig och svära, fara fram
 Som det ej passar sig för öfverheten. --
 Warwick, min son, mitt stöd på gamla dar,
 Ditt mod, din jemnhet och din sparsamhet
 Ha dig förvärfvat menighetens ynnest
 I närmsta rummet efter hertig Humphrey. --
 Och, broder York, din tapperhet i Irland,
 Der du rebellerna till lydnad tvang,
 Och dina bragder midt i Franklands hjerta,
 Der du i kungens ställe var regent,
 Ha gjort dig fruktad och af folket ärad: --
 Förenom oss för allmänt väl och qväsom,
 Så mycket som det står uti vår makt,
 Så kardinalens öfvermod som Suffolks
 Samt Buckinghams och Somersets parti;
 Och hjelpom Gloster efter all förmåga,
 Så länge han för landets bästa verkar!

Warw. Gud hjelpe mig, så sant jag England älskar
 Och älskar fosterlandets gagn och bästa!

York. Det samma säger York med största skäl.

Sal. Låt oss nu skynda; dröjsmål bringar men.

Warw. Om men ni talar; Maine förloradt är,
Det Maine som Warwick vann förutan men
 Och skulle till sin sista pust försvarat;
 Ni talade om men, jag mente Maine
 Som jag skall vinna eller fara hän.

(Warwick och Salisbury gå).

York. Anjou och Maine man gifvit åt de Franske;
 Paris förloradt! Hela Normandie
 Står också då på vippen att förloras;
 Suffolk har slutat fredsartiklarna
 Med pärers bifall; Henrik är belåten
 Att hafva bortbytt tvenne hertigdömen
 Emot en liten hertigs fagra dotter.
 Jag klandrar icke dem; hvad rör det dem?
 Hvad de ha gifvit bort är ditt, ej deras.
 En tjuf kan sälja gods till underpris,
 Och köpa vänner och traktera skökor.
 Och lefva som en prins tills allt är slut;
 Men rätta ägarn står på afstånd dyster
 Och gråter bittert, vrider sina händer
 Och rister hufvudet, och ser med harm
 Hur bytet delas ut och släpas bort,
 Och djerfs, utsvulten, ej sitt eget röra.
 Så sitter York och sina tänder skär,
 I det hans land man pantar bort och säljer.
 Mig tycks, att England, Frankrike och Irland
 Så sammanhänga med mitt kött och blod,
 Som förr med unge Meleagers lif
 Den olycksbranden, som Althea tände.
 Anjou och Maine till Fransmän skänkta bort!
 Fördömdt! Ty jag på Frankrike har hoppats
 Så väl som på vårt Englands rika jord.
 Den dag skall gry, då York sitt arf skall kräfva;
 Jag derför gör gemensam sak med Nevils'
 Och ställer mig med stolte Humphrey väl,
 Och, när det så bär till, jag fordrar kronan,
 Ty åt det gyldne målet sigtar jag;
 Ej stolte Lancaster min rätt skall röfva,
Ej föra spiran i sin barnahand,
 Ej bära diademet på sitt hufvud,
 Hvars presthumör ej passar för en krona.
 Var derför stilla, York, tills tid sig yppar;
 Pass på och vaka medan andra sofva,
 Och pejla lönligt du på statens djup,
 Tills Henrik, öfvermätt af brudgumsfröjder,
 Med dyrköpt drottning, och den stolte Humphrey
 Med Englands pärer komma uti gräl;
 Då vill jag lyfta högt min hvita ros,
 Hvars ljufva doft skall parfymera luften;
 Yorks vapen då skall svaja på min fana
 Till nappatag med huset Lancaster;
 Mig Henrik utan krus skall ge sin krona,
 Och ingen bokmal mer i England throna.
 (Går).


ANDRA SCENEN.

Sammastädes. Ett rum i hertigens af Gloster hus.

(Gloster och hertiginnan uppträda).

Hert. Hvi böjer min gemål sitt hufvud ned,
 Liksom ett kornax tyngdt af Ceres' gåfvor?
 Hvi rynkar store Humphrey ögonbrynen,
 Som om han bistert såg på verldens gunst?
 Hvi fäster du din blick på dunkla jorden
 Och stirrar på en fläck som bländar ögat?
 Hvad ser du der? Kung Henriks diadem,
 Infattadt i all verldens herrlighet?
 Om så det är, så stirra, kryp på näsan,
 Till dess ditt hufvud får den gyldne ringen.
 Räck ut din hand och grip det klara guldet: --
 Är den för kort? Jag skarfvar den med min;
 Och när vi båda två ha fått det fatt,
 Så lyfta vi mot himlen våra hjessor
 Och sänka aldrig mer så lågt vårt öga,
 Att jorden vi bevärdiga en blick.

Glost. Min bästa hustru, om din man du älskar,
 Så qväf de ärelystna tankars orm;
 Och må den tanken, om jag tänker argt
 Emot min kung och frände, fromme Henrik,
 Min sista tanke bli på denna jord!
 Min hemska dröm i natt har gjort mig dyster.

Hert. Hvad drömde du? Berätta; och till lön
 Jag vill min ljufva morgondröm förtälja.

Glost. Mig tycktes denna staf, mitt embetstecken,
 Blef bräckt i tu; jag mins ej utaf hvem,
 Men som jag tror, så var det kardinalen;
 Och på dess stumpar spetsade man upp
 Så Edmunds, hertigens af Somerset,
 Som hertigens af Suffolk hufvuden.
 Så drömde jag; Gud vet hvad det betyder.

Hert. Hå, ingenting, om ej att den som vågar
 I Glosters lustgård bryta af en qvist,
 Skall plikta med sitt hufvud för sin djerfhet.
 Men hör mig nu, min Humphrey, käre hertig:
 Mig tycktes, att jag majestätiskt satt
 Uti Westminster-dômen på den stolen,
 Der våra drottningar och kungar krönas,
 Och Henrik och Margretha böjde knä
 Och satte på mitt hufvud diademet.

Glost. Nej, hustru, nu jag måste banna dig;
 Högdragna fru, bortskämda Leonora!
 Är icke du den andra frun i riket,
 Protektorns hustru, älskad utaf honom?
 Och stå ej verldens fröjder dig till buds
 I högre mått, än dina tankar fatta?
 Skall du beständigt smida dina ränker
 För att din make störta och dig sjelf
 Från ärans tinnar ned till smäleks fot?
 Bort, bort, och låt mig icke höra mer!

Hert. Hvad nu, gemål! Blir du på Leonora
 Så ond, för det hon blott en dröm berättar?
Härnäst jag tiga vill med mina drömmar,
 Så slipper jag väl bannor.

Glost. Blif icke stött, jag är ju god igen.

(En budbärare kommer).

Budb. Mylord protektor, kungens vilja är
 Att ni till häst beger er till Sanct-Albans,
 Der deras majestäter hålla falkjagt.

Glost. Jag kommer. -- Går du med, min Leonora?

Hert. Ja, bästa man; jag följer dig på stund.
 (Gloster och budbäraren gå).
 Jag måste följa, får ej gå förut,
 Så länge Gloster är så låg till sinnes.
 Om jag var karl och förste prins af blodet,
 Jag skulle vräka dessa stötestenar
 Och gå min ban på hufvudlösa nackar;
 Ja, fast jag qvinna är, jag nog skall spela
 I lyckans granna skådespel min roll.
 Hvar är ni då, sir John? Kom fram, min vän;
 Här fins ej någon mer än du och jag.

(Hume kommer fram).

Hume. Bevare Gud ers konglig majestät!

Hertig. Ers majestät! Jag heter blott ers nåd.

Hume. Men med Guds nåd och hjelp och råd af Hume
 Skall snart er nådes-titel bli fördubblad.

Hertig. Hvad säger du? Har du i samråd varit
 Med Greta Jourdain, den förslagna hexan,
 Och Roger Bolingbroke, besvärjaren?
 Och vilja de åtaga sig min sak?

Hume. De hafva lofvat det, -- att visa er
 En ande manad upp från underjorden,
 Som mäktar att besvara alla frågor,
 Som eders höghet förelägger honom.

Hert. Nog! -- Jag på frågorna mig vill betänka.
 Så snart vi kommit åter från Sanct-Albans,
 Vi vilje skåda detta allt fullbordadt.
Se här din lön och gör dig lustig, Hume,
 Med dina bröder i det stora verket.

(Hertiginnan går).

Hume. Så skall då Hume med hertiginnans guld
 Sig göra lustig; lita mans på det!
 Men hör du, kära Hume, sätt lås för munnen
 Och tala ej ett ord, var tyst som muren!
 Det här det kräfver största hemlighet.
 Fru Leonora skänker mig sitt guld
 För det att jag skall bringa henne hexan.
 Ja, guld är bra, var hon ock sjelfva fan.
 Visst flyger guld till mig från andra kanter,
 Jag törs ej säga just från kardinalen
 Och den der nya hertigen af Suffolk,
 Men så jag tror det är; uppriktigt sagdt:
 De känna nådig fruns förnäma tankar
 Och hafva hyrt mig för att störta henne
 Och sätta hexeri i hennes hjerna.
 Det sägs "en riktig skälm sig hjelper sjelf,"
 Men jag får hjelpa kardina'n och Suffolk.
 Hume, akta du ditt skinn, du annars kunde
 Ett par besatta skälmar kalla dem.
 Så är det fatt; och så till slut jag rädes,
 Att skälmen Hume skall störta hertiginnan.
 Och fälles hon, så faller Humphrey ock;
 Gå hur det vill, så får jag pengar dock. (Går).


TREDJE SCENEN.

Ett rum i slottet.

(Peter och flere med suppliker).

1 Supp.

God' herrar, låt oss hålla oss framme;
mylord protektorn kommer i ögonblicket förbi här,
och då kan vi lemna fram våra suppliker skrifteligen.

2 Supp.

Ja, Herren beskydde honom, ty
han är en beskedlig karl; Jesus välsigne honom!

(Suffolk och drottning Margaretha uppträda).

1 Supp.

Der kommer han, tror jag, och
drottningen med honom; jag skall bli den första,
lit på det

2 Supp.

Tillbaka, du narr! Det är hertigen af
Suffolk och inte lord protektorn.

Suff.

Hvad nu, karl? Vill ni mig någonting?

1 Supp.

Jag ber er, mylord, förlåt mig: jag tog er
för mylord protektorn.

Drottn.

(Läser öfverskriften). "Till mylord
protektorn!" Äro edra suppliker till hans
herrlighet? Låt mig se dem: hvad innehåller din?

1 Supp.

Den är, med ers nådes tillåtelse,
ställd emot John Goodman, lord kardinalens
tjenare, för det att han förhåller mig mitt hus,
min jord, min hustru och alltihop.

Suff.

Din hustru också? Det var min sann något
närgånget. -- Hvad innehåller er supplik? -- Hvad
vill det säga? (Läser). "Emot hertigen af Suffolk,
för det han låtit inhägna Melfords allmänning." --
Hvad nu, herr skurk!

2 Supp.

Ack, herre, jag är bara en
stackars supplikant för hela vårt borgerskap.

Pet.

(Räcker fram sin supplik). Emot min mästare
Thomas Horner, för det han har sagt, att hertigen af
York är rättmätig arfvinge till kronan.

Drottn.

Hvad säger du? Har hertigen af York sagt,
att han är rättmätig arfvinge till kronan?

Pet.

Att min mästare är det? Nej sannerligen; det
var min mästare som sad', att han var det, och att
kungen var en usurpator.

Suff.

Hör hit! (Betjenter komma in). Tag den här
karlen i förvar och skicka genast en rättstjenare
efter hans mästare, -- vi skola vidare höra er i saken
inför konungen.

(Betjenterna gå med Peter).

Drottn. Och J som söken ödmjukt protektion
 Inunder lord protektorns nådevingar,
 Begynnen om igen och söken honom.
 (Rifver sönder supplikerna).
 Bort, edra slynglar! Suffolk, låt dem gå.

Alla.

Kom, låt oss gå! (Supplikanterna gå).

Drottn. Mylord af Suffolk, säg, är detta seden,
 Är detta skicket här vid Englands hof?
 Är detta styrseln här på Britters ö,
 Och detta Albions konungs herskarmakt?
 Hvad? Skall kung Henrik stå till evig tid
 Som myndling under denna buttra Gloster?
 Skall jag till rang och titel drottning heta
 Och vara dock en hertigs undersåte?
 Hör, Poole, jag säger dig, då du i Tours
 Till ära för min kärlek bröt en lans
 Och hjertat stal från alla franska damer,
 Då trodde jag kung Henrik var din like
 I mod och artighet och kroppsgestalt;
 Men all hans håg nu står till helighet
 Och till att räkna paternosterkulor;
 Hans hjeltar är profeter och apostlar,
 Hans vapen bibelspråk, hans rännarbana
 Bokkammaren, och stela kopparbilder
 Af helige Guds män hans kärestor.
 Konklaven borde just till påfve välja'n
 Och släpa honom af till Rom och sätta
 Uppå hans hufvud den tredubbla kronan;
 Det skulle passa just hans helighet.

Suff. Var lugn, min fru; liksom jag orsak var
 Att ni till England kom, så skall jag ock
 I England ställa er tillfreds fullkomligt.

Drottn. Och utom den högfärdiga protektorn
 Vi hafva ju den dryga presten Beaufort
 Och Somerset och Buckingham och York,
 Den buttra karln; den minsta utaf dessa
 Förmår i England mer än kungen sjelf.

Suff. Och den af dem som allramest förmår
 Förmår så mycket ej som slägten Nevil:
 Ej simpla pärer äro grefvarna
 Af Salisbury och Warwick.

Drottn. Alla dessa
Förarga mig så mycket ej som hon,
 Protektorns hustru, den förnäma damen.
 Hon drar till hofs en svans af fruar jemt,
 Mer lik en kejsarinna än en hustru
 Till hertig Humphrey; hvarje främling tager
 Vid hofvet henne ju för drottningen.
 Hon bär en hertigs inkomst på sin gördel
 Och gäckas i sitt hjerta åt vårt armod;
 Skall jag då ej upplefva hämd på henne,
 Den der förakteliga knaper-frun?
 Hon skröt bland sina tärnor häromdagen
 Att släpet uppå hennes sämsta kjortel
 Var mera värdt än allt mitt faders land
 Tills Suffolk för hans dotter skänkte honom
 Två hertigdömen.

Suff. Nådigaste fru,
 Jag har en snara sjelf för henne lagt
 Och satt en flock med qvitterfoglar ut,
 Som skola locka henne att slå ned,
 Så att hon aldrig flyger upp igen.
 Låt henne vara; hör mig nu, min fru,
 Jag är så djerf att gifva er ett råd:
 Om också ej vi lida kardinalen,
 Så skola dock med lorderna och honom
 Gemensam sak vi göra, intill dess
 Vi störtat hertig Humphrey uti onåd.
 Hvad York beträffar, skall den der suppliken
 Ej synnerligen verka till hans bästa;
 Så småningom vi rota alla ut,
 Och ni skall sjelf ett lyckligt roder styra.

(Konung Henrik uppträder; York och Somerset i
samtal med honom. Hertigen och hertiginnan af Gloster,
kardinal Beaufort, Buckingham, Salisbury och
Warwick).

K. Henr. Mylords, det rör mig icke hvem det blir:
 York eller Somerset; det gör mig lika.

York. Om York i Frankland fört sig illa upp,
 Så må regentskap honom vägradt blifva.

Som. Om Somerset den platsen ej är värdig,
 Så blifve York regent och jag ger vika.

Warw. Om ni är värdig eller ej, ers nåd,
 Är icke frågan; York är värdigast.

Kard. Du stolte Warwick, tig när förmän tala.

Warw. J fält är ej en kardinal min förman.

Buck. Här äro alla dina förmän, Warwick.

Warw. Warwick kan bli den främste af dem alla.

Sal. Tig, son; -- och säg mig, Buckingham, ett skäl
 Hvi Somerset här föredragas skulle.

Drottn. Jo, för att kungen så vill hafva det.

Glost. Hans majestät är gammal nog, min fru,
 Att rösta sjelf, det är ej qvinfolks-göra.

Drottn. Om han är gammal nog, hvi skall ni då
 Protektor vara åt hans herrlighet?

Glost. Min fru, jag är protektor öfver riket;
 När han behagar, lemnar jag min plats.

Suff. Så lemna den och styr ditt öfvermod;
 Allt sedan du blef kung, -- och hvem är kung,
 Om icke du? -- har staten jemt förfallit;
 På andra sidan hafvet Dauphin segrat,
 Och alla rikets ädlingar och pärer
 Ha blifvit slafvar åt din envåldsmakt.

Kard. Du pinat folket; kleresiets kassor
 Du tunna gjort med dina pressningar.

Som. Din hustrus grannlåt och din byggnadsvurm
 Ha kostat staten oerhörda summor.

Buck. Din grymhet i behandlingen af brottmål
 Har öfverskridit lagens bud och lemnat
 Dig sjelf i lagens våld.

Drottn. Om blott din handel
 Med statens embeten och franska städer
 Så vore känd, som den är svåra misstänkt,
 Så skulle snart du springa utan hufvud.

(Gloster går. Drottningen släpper sin solfjäder).
Tag upp solfjädern! Hör du ej, min docka?
 (Ger hertiginnan en örfil).
 Ha! var det ni, min fru? jag ber om ursäkt.

Hert. Just jag, du din högfärdiga Fransyska!
 Om jag ditt sköna anlet finge nå.
 Jag satte mina tio budord dit.

K. Henr. Min bästa tant, var lugn; det var ett misstag.

Hert. Ett misstag! Se dig för, min kära kung,
 Ty annars vyssjar hon dig som ett barn;
 Om också karlar icke hafva byxor,
 Så tar dock Leonora icke stryk. (Hertiginnan går).

Buck. Lord kardinal, jag följer Leonora
 Och ger på Humphrey akt, hur han beter sig;
 Nu är hon retad; sporre ej behöfs,
 Hon galopperar nog ändå åt fanders. (Buckingham går).

(Gloster kommer tillbaka).

Glost. Mylords, då nu jag svalat af min vrede
 Med att ett hvarf spatsera kring qvarteret,
 Så är jag färdig att om statsvärf tala.
 Hvad edra falska klagomål beträffar,
 Bevisa dem och dömme lagen mig.
 Dock vare Gud så nådig mot min själ,
 Som jag af hjertat älskar kung och land!
 Men nu till saken som vi ha för händer: --
 Min kung, jag tror, att York är skickligast
 Att bli regent uti det franska riket.

Suff. Men låt mig, innan vi till valet skrida,
 Med skäl af icke ringa kraft bevisa,
 Att York är minst af alla dertill skicklig.

York. Och hvarför är jag icke skicklig, Suffolk?
 Jo, först och främst för det jag dig ej smickrar,
 Och sedan, om jag blir till platsen utnämnd,
 Skall hertig Somerset mig hålla här
 Förutan order, pengar och mundering
 Tills Dauphin vunnit Frankrike tillbaka.
 Så fick jag sist på honom stå och vänta
 Till dess Paris var utsvält och förloradt.

Warw. Han talar sant; en skändligare handling
 Har ej förrädare i landet gjort.

Suff. Envise Warwick, tig!

Warw. Du högfärds afbild,
 Hvi skall jag tiga?

(Suffolks betjenter föra in Horner och Peter).

Suff. Jo, här står en man
 Som är anklagad för förräderi;
 Gud gifve hertig York sig kunde fria!

York. Hvem vågar kalla York förrädare?

K. Henr. Hvad tror du, Suffolk? Hvilka äro dessa?

Suff. Min konung, denna karl har klagat an
 Sin mästare för högförräderi,
 Ty han har sagt att Richard, hertig York,
 Rättmätig arfving är till Englands krona,
 Och att ers majestät är usurpator.

K. Henr. Säg, karl, om du har sådant sagt?

Horn.

Med ers majestäts tillåtelse, jag har aldrig
hvarken tänkt eller sagt sådant; Gud är mitt vittne
att jag är falskeligen anklagad af den skurken.

Pet.

(Håller fingrarna i vädret). Vid dessa tio
benstumpar, ädle herrar, svär jag på att han så har
sagt till mig på vindskammaren häromafton, då vi
höllo på att polera hertig Yorks rustning.

York. Gemena handtverkslymmel, falska snusker,
 Jag vill ditt hufvud hafva för din lögn. --
 Jag beder eders konglig majestät,
 Låt honom lagens hela stränghet känna.

Horn.

Ack, mylord, jag vill gerna låta hänga mig, om
jag sagt något sådant. Min anklagare är min lärgosse,
och då jag häromdagen agade honom, svor han på sina
knän att han nog skulle hitta mig; det har jag goda
vittnen på. Ers majestät, vräk icke bort en hederlig
karl, för det att en skurk anklagat honom.

K. Henr. (Till Gloster). Hur skola detta rättsligen vi dömma?

Glost. Så här bör domen bli, om jag får säga.
 Att Somerset blir Frankrikes regent,
 För det att York är misstänkt uti detta.
 Och sätt åt dessa karlar ut en dag
 Till envig på en dertill läglig plats,
 Ty han har vittne på sin lärlings ondska:
 Så dömer Humphrey; detta allt med rätta.

K. Henr. Så må det bli. Mylord af Somerset,
 Vi nämna er till Frankrikes regent.

Som. Ers majestät, jag tackar underdånigst.

Horn. Jag är till envig när som helst beredd.

Pet.

Ack, nådige herre, jag kan inte fäkta; för Guds
skull, förbarma er öfver mig! Menniskors ondska är
väldig emot mig. -- Ack, herre, var mig nådig! Jan
kan inte stöta en endaste stöt: -- herre jemini! --

Glost. Skurk, fäkta skall du eller också hänga.

K. Henr. Bort, fängsla dem, och envigsdagen skall
 Den sista dagen bli i nästa månad. --
 Kom, Somerset, du måste resa af.

(De gå).


FJERDE SCENEN.

Hertigens af Gloster trädgård.

(Greta Jourdain, Hume, Southwell och Bolingbroke
uppträda).

Hume.

Kom, godt folk; hertiginnan väntar på
uppfyllandet af edra löften, skall ni veta.

Bol.

Det äro vi beredda på, herr Hume. Vill hennes
nåd se och höra våra besvärjelser?

Hume.

Visst vill hon det; hon är inte rädd af sig,
skall ni tro.

Bol.

Nej, jag har hört sägas, att hon är ett
fruntimmer med oöfvervinnerlig själsstyrka; men bäst
vore det, herr Hume, om ni hölle henne sällskap
deruppe, medan vi syssla här nere; och så ber jag
er, att ni i Guds namn vill gå er väg och lemna oss.

(Hume går).
Mor Jourdain, lägg er framstupa och kryp på
jorden. John Southwell, läs du och låt oss börja
vårt arbete.

(Hertiginnan visar sig på en altan).

Hert. Bra, mina vänner; välkomna, allesamman. Nu
till verket, ju förr dess heldre.

Bol. Haf tålamod! En trollkarl vet sin tid.
 Djup natt, svart natt och dyster midnatts timma,
 Den tid då Troja blef i lågor satt,
 Den tid då uggla skriker, bandhund tjuter,
 Och spöken gå och andar spränga grafven,
 Den tiden passar bäst för vårt bestyr. --
 Sitt ner och var ej rädd, min fru; vi binda
 I helig krets de andar som vi mana.

(De göra sina ceremonier och rita
trollkretsen. Bolingbroke eller Southwell läser:
conjuro te etc. Det dundrar och blixtrar förfärligt;
derpå stiger anden upp).

And. Adsum.

G. Jourd. Asmath!
 Vid Gud, den evige, hvars namn och makt
 Du bäfvar för, besvara mina frågor;
 Ty förr'n du svarat, släpper jag dig icke.

And. Spörj hvad du vill! -- O, att det vore slut!

Bol. (Läser ur ett papper). Om kungen först. Hur skall det gå med honom?

And. Den hertig lefver än, som Henrik sätter af,
 Men öfverlefver honom, dör för svärd.

(Allt efter som anden talar, skrifver Southwell upp svaret).

Bol. Hvad öde väntar hertigen af Suffolk?

And. Han kommer ut för skepparnöd och dör.

Bol. Hvad skall det hända hertig Somerset?

And. Han vakte sig för borgar;
 Säkrare han är på sandig slätt,
 Än der höga borgar stånda.
 Håll upp! Jag härdar icke längre ut.

Bol. Sjunk ned i mörker och i svafvelsjön!
 Vik hädan, lede djefvul!

(Dunder och blixt; anden sjunker ned).

(York och Buckingham komma hastigt in med vakt).

York. Tag fast förrädarne och hela byket.
 Vi knepo dig ju qvickt, du gamla hexa. --
 Ni här, min fru? Så konungen som landet
 För detta streck er äro högst förbundna;
 Mylord protektorn utan tvifvel skall
 För ert besvär er löna rikligen.

Hert. Det är så brottsligt ej, som ditt mot kungen.
 Förmätne pär, du hotar utan skäl.

Buck. Hå! utan skäl? Hvad kallar ni det här?
 (Visar henne papperet).
 För bort dem; sätt dem inom lås och bom
 Och hvar för sig; min fru, ni följer oss; --
 Tag henne med dig, Stafford!
 (Hertiginnan stiger ned från altanen).
 Nu komma edra småputs fram i dagen;
 Bort med dem alla!

(Vakten går med Southwell, Bolingbroke o. s. v.).

York. Lord Buckingham, ni lurat henne bra:
 En vacker plan och bra att bygga på!
 Se så, mylord; få se hur satan skrifver.
 Hvad står det här?
 "Den hertig lefver än, som Henrik sätter af,
 Men öfverlefver honom, dör för svärd."
 Fullkomligt riktigt,
 Aio te, Æacida, Romanos vincere posse.
 Låt se hvad följer:
 "Hvad öde väntar hertigen af Suffolk?"
 "Han kommer ut för skepparnöd och dör."
 "Hvad skall det hända hertig Somerset?"
 "Han vakte sig för borgar;
 Säkrare han är på sandig slätt,
 Än der höga borgar stånda."
Kom, kom, god' herrar!
 Med svårighet man kommer åt oraklen,
 Och svårligen man dem förstår.
 Nu kungen är på resa till sanct Albans,
 Åtföljd af denna värda damens man.
 Och dit skall denna nyhet hinna fram,
 Så fort som nånsin häst kan bära den;
 En ledsam frukost för mylord protektorn.

Buck. Tillåt mig, eders nåd, mylord af York,
 Att vara bud i hopp om min belöning.

York. Som ni behagar, bäste lord. -- Hör hit!
 (En betjent kommer).
 Bjud lorderna af Salisbury och Warwick
 Till morgon afton på supé hos mig.

(De gå).


ANDRA AKTEN. FÖRSTA SCENEN.

Sanct-Albans.

(Konung Henrik, drottning Margaretha. Gloster,
kardinalen och Suffolk uppträda med falkenerare,
som upphäfva jagtrop).

Drottn. Tro mig, mylords, att ej på många år
 Jag sett en bättre jagt på vattenfogel.
 Men, med förlof, det blåste strängt i dag,
 Jag håller hvad ni vill att Hans ej flugit.

K. Henr. Er falk, mylord, hur sköt den icke fart
 Och flög så högt utöfver alla andra! --
 Hur Gud är underbar i kreaturen!
 Så falk som menska flyga gerna högt.

Suff. Ers majestät, det är ej underligt
 Att lord protektorns falkar flyga högt;
 De känna nog sin herres höga tankar,
 Som flyga vida högre än en falk.

Glost. Det är en låg, oädel själ, mylord,
 Som icke svingar högre än en fogel.

Kard. Nej, hör man på! han högre vill än molnen.

Glost. Ja, kardinal; säg, vore det ej bra,
 Om eders nåd till himlen kunde flyga?

K. Henr. Till evig frid och fröjd och salighet!

Kard. Din himmel är på jorden; håg och tankar
 Till kronan stå, som är ditt hjertas skatt.
 Du farlige protektor, falske pär,
 Som sviker så din konung och ditt land!

Glost. Aj, kardinal, hur går det nu med presten?
 Tantæne animis cælestibus iræ?
 En klerk så het? Hör, onkel, dölj din ondska!
 Ni är ju helig nog att göra det.

Suff. Det är ej ondska; mer än jemnt sig passar
 En tvist så ärlig och en pär så dålig.

Glost. Som hvem, mylord?

Suff. Som ni, mylord protektor,
 Om lord protektorn ej tar illa upp.

Glost. Din fräckhet, Suffolk, är i England känd.

Drottn. Och din herrsklystnad, Gloster.

K. Henr. Tyst, jag ber,
 Och reta icke dessa vilda pärer;
 Välsignad den som stiftar frid på jorden!

Kard. Må jag välsignas för den frid jag stiftar
 Med svärdet mot den stolta lord protektorn!

Glost. (Afsides till kardinalen). Ack, vore det så väl, min fromma onkel!

Kard. (Afsides). Åh ja, om du det vågar.

Glost. (Afsides). Samla icke
 För denna sak anhängare ihop;
 Din egen kropp försvare hvad du sagt.

Kard. (Afsides). Ja, der du ej törs kny; men om du törs,
 Så möt i qväll vid parkens östra sida.

K. Henr. Hvad nu, god' herrar?

Kard. Tro mig, frände Gloster,
 Om ej din dräng så hastigt hejdat falken,
Så hade säkert jagten bättre gått. --
 (Afsides till Gloster). Ditt slagsvärd skall du taga med dig.

Glost. Godt, onkel.

Kard. (Afsides). Nu vet du ju? Vid parkens östra sida.

Glost. (Afsides). Jag kommer, kardinal.

K. Henr. Hvad är det, Gloster?

Glost. Vi tala blott om falkjagt, nådig herre. --
 (Afsides). Nu, vid Guds moder, prest,
 Jag skall tonsuren raka om på dig,
 Så vida ej min fäktarkonst mig sviker.

Kard. (Afsides). Medice te ipsum;
 Protektor, protegera du dig sjelf.

K. Henr. Stormvädret växer; så er vrede, lorder.
 Hur den musiken skär uti mitt hjerta!
 Hur skall man kunna hoppas harmoni,
 När slika strängar skorra; gode lorder,
 Låt mig få stifta frid emellan er.

(En af sanct Albans borgare kommer in och skriker "mirakel".)

Glost. Hvad är det der för buller?
 Säg, hvad mirakel är det nu på färde?

Borg. Ett mirakel, ett mirakel!

Suff. Så kom till kungen och förtälj miraklet.

Borg. Tänk att en stenblind karl har fått sin syn
 Vid helgonskrinet i sanct Albans kyrka,
 En karl som varit blind i all sin dar.

K. Henr. Vi prise dig, o Gud, som trogna själar
 I mörkret gifver ljus, i nöden tröst!

(Mayor'n af sanct Albans och hans medbröder
komma. Simpcox bäres af två karlar i en stol; hans
hustru och en stor hop folk följa).

Kard. Der komma borgare i procession
 För att den karlen ställa fram för er.

K. Henr. Hans fröjd är stor i denna jemmerdalen;
 Dock gifver synen frestelse till synd.

Glost. Ur vägen der! för honom fram till kungen;
 Hans majestät vid karlen tala vill.

K. Henr. Min vän, berätta oss hur allt gått till,
 På det att vi för dig må prisa herran;
 Säg, var du länge blind och ser du nu?

Simpc. Blind född, ers majestät!

Hust. Ja, det är visst och sant.

Suff. Hvem är den qvinnan?

Hust. Hans hustru, med ers nåds tillåtelse.

Glost. Hans mor ett bättre vittne hade varit.

K. Henr. Hvar är du född?

Simpc. I Berwick, norrut, nådigaste herre.

K. Henr. Stor nåd dig Gud bevisat, arma själ!
 Låt ingen dag och ingen natt förgå,
 Då du med bön och tack ej prisar Herran.

Drottn. Var det af andakt eller af en slump
 Som du till helgonskrinet kom, min vän?

Simpc. Pur andakt, herre Gud! väl hundra gånger
 Och flera till sanct Alban ropat mig
 I sömnen till och sagt: "Kom, Simpcox, kom
 Att bedja vid mitt skrin; jag skall dig hjelpa?"

Hust. Ja, dagens sanning; många, många gånger
 Har sjelf jag hört en röst på honom ropa.

Kard. Hvad, är du lam?

Simpc. Ack, ja, Gud hjelpe mig!

Suff. Hur blef du det?

Simpc. Jag föll ifrån ett träd.

Hust. Det var ett plommonträd.

Glost. Hur länge har du varit blind?

Simpc. Blind född, min herre.

Glost. Hvad? Och du klifver uti träd?

Simpc. Den enda gången; i min ungdoms dagar.

Hust. Ack, allt för sant! det fick han plikta för.

Glost. Du måtte tycka mycket, du, om plommon?

Simpc. Ack, hustru min ju ville sviskon ha;
 Då klef jag upp och vågade mitt lif.

Glost. Din skälm! Vi skola nog ta rätt på dig. --
 Få se ditt öga; blinka; se nu opp. --
 Än ser du icke riktigt, tror jag. --

Simpc. Jo, klart som dagen, lofvad vare Gud
 Och sanct Albanus!

Glost. Så; du säger det?
 Hvad färg har denna manteln?

Simpc. Röd, herre; röd som blod.

Glost. Fullkomligt riktigt; denna rocken då?

Simpc. Svart, svart som korpen.

K. Henr. Då vet du ock hvad färg som korpen har.

Suff. Och ändå har han aldrig sett en korp.

Glost. Men mången rock och mantel förr'n i dag.

Hust. Nej, aldrig förr'n i dag i all sin dar.

Glost. Säg mig, karl, hvad heter jag?

Simpc. Ack, herre, det vet jag inte.

Glost. Hvad heter han?

Simpc. Det vet jag inte.

Glost. Inte heller hvad han heter?

Simpc. Nej, sannerligen, herre.

Glost. Hvad heter du sjelf då?

Simpc. Sander Simpcox, till er tjenst, herre.

Glost. Sitt, Sander, der, du värsta lögnare
 I christenheten. Om du föddes blind,
 Så kunde du så väl vid namn oss nämna,
 Som nämna färgen uppå våra kläder.
 Syn skiljer färger, men att plötsligt så
 Dem alla nämna är omöjlig sak. --
 Mylords, sanct Alban här har gjort mirakel;
 Hvad tycker ni om den som kan den konsten
 Att hjelpa denna krymplingen på benen?

Simpc. Ack, herre, om ni det kunde!

Glost. Hör ni god' vänner i sanct Albans,
har ni någon profoss här i staden samt någon ting
som kallas piska?

Mayo. Ja, nådig herre, om ni befaller.

Glost. Skicka då efter en genast.

Mayo. Hör hit du! Spring genast efter profossen.

(Ett bud går).

Glost. Sätt nu fram en stol genast. (En stol sättes
fram). Om du nu vill slippa piskan, din slyngel, så hoppa
öfver den här stolen och spring din väg.

Simpc. Ack herre, jag kan ju icke stå för mig sjelf;
det är bara att pina mig förgäfves!

(Budet kommer tillbaka med profossen).

Glost. Nå, så skall jag väl hjelpa dig på benen; piska
honom, profoss, till dess han hoppar öfver stolen här.

Prof. Det skall jag göra, mylord. -- Se så, lymmel;
qvickt af med rocken.

Simpc. Ack herre, hvad skall jag göra? jag är ju inte
i stånd att stå på benen.

(När profossen gifvit honom ett slag, så hoppar
Simpcox öfver stolen och springer sin väg; folket
följer efter honom och ropar "ett mirakel!")

K. Henr. Ack Herre, huru länge tål du detta?

Drottn. Det lustigt var att se den skälmen springa.

Glost. Förfölj den skurken och för konan bort.

Hust. Ack, herre, vi gjorde det af pur nöd!

Glost. Låt piska dem igenom alla marknadsplatser till
dess de komma till Berwick, der de äro hemma.

(Mayor'n, profossen, hustrun m. fl. gå).

Kard. I dag har hertig Humphrey gjort mirakel.

Suff. Ja visst; han kom den lame till att springa.

Glost. Ni större underverk har gjort än jag;
 Fler städer lät ni springa på en dag.

(Buckingham kommer).

K. Henr. Hvad nytt, min gode frände Buckingham?

Buck. Mitt hjerta bäfvar att berätta det.
 En hop af uselt pack och nedrigt slödder
 Har under skydd och medarbetande
 Af Leonora, lord protektorns fru,
 Som för befälet öfver hela ligan,
 Mot er regering öfvat arga svek
 I hop med hexor och besvärjare;
 Vi hafva gripit dem på gerningen,
 Då onda andar fram de manade
 Och sporde om kung Henriks lif och död,
 Samt flere herrars som i rådet sitta,
 Hvarom utförligt ni skall underrättas.

Kard. (Afsides till Gloster).
 Då lär väl er gemål, mylord protektor,
 Få resa af till London; denna nyhet
 Har säkert omvändt spetsen på ert svärd;
 Nu kan ni visst ej möta mig på timman.

Glost. Högdragna prest, o kränk ej så mitt hjerta!
 Af sorg och qval är all min kraft förkrossad,
 Och så förkrossad viker jag för dig
 Så väl som för den sämsta dräng i landet.

K. Henr. O Gud, hvad ofärd stifta ej de onda
 Och hopa så på egna hjessor hämden!

Drottn. Se, Gloster, fläckarna i eget bo:
 Om du är fläckfri sjelf, så har du ro.

Glost. Hvad mig beträffar, Gud mitt vittne är
 Hur jag mitt land och konung håller kär;
 Jag vet ej hur min hustru sig betett;
 Det gör mig sorg att höra hvad jag hört.
 Hon ädel är, men om hon har förglömt
 Sin dygd och heder uti sådant sällskap,
 Som fläckar liksom beck en adlig ära,
 Så må hon aldrig mer mig komma nära.
 Till lagens näpst hon flykte ur min famn,
 Då så hon skändat Glosters ädla namn.

K. Henr. Godt; denna natt vi vilja dröja här;
 I morgon vi till London återvända.
 Der vilja saken noga vi begrunda
 Och ställa dessa nidingar till ansvar;
På lagens säkra vågskål allt skall pröfvas,
 Ben ståndar fast och ingen väld skall öfvas.

(Trumpeter. Alla gå).


ANDRA SCENEN.

London. Hertigens af York trädgård.

(York, Salisbury och Warwick uppträda).

York. Nu är vår simpla måltid slut, mylords;
 Tillåten mig att under dessa hvalf
 För egen säkerhet rådfråga er
 Om edra tankar om min rättighet,
 Som är osvikelig, till Englands krona.

Sal. Jag längtar att till fullo saken höra.

Warw. Begynn, min bästa York; och har du rätt,
 Så kan du öfver Nevils slägt befalla.

York. Så hör: --
 Den tredje Edvards söner voro sju:
 Först Edvard, prins af Wales, den svarta prinsen;
 Den andre, William Hatfield, och den tredje
 Lionel, hertig Clarence; efter honom
 Kom John af Gaunt, hertig af Lancaster;
 Den femte, Edmund Langley, hertig York;
 Den sjette, Thomas Woodstock, hertig Gloster,
 Och William utaf Windsor var den sjunde.
 Den svarta prinsen före fadren dog
 Och hade blott den enda sonen Richard,
 Som efter tredje Edvard kom på thronen
 Tills Henrik Bolingbroke af Lancaster,
 Den äldsta sonen utaf John af Gaunt,
 Och krönt och kallad fjerde konung Henrik,
 Grep spiran, satte af en laglig konung
 Och skickade hans arma drottning bort
 Till Frankland, hvarifrån hon hade kommit,
 Och honom uti fängelse i Pomfret,
Der, som ni vet, den gode Richard blef
 På ett förrädiskt vis om lifvet bragt.

Warw. Hvad hertigen har sagt är sant, min far;
 Så huset Lancaster har vunnit kronan.

York. Den nu med våld, men ej med rätt de bära,
 Ty när den äldsta sonens arfving dött,
 Så går ju kronan till den närmaste
 Af Edvards söner och hans arfvingar.

Sal. Men William Hatfield hade ingen arfving.

York. Den tredje sonen, hertigen af Clarence, --
 Från honom räknar jag min rätt till kronan --
 En dotter hade som Philippa hette;
 Hon gifte sig med Edmund Mortimer,
 Som grefve var af March, och denne Edmund
 Blef far till Roger, grefve utaf March,
 Som födde Edmund, Anna och Lenora.

Sal. Den Edmund gjorde under Bolingbroke,
 Som jag har läst, en gång på kronan anspråk
 Och hade blifvit konung, om Glendower
 Ej hållit honom fången till hans död.
 Men vidare!

York. Hans äldsta syster Anna,
 Min mor, som arfving var till Englands krona,
 Med Richard, grefve Cambridge, gifte sig;
 Och han var son af Edmund utaf Langley,
 Den femte sonen utaf konung Edvard.
 Från henne är min rätt; hon arfving var
 Till Roger, grefve March, som var en son
 Af Mortimer som äktade Philippa,
 Prins Lionels af Clarence enda barn.
 Och derför -- om den äldre sonens ätt
 Skall gå framför den yngres -- är jag kung.

Warw. Ja, ingenting är mera klart än detta.
 Ty Henriks anspråk gå från John af Gaunt,
 Den fjerde sonen; Yorks ifrån den tredje.
 Så länge Lionels af Clarence ätt
 Ej utdöd är, bör ingen ann' regera;
Den lefver än, den blomstrar uti dig
 Och dina söner, stammens friska grenar. --
 Nu, fader Salisbury, vi böja knä
 Och äro här på enslig ort de första
 Som gifva helsning åt vår rätta konung
 Med äran af hans börd och rätt till kronan.

Båda. Lefve kung Richard, Englands suverän!

York. Vi tacke er; dock är jag ej er konung,
 Förr'n jag är krönt, och förr'n mitt svärd är fläckadt
 Af hjerteblod ur huset Lancaster;
 Och det bör ej så hastigt gå till väga,
 Men med försigtighet och uti löndom.
 Gör ni som jag i dessa farans dagar:
 Vi låts' ej märka Suffolks öfvermod
 Och Beauforts högfärd, Somersets förakt
 Och hertig Buckingham och hela ligan,
 Till dess de hafva hjordens herde snärjt,
 Den dygdesamma prinsen, hertig Humphrey;
 Det söka de och finna, bäst de söka,
 Sin egen död, om York kan profetera.

Sal. Mylord, nu känna vi er mening fyllest.

Warw. Mitt hjerta säger mig, att grefve Warwick
 Skall göra hertig York till kung en gång.

York. Och, Nevil, detta säger jag mig sjelf:
 Att Richard skall en gång gref Warwick göra
 Till närmsta mannen efter Englands kung.

(De gå).


TREDJE SCENEN.

London. En domaresal.

(Trumpeter. Konung Henrik, drottning
Margaretha, Gloster, York, Suffolk och Salisbury
uppträda. Hertiginnan af Gloster, Greta Jourdain,
Southwell, Hume och Bolingbroke införas under
bevakning).

K. Henr. Kom fram, fru Leonora Cobham, Glosters hustru.

Inför din Gud och oss din synd är stor;
 Förnim hur lagen dömer dig för synder
 Som, efter skriftens ord, förtjena döden. --
 Ni fyra, bort till fängelset igen
 Och derifrån till afrättsplatsen; hexan
 I Smithfield brännas skall till kol och aska,
 De andra tre i galge skola strypas. --
 Ni hertiginna, som af adel är,
 Skall uppå lifstid äran bli förlustig
 Samt efter trenne dagars kyrkoplikt
 I landsflykt lefva i ert eget land
 Med sir John Stanley uppå öen Man.

Hert. Välkommen flykt! Välkommen vore död!

Glost. Du ser, att lagen dömt dig, Leonora;
 Det står ej i min makt att fria dig. --
 (Hertiginnan och de öfriga fångarna gå med vakt).
 I ögat svälla tårar, sorg i hjertat.
 Ack, Humphrey, denna skam på gamla dar
 Med sorg ditt hufvud föra skall i grafven! --
 Jag er besvär, min kung, låt mig få gå;
 Min sorg behöfver tröst, min ålder ro.

K. Henr. Håll, Humphrey, hertig Gloster! Förr'n du går,
 Gif mig din staf, ty Henrik för sig sjelf
 Protektor vara vill; Gud är mitt hopp,
 Mitt stöd, min staf och mina fötters lykta.
 Gå, Humphrey, nu i frid, ej mindre älskad,
 Än då du var protektor åt din konung.

Drottn. Jag ser ej något skäl, hvi myndig konung
 Skall som ett barn behöfva en protektor. --
 Gud och kung Henrik styre här, ej flera;
 Gif stafven hit, låt honom sjelf regera.

Glost. Min staf? -- Här, ädle Henrik, har du den.
 Jag lika villigt lemnar dig min staf,
 Som förr din fader Henrik gaf mig den;
 Och lika villigt för din fot den sänker,
 Som andra skola nappa den med ränker.
Farväl, min gode kung! Då jag är död,
 Må frid och ära bli din spiras stöd! (Går).

Drottn. Ja, nu är Henrik kung, Margretha drottning,
 Och Humphrey knappt densamme som förut;
 Två hugg på samma gång ha honom stympat; --
 Hans hustru biltog och hans hedersstaf
 Afhuggen tvärt, -- nu fri från alla band
 Den hvile, som sig bör, i Henriks hand.

Suff. Så svigtar denna stolta gran mot jorden;
 Så Leonoras högfärd qväst är vorden.

York. Låt honom gå i frid. Ers majestät,
 Till denna dag är envigskampen utsatt;
 Så kärande som svarande är redo --
 Jag menar smeden och hans dräng -- att slåss,
 Om det ers höghet täcks att åse striden.

Drottn. Ack ja, min kung: jag kommit enkom hit
 Från hofvet för att se den kampen kämpas.

K. Henr. Sätt allt i ordning då i Herrans namn.
 Här må de sluta; Gud beskydde rätten!

York. Jag aldrig sett en karl så illa fast
 Och rädd för striden som den kärande,
 Lärgossen här åt denna vapensmeden.

(Från ena sidan kommer Horner med sina grannar, som
dricka så mycket med honom, att han är öfverlastad;
han bär en käpp med en sandpåse på ändan; framföre
honom går en trumma; från andra sidan kommer
Peter med en trumma och en dylik käpp, åtföljd af
lärgossar, som dricka honom till).

1 Grann. Här, granne Horner, dricker jag dig
till i ett glas sekt; och var inte rädd, granne,
det skall nog gå bra.

2 Grann. Och här, granne, är ett glas Charneco.

3 Grann. Och här är ett stop godt dubbelöl,
granne; drick och var inte rädd för din lärgosse.

Horn. Nå så hit med det; jag skall svara er
allesamman på skålen; jag gör en konst i Peter.

1 Lärg. Här, Peter, dricker jag dig till; var
inte rädd, du.

2 Lärg. Var munter, Peter, och var inte rädd för din
mästare; du skall slåss för lärgossarnas reputation.

Pet. Tack, tack, skall ni ha! Drick för mig och bed
för mig, ty jag tror, att jag har fått min sista klunk
här i verlden. Se här, Robin, om jag dör, så skall
du ha mitt förskinn; du, Wille, skall ha min hammare,
och du, Tom, alla pengar som jag har. -- Ack Herre Gud,
bevara mig! Ty jag är aldrig i stånd att slåss med
min mästare, han är redan så snäll uti att fäkta.

Sal. Kom nu; låt bli att dricka och börja
att slåss. -- Hvad heter du, pojke?

Pet. Peter, kantänka.

Sal. Peter! Hvad mer?

Pet. Trumf.

Sal. Trumf! Nå så trumfa då din mästare dugtigt.

Horn. Hör, godt folk, jag har kommit hit,
så till sågandes på min lärgosses anstiftelse, för att
bevisa att han är en skurk och jag en hederlig karl;
och hvad hertigen af York beträffar, så vill jag dö på
att jag aldrig haft något ondt i sinnet emot honom,
och intet mot kungen och drottningen heller. Se så
Peter, akta nu skallmejan på dig!

York. Fort! Denna skurkens tunga börjar stamma.
 Trumpeter blåsen upp signal till striden!

(Signal blåses. De fäkta, och Peter slår
sin mästare till marken).

Horn. Håll, Peter, håll! Jag bekänner, jag bekänner
mitt förräderi. (Dör).

York. Tag vapnet ifrån honom. -- Hör du, min gosse,
tacka du Gud och det goda vinet i din mästares hufvud.

Pet. O Gud! Har jag besegrat mina fiender i detta
förnäma sällskap? O Peter, nu har du bevisat, att du
haft rätt!

K. Henr. Tag den förrädarn bort utur vår åsyn.
 Hans död bevisar, att han skyldig var,
 Och Gud rättfärdig har oss uppenbarat
 Den stackars gossens ärlighet och oskuld,
 Då han höll på att gudlöst blifva mördad. --
 Kom med, min gosse, skall du få belöning.

(De gå).


FJERDE SCENEN.

London. En gata.

(Gloster uppträder med sina tjenare, alla sorgklädda).

Glost. Så komma moln då dagen är som klarast,
 Och efter sommarn kommer kala vintern
 Med bister kyla och med bitter frost.
 Så fröjd och sorg som årets tider vexla. --
 Säg, hvad är klockan?

Bet. Tio, eders nåd.

Glost. Ja, klockan tio var mig sagdt att jag
 Min dömda hertiginna skulle möta;
 På gatans skarpa stenar får hon svårt
 Att gå med sina bara, fina fötter.
 Ack, Leonora, för ditt ädla sinne
 Hur hårdt, att packet gapa skall på dig
 Med ilsken blick och hånskratt åt din skam,
 Då förr det sprang kring dina stolta vagnshjul,
 När i triumf kring gatorna du for!
 Men tyst, der kommer hon! Jag skall väl skåda
 Med tårstänkt öga hennes nöd och jemmer.

(Hertiginnan af Gloster kommer in klädd i en hvit
botöfningsskjorta med papperslappar fästade på
ryggen, barfotad och med ett brinnande ljus i handen;
sir John Stanley, en Sheriff och rättsbetjente).

Bet. Ers nåd, vi rycka henne från sheriffen!

Glost. Ert lif det gäller, om ni henne rör.

Hert. Du kommer, Gloster, för att se min skam?
 Nu gör du också bot. Se, hur de stirra!
 Se, hur det yra packet pekar finger
 Och nickar fräckt och ser dig stindt i synen!
 O, göm dig undan deras arga blickar
 Och stäng dig in och sörj åt mitt elände,
 Och önska ondt åt dina fiender,
 Ty dina fiender, de äro mina.

Glost. Var tålig, Leonora; glöm din sorg.

Hert. Ack, Gloster, lär mig då mig sjelf att glömma!
 Ty då jag mins, att jag din maka är,
 Och du en prins och detta lands protektor,
 Så tycks mig att jag borde så ej föras
 I smälek klädd, med papper på min rygg
 Och följd af pack, som gläds åt mina tårar
 Och mina djupt ur bröstet dragna suckar.
 Den grymma flintan skär min späda fot
 Och, då jag stapplar, ler det ilskna packet
 Och ber mig se mig före hur jag går.
 Ack, Humphrey, kan jag bära denna smälek?
 Tror du, att mer jag verlden skåda kan
 Och akta den för säll som skådar solen?
 Nej, svart skall bli mitt hvitt, och natt min dag.
 Och tanken på min prakt mitt helvete.
 Då skall jag säga: Jag är Glosters hustru,
 Och han en prins och landets styresman:
 Men sådan prins han var och så han styrde,
 Att sjelf han åsåg hur jag hjelplös fördes
 Som en förlustelse och ett spektakel
 För hvarje lätting i den råa hopen.
 Men var du from och blygs ej åt min skam
 Och rör dig ej förr'n dödens bila hänger,
 Som snart den göra skall, dig öfver nacken.
 Ty Suffolk, -- han som allt förmår hos henne
 Som hatar dig och hatar mig och alla, --
 Och York och gudsförgätne presten Beaufort
 Ha snaror lagt att snärja dina vingar,
 Och hur du flaxa må, -- de fånga dig.
 Men var ej rädd förr än din fot är snärd,
 Och sök ej att din ovän förekomma.

Glost. Håll, Leonora, håll; du måttar vilse.
 Jag måste skyldig vara, förr'n jag dömes;
 Ett tjugodubbelt antal fiender,
 Med tjugodubbel makt hvarenda en,
 Ej kan den minsta skada göra mig,
Så framt jag skuldfri är och kungen trogen.
 Du vill att jag från straffet dig skall rycka?
 Din smälek blir ej mindre derigenom,
 Men jag i fara står att bryta lagen.
 Din bästa hjelp är lugn, min Leonora;
 Jag ber dig, lär ditt hjerta tålamod,
 Om några dagar är ju allt förglömdt.

(En härold kommer).

Häro. Jag kallar ers herrlighet till hans majestäts
parlament, som skall hållas i Bury den första i
nästa månad.

Glost. Och utan att inan frågat mig till råds!
 Det der går hemligt till. -- Godt, jag skall komma.
 (Härolden går).
 Farväl, min Leonora. -- Herr sheriff,
 Förfar ej strängare än efter fullmakt.

Sher. Ers herrlighet, här är min fullmakt slut;
 Sir John af Stanley har befallning nu
 Att föra henne af till öen Man.

Glost. Skall ni, sir John, bevaka min gemål?

Stanl. Ja, detta uppdrag har jag fått, mylord.

Glost. Behandla henne icke strängare,
 För det jag ber om skonsamhet för henne.
 Ännu en gång kan lyckan vända sig,
 Och jag kan göra godt mot er, om ni
 Gör godt mot henne. Nu, sir John, farväl!

Hert. Du går och säger ej farväl åt mig?

Glost. Jag kan ej säga det för dessa tårar.

(Gloster går med sina betjenter).

Hert. Du går din väg? Dig följe all min tröst!
 Hos mig blir ingen qvar; min fröjd är döden,
 Ja, döden, vid hvars blotta namn jag ryst
 För det jag evigheten sökt i tiden.
 Jag ber dig, Stanley, gå och för mig hädan,
 Likmycket hvart; jag tigger ingen gunst,
 Ledsaga mig dit pligten bjuder dig.

Stanl. Det' blir till öen Man, min nådig fru;
 Der efter eder rang ni skall behandlas.

Hert. Då står det illa till; min rang är skymf,
 Och skall jag då på skymfligt sätt behandlas?

Stanl. Nej, såsom hertig Humphreys hertiginna
 Och efter hennes rang skall ni behandlas.

Hert. Lef väl, sheriff, och bättre du än jag,
 Fast du har varit den som ledt min smälek.

Sher. Det var min pligt; förlåt mig, nådig fru.

Hert. Ja, ja, farväl! Din pligt fullbordad är --
 Kom, Stanley, låt oss gå.

Stanl. Drag denna skjorta af, ert straff är slut,
 Och tag en annan klädning på för resan.

Hert. Jag drager ej min smälek af med skjortan;
 Nej, vid min bästa skrud den sitter fast
 Och, hur jag än mig smyckar, syns den dock.
 Gå, visa väg; jag längtar till mitt fängsel.

(De gå).


TREDJE AKTEN. FÖRSTA SCENEN.

Bury-Abbey.

(Konung Henrik, drottning Margaretha, kardinal
Beaufort, Suffolk, York, Buckingham och flere
parlamentsledamöter).

K. Henr. Jag undrar, att mylord af Gloster felas.
 Han plägar icke vara sista man,
 Hvad orsak också nu fördröjer honom.

Drottn. Kan ni ej se och vill ni ej bemärka,
 Hur kall och främmande hans hållning blifvit,
 Och med hvad majestät han för sig opp?
 Hur stolt och trotsig och befallande
 Och icke lik sig sjelf han nu har blifvit?
 Jag mins den tid, då han var mild och vänlig,
 Och om på afstånd blott jag gaf en blick,
 Så stod han genast på sitt knä, och alla
 Beundrade hans underdånighet.
 Möt honom nu, och till och med en morgon,
 Då en och hvar uppå den andra helsar;
Han rynkar pannan, visar sturska blickar
 Och går förbi med styft och oböjdt knä,
 Föraktande den hyllning han oss skyller.
 Att valpar morra frågar man ej efter,
 Men hjeltar darra då ett lejon ryter,
 Och Humphrey är ej liten man i England.
 Märk först, att han en prins af blodet är,
 Och faller ni, så är det han som stiger.
 Och derför tycks mig ej politiskt vara, --
 Då grollet i hans hjerta jag besinnar,
 Och att hans fördel följer på er bortgång --
 Att han till eder kungliga person
 Och fursteliga råd tillträde har.
 Med smicker har han vunnit folkets hjertan
 Och, när ett uppror han behagar göra,
 Så räds jag alla följa honom efter.
 Än är det vår och ogräs lätt på roten,
 Men om ni ej det rycker upp i tid,
 Så frodas det och öfverväxer säden.
 Min vördnadsfulla omsorg om min kung
 Ha väckt farhågorna för hertig Humphrey.
 Om jag har orätt, nämn dem qvinnofruktan,
 Och kunna bättre skäl dem tränga ut,
 Så tillstår jag att jag gjort honom orätt.
 Mylord af Suffolk, Buckingham och York,
 Om J det kunnen, vederläggen mig,
 Om ej, bekräften att jag talat sanning.

Suff. Ers nåd har genomskådat hertigen,
 Och, om jag kommit att mig yttra först,
 Så hade jag detsamma sagt som ni.
 Af honom retad, hertiginnan har,
 Det svär jag på, sin djeflakonst begynt;
 Och tog han ock i hennes brott ej del,
 Så var det dock hans skryt om kunglig börd
 Och närmsta arfsrätt efter er till thronen,
 Och slika höga adeliga tankar,
 Som retade den galna hertiginnan
Att främja ondskefullt vår konungs fall.
 De största fiskar gå i stilla vatten;
 Han döljer svek inunder ärlig yta.
 Ej räfven gnäller då han lamm vill stjäla.
 Nej, nej, min konung; Gloster är en man,
 Hvars bottenlösa svek rnan ej kan pejla.

Kard. Var det ej han som, tvärt mot lagens ord.
 I ringa brottmål påfann grymma dödsstraff?

York. Och pressade han icke som protektor
 I landet stora summor ut till sold
 Åt våra troppar uti Frankrike,
 Men skickade dem aldrig af? Och derför
 Var ständigt uppror ju i städerna.

Buck. Ack, bara småfel mot de dolda brott,
 Som tiden snart skall bringa uti dagen
 Hos denna falska hertigen af Gloster!

K. Henr. Mylords, ett ord: den omsorg som J hysen
 Att meja tornet undan mina fötter
 Berömligt är; men skall jag tala öppet?
 Min frände Gloster är så fri och ren
 Från allt förräderi mot vår person
 Som späda lammet eller ömma dufvan;
 Han allt för mild och dygdig är att drömma
 Om något ondt, han söker ej mitt fall.

Drottn. Ack, huru farlig denna blinda tillit!
 En dufva han! Då har han lånat fjädrar,
 Ty som en korp han ilsken är till sinnes.
 Är han ett lamm? Då har han lånat skinn,
 Ty som en ulf så glupsk han är i hågen.
 Den svika vill, nog stjäla kan en drägt.
 Gif akt, min kung, ty allas vårt bestånd
 På denna falska mannens fall beror.

(Somerset kommer).

Som. Hell er, min kung!

K. Henr. Välkommen, Somerset!
 Hvad nytt från Frankrike?

Som. Att all er makt
 I detta land är slut; förbi med allt!

K. Henr. Ondt bud, lord Somerset; men, ske Guds vilja!

York. (Afsides). Ondt bud för mig; på Frankrike jag räknat,
 Så fast som jag på sköna England räknar.
 Så vissna mina blommor i sin knopp,
 Och maskarna uppäta mina löf:
 Men jag vill söka bot för detta, eller
 För ärans bädd min rätt till kronan sälja.

(Gloster kommer).

Glost. Min dyre kung och herre, hell och säll!
 Förlåt, min furste, att jag dröjt så länge.

Suff. Nej, Gloster, vet, att du för bittid kommit,
 Så framt ej emot konungen din herre
 Du vore mera trogen än du är.
 Jag häktar dig för högförräderi.

Glost. Godt, Suffolk, dock du skall ej se mig rodna,
 Ej skifta anletsdrag vid denna fängsling.
 Ett ärligt hjerta är ej lätt förfäradt.
 Ej klara källan är så fri från dy,
 Som jag är fri från svek emot min konung;
 Hvem klagar an mig? Säg, hvad har jag gjort?

York. Man tror, mylord, att ni för franska mutor
 Har undanhållit hären sin besoldning,
 Och så har Frankrike oss gått förloradt.

Glost. Man tror! Men hvilken tror, att så det är?
 Jag aldrig har beröfvat hären sold,
 Ej heller fått en styfver uti mutor.
 Så sant Gud hjelpe mig, som jag har vakat --
 Ja, natt på natt -- för England i bekymmer!
 Den slant som nånsin jag från kungen stal,
 Det öre som jag tog för egen räkning,
 Må vittna mot mig på min domedag!
 Nej, månget pund af mina egna medel
 Har jag, för att det arma folket skona,
Åt garnisonerna i förskott gifvit,
 Men aldrig fordrat mina pengar åter.

Kard. Rätt väl det skrytet passar er, mylord.

Glost. Jag säger sanning blott, så Gud mig hjelpe!

York. Då ni protektor var, så fann ni upp
 För brottslingar en oerhörd tortur,
 Och England blef för tyranni beryktadt.

Glost. Det är ju kändt att, då jag var protektor,
 Barmhertigheten var mitt största fel;
 Mitt hjerta smälte vid en brottslings tårar,
 Och bön om skoning köpte mången fri.
 Så framt det icke var en nedrig tjuf
 Och blodig rånare på allmän landsväg,
 Så lät jag aldrig lagens skärpa gälla:
 Men blodigt mord marterade jag strängt
 Och framför tjufveri och andra brott.

Suff. För dessa småfel lätt ni hittar ursäkt;
 Men större brott man förevitar er,
 Som ej så lätt ni reder er ifrån.
 Jag häktar er uti hans höghets namn
 Och er antvardar åt lord kardinalen
 Uti förvar till vidare ransakning.

K. Henr. Det är mitt säkra hopp, mylord af Gloster,
 Att ni bevisar att ni saklös är;
 Mitt samvet säger: ni är icke skyldig.

Glost. Ack, dyre konung, tiden farlig är!
 Ty dygden är af ärelystnad qväfd,
 Och christlig kärlek utaf groll förjagad;
 De falska ränker hafva öfverhand,
 Och billighet är landsförvist ur England.
 Jag vet, att de mig efter lifvet stå;
 Och om min död för Englands lycka kräfdes
 Och gjorde slut på deras tyranni,
 Så skulle jag med största glädje dö.
 Men detta är prologen blott till stycket,
 Ty tusen fler, som än ej ana fara,
 Ej sluta deras grymma sorgespel.
Ur Beauforts öga sprakar hjertats ondska,
 Från Suffolks panna stormar dystert hat;
 Med skarpa tungan lättar Buckingham
 Den hätska tyngd som ligger på hans hjerta,
 Och ilskne York, som griper efter månen,
 Och hvars förmätna arm jag höll tillbaka,
 Med falsk beskyllning måttar åt mitt lif. --
 Och ni, min drottning, med de andra alla,
 Har utan skäl lagt onåd på mitt hufvud
 Och retat efter all förmåga upp
 Min ädle kung att bli min fiende, --
 J hafven edra hufvu'n lagt ihop;
 Jag kunskap haft om edra konventikler,
 Som alla gällde Glosters arma lif;
 Det skall ej blifva brist på falska vittnen
 Och lömska påhitt för att fälla mig.
 Ett gammalt ordspråk nog besannadt blifver:
 "Om man vill slå en hund, nog får man käpp."

Kard. Min kung, hans skräflande odrägligt är;
 Om de som vilja skydda majestätet
 Från lönnmords knif och upprors raseri
 Så blifva kränkta, hånade och hädda,
 Men öppen talan lemnas åt förbrytarn,
 Så kallnar deras ifver för ers höghet.

Suff. Och har han ej vår drottning förevitat
 Med smädeliga ord, fast listigt ställda,
 Att hafva tubbat falska vittnen fram
 För att hans värdighet om ända kasta?

Drottn. Jag låter gerna den som tappar gräla.

Glost. Långt bättre sagdt, än menadt; tappar gör jag --
 Men ve de vinnande som spela falskt!
 Nog den som tappar bör få lof att tala.

Buck. Vår tid han spiller med att vrida ord; --
 Lord kardinal, han är i ert förvar.

Kard. (Till några af sviten). För honom bort; bevaka honom väl.

Glost. Så kastar konung Henrik bort sin krycka,
Förrän han mäktar gå på sina ben.
 Så är din herde tagen från din sida,
 Och ulfvar slåss om hvem dig först skall bita.
 Ack, om min fruktan vore bara villa!
 Ty, gode kung, nu går det visst dig illa.

(Några af sviten gå med Gloster).

K. Henr. J gode herrar, gören nu och låten
 Hvad eder visdom finner lämpligast,
 Som om jag vore sjelf tillstädes här.

Drottn. Hvad? Vill ers höghet lemna parlamentet?

K. Henr. Ja, Margaretha; sorgen dränkt mitt hjerta,
 Dess floder börja flöda i mitt öga;
 Omgjordad är min kropp med svårt elände,
 Ty hvad är mer eländigt än förtret?
 Ack, frände Humphrey, i ditt anlete
 Jag ser en bild af heder, tro och ära,
 Och dock, min Humphrey, skall den timma komma,
 Då jag dig misstror och din falskhet fruktar.
 Hvad olycksstjerna harmas på din lycka,
 Att dessa stora lorder och min drottning
 Ditt milda lif så vilja undergräfva?
 Du aldrig kränkte dem; du kränkte ingen;
 Men liksom slagtarn släpar af med kalfven
 Till blodigt slagtarhus och binder honom
 Och slår den stackarn då han stretar mot,
 Så drog man obarmhertigt af med Gloster.
 Och liksom modren springer kring och råmar
 Och söker efter kalfven öfverallt
 Och kan ej mer än jemra för sin unge;
 Så klagar jag min gode Glosters öde
 Med hjelplös gråt och skådar efter honom
 Med tårad blick, men mäktar icke hjelpa;
 Så starka äro Humphreys fiender.
 Jag vill hans olycksöde nu begråta;
 För hvarje suck jag säga vill: O, nej!
 Hvem var förrädare? Ack, Gloster ej! (Går).

Drottn. J djerfve lorder, snö i solen smälter.
I stora värf är Henrik kall som snö,
 Men smälter allt för lätt: och Glosters sken
 Har dårat honom, liksom krokodilen
 Med falska tårar vandraren bedrager.
 Ja, som en orm med blankt och spräckligt skinn,
 På blomstersängen ringlad, stinger barnet,
 Som står och undrar på hans granna färger.
 Tro mig, om ingen var mer klok än jag, --
 Och dock mitt eget påhitt nu jag prisar, --
 Så skulle Gloster snart bli verlden qvitt,
 Och vi bli honom qvitt och all vår fruktan.

Kard. Att han bör dö är riktig politik,
 Men ännu saknas till hans död ett svepskäl;
 Man måste dömma honom efter lag.

Suff. Det vore, som jag tycker, ej politiskt,
 Ty kungen visst skall sträfva för hans räddning
 Och folket göra uppror för hans räddning;
 Och hittills hafva vi blott svaga skäl,
 Misstankar blott, att dömma honom på.

York. Ni vill då icke se hans sista dag?

Suff. Om någon vill den se, så är det jag.

York. Nej, York har större skäl att se hans död. --
 Men ni, lord kardinal, och ni, lord Suffolk,
 Rent ut, god herrar, -- är det ej detsamma
 Att sätta hertig Humphrey till protektor,
 Som om man ville sätta svulten örn
 Att akta kycklingen för snåla hökar?

Drottn. Då vore det väl slut med kycklingen.

Suff. Fullkomligt riktigt; vore den ej galen
 Som satte räfven till att vakta lamm?
 Om man nu kallat honom mördare,
 Så vore det ett klent försvar för honom
 Att han ej hunnit med att mörda än.
 Nej, han skall dö, för det han är en räf,
 Utaf naturen fiende till lammen,
 Förrän sin käft han stänkt med purpurblod.
 Sak samma är det också nu med Gloster.
Hur han skall dödas -- grubbla ej på det,
 Om det skall ske med fälla eller snara,
 I vaka eller sömn; stor sak i det.
 Nog, han skall dö! Ty det är lofligt knep
 Att knipa den som först har nyttjat knep.

Drottn. Du talar som en karl, min ädle Suffolk.

Suff. Ja, karl är den som sätter det i verket,
 Ty ofta säger man hvad man ej menar.
 Men, för att visa att jag håller ord, --
 Ty gerningen jag anser för berömlig,
 Enär jag skyddar majestätets lif, --
 Säg bara till, så är jag Glosters prest.

Kard. Men jag vill hafva honom död, lord Suffolk,
 Förr än ni hinner till att prestvigd bli;
 Säg blott, att ni är nöjd med hvad som sker,
 Så skall jag svara för att han får bödel,
 Så öm är jag om kungens säkerhet.

Suff. Här är min hand; det är en loflig gerning.

Drottn. Det tycker också jag.

York. Och jag; och när vi tre ha domen fällt,
 Så bryr oss föga hvem mot domen muckar.

(En budbärare kommer).

Budb. Jag kommer hit från Irland hufvudstupa;
 Rebeller hafva rest sig der, mylords,
 Och hugga skonlöst Engelsmännen ned;
 Sänd hjelp och hejda raseri't i tid,
 Förr'n såret hunnit att oläkligt blifva;
 Så länge det är friskt, kan allting hjelpas.

Kard. Det var en bresch som genast kräfver lagning!
 Hvad skall man göra i så vigtig sak?

York. Jo, Somerset skall bli regent i Irland.
 Hans herrskaretalent bör ej försummas;
 Han gjorde ju sin sak så bra i Frankland.

Som. Om York med all sin fina politik
 Uti mitt ställe varit der regent,
 Han knappast kunnat blifva der så länge.

York. Nej, icke för att mista allt som du;
 Jag hade heldre tidigt mist mitt lif,
 Än släpat hem med mig den tunga skammen
 Att dröja der tills allt förloradt gått.
 Få se om du en enda skråma har;
 Den segrar ej som så på skinnet spar.

Drottn. Nej, denna gnista blir en gräslig vådeld,
 Om drag och tunder komma den för nära; --
 Håll, gode York, tyst, gode Somerset; --
 Din lycka, York, som Frankrikes regent,
 Kanhända fallit sämre ut än hans.

York. Hvad? Sämre än ett intet!
 Nej, då må skammen drabba allesamman.

Som. Och dig tillika, som på skammen ropar.

Kard. Mylord af York, försök er lycka nu,
 Ty Irlands vilda Kerner stå i vapen
 Och knåda ler ihop med engelskt blod.
 Vill ni till Irland föra en arrné
 Af utvaldt folk, från hvarje grefskap några,
 Och pröfva mot Irländarna er lycka?

York. Ja, om det så hans majestät behagar.

Suff. Vi hafva kungens fullmakt att besluta,
 Och hvad vi funnit godt bekräftar han.
 Emottag derför detta uppdrag, York.

York. Det gör jag gerna; skaffa folk, mylords;
 Emellertid jag ordnar mina saker.

Suff. Det skall min omsorg bli att skaffa folk.
 Men nu tillbaka till den falska Humphrey.

Kard. Ej mer om honom; honom skall jag sköta,
 Så att han aldrig mer oss gör bekymmer.
 Vi bryta upp, snart dagen är förbi;
 Lord Suffolk, än en stund vi rådslå, jag och ni.

York. Mylord af Suffolk, inom fjorton dagar
 Jag väntar mina troppar uti Bristol,
 Ty derifrån jag skeppar dem till Irland.

Suff. Allt skall bli riktigt gjordt, mylord af York.

(Alla, utom York, gå).

York. Nu eller aldrig, York, ditt sinne stålsätt
 Och utbyt tvekan mot beslutsamhet;
 Blif hvad du hoppas, eller gif åt döden
 Ett lif som ej är värdt att njutas mer.
 Låt bleklagd fruktan bo hos simpelt folk,
 Uti ett kungahjerta trifs den icke.
 Som skur på skur, så jagar tanke tanke,
 Och kungliga de äro allesamman.
 Min hjerna, trägnare än flitig spindel,
 På nät för mina fiender nu binder.
 Bra, lorder, bra! det var politiskt gjordt,
 Att skicka bort mig med en talrik krigshär;
 Jag räds, att ni en domnad orm ha värmt,
 Som qvicknar vid och sticker er i barmen.
 Jag blott behöfde män; ni gaf mig dem,
 Tack skall ni ha: men lita på likväl
 Att ni en knif i galnings händer satt.
 Bäst jag i Irland mäktig krigshär leder,
 Jag vill i England väcka upp en storm,
 Som tiotusen själar blåsa skall
 Till himmelrike eller helvete.
 Och denna storm skall rasa oupphörligt,
 Till dess den gyllne ringen på mitt hufvud,
 Likt solens majestätiskt klara strålar,
 Den galna hvirfvelvindens yrsel stillar.
 Och som handtlangare åt mina planer
 Har jag förfört en styfsint man från Kent,
 John Cade af Ashford,
 Att göra uppror, som han fyllest kan,
 Med namn och titel af John Mortimer.
 I Irland såg jag denna styfva Cade
 Hårdnackadt strida mot en hop af Kerner,
 Till dess hans lår, af pikar späckade,
 Liksom ett borstigt piggsvin sågo ut.
 Och då han räddad blifvit, såg jag honom
 Liksom en mohrisk dansare battera
 Och skaka sina blodbestänkta pilar,
Som Mohren skakar på sin bjellerskrud.
 I skepnad af en lurfvig, knipslag Kern
 Han ofta samqväm haft med fienden
 Och kommit oupptäckt till mig igen
 Och gifvit mig om deras skurkstreck kunskap.
 Den saten gör jag till mitt substitut,
 Ty både uti uppsyn, gång och tal
 Han liknar Mortimer, som nu är död:
 Så skall jag forska menigheten ut,
 Om den mot huset York är gynnsamt stämd.
 Ponera, Cade blir gripen; ingen pinbänk
 Och inga marter kunna honom tvinga
 Att ange mig som den der lockat honom.
 Ponera, att han lyckas, -- det är troligt --
 Då kommer jag ju med min här från Irland
 Och bergar grödan, som den skurken sått;
 Är Gloster dödad först -- det slår ej fel --
 Samt Henrik qväst, så har jag vunnet spel. (Går).


ANDRA SCENEN.

Bury. Ett rum i slottet.

(Två mördare komma hastigt in).

1 Mörd. Spring till lord Suffolk och berätta honom,
 Att hertig Humphrey är expedierad.

2 Mörd. Ack, att det vore ogjordt! Har man nånsin
 En så botfärdig menniska väl hört?

(Suffolk kommer).

1 Mörd. Här kommer ju mylord.

Suff. Nå, karlar, har ni riktigt gjort er sak?

1 Mörd. Ja, bästa herre, han är död.

Suff. Nå, det var hederligt. Gå hem till mig;
 Jag skall för denna djerfva bragd er löna.
 Snart pärerna och kungen äro här; --
 Ni har väl städat opp hans säng och satt
 I ordning allt, som jag er föreskrifvit?

1 Mörd. Ja, bästa herre.

Suff. Bort, skynda er!

(Mördarna gå).

(Konung Henrik, drottning Margaretha, kardinal
Beaufort, Somerset m. fl. uppträda).

K. Henr. Låt genast kalla hit vår onkel Gloster;
 Vi vilja nu hans herrlighet förhöra,
 Om han är skyldig, som man yrkat har.

Suff. Jag kallar honom genast, ädle konung. (Går).

K. Henr. Så tagen plats, mylords; jag ber er alla,
 Förfaren icke strängare mot Gloster,
 Än han på ärliga och goda vittnen
 Och efter gerningar förvinnas kan.

Drottn. Förbjude Gud, att någon ondska skulle
 En ädling fälla som ej skyldig var.
 Gud gifve, att han kunde fria sig!

K. Henr. Margretha, tack! Mig fröjda dessa ord. --
 (Suffolk kommer tillbaka).
 Hvad nu? Hvi är du blek? Hvi darrar du?
 Hvar är vår onkel? Hvad har händt, lord Suffolk?

Suff. Död i sin säng, min kung; död Gloster är.

Drottn. Det Gud förbjude!

Kard. Vår herres dom det är; -- i natt jag drömde,
 Att Gloster mållös var och icke kunde
 Ett enda ord få fram.

(Konungen svimmar).

Drottn. Hvad felas kungen?
 Till hjelp, mylords! Hans majestät är död.

Som. Lyft honom upp och nyp uti hans näsa.

Drottn. Spring, gå, hjelp, hjelp! -- Slå upp ditt öga, Henrik!

Suff. Han kommer sig; -- haf tålamod, min fru.

K. Henr. Du store Gud!

Drottn. Hur mår ni, min gemål?

Suff. Haf tröst, min kung; haf tröst, min ädle Henrik!

K. Henr. Hvad? Vill mylord af Suffolk trösta mig?
 Sjöng han ej nyss för mig en ugglesång,
 Hvars hemska toner hämmade min lifskraft,
Och tror han, att en tättings qvitter nu
 Med trösterop ur tomt och håligt bröst
 Förjaga kan det ljud jag först förnummit?
 Göm ej ditt gift i slika sockerord.
 Rör icke vid mig! släpp mig, säger jag!
 Jag bäfvar för din hand, som för ett ormstygn.
 Bort ur min åsyn, leda olycksbud!
 På dina ögon thronar fasansvärdt
 Ett mordiskt tyranni, som skrämmer verlden.
 Se icke hit, ty dina blickar såra; --
 Gå dock ej bort! -- Kom, basilisk, och dräp
 Oskyldig skådare med dina blickar!
 I dödens skugga skall min fröjd jag finna,
 I lifvet dubbel död, då han är död.

Drottn. Hvi bannar ni mylord af Suffolk så?
 Fast hertig Gloster var hans fiende,
 Så sörjer Suffolk christligt dock hans död.
 Och jag, -- till trots att han min ovän var --
 Om klara tårar, hjertats ångestrop,
 Blodsprängda suckar kunde väcka Gloster,
 Jag gret mig blind, jag suckade mig sjuk,
 Jag blef som liljan blek af störtadt blod,
 Om blott jag kunde sätta lif i Humphrey.
 Jag vet ej, huru verlden skall mig dömma;
 Att vi ej voro vänner just, det vet man,
 Nu tror man visst att jag hans död har vållat.
 Så blir mitt namn af onda tungor såradt,
 Och furstehofven tala om min smälek.
 Det vann jag, då han dog. O ve mig, arma,
 Som drottning är, men krönt med smälek blott!

K. Henr. Ve mig för Gloster, ack den arme mannen

Drottn. Nej, ve för mig, långt mera arm än han!
 Hvad, vänder du dig bort och skyler blicken?
 Spetälska har jag icke; se på mig.
 Hvad, har du blifvit döf liksom en huggorm?
 Blif giftig ock och bit din arma drottning.
 Är all din tröst i Glosters grift begrafven?
Ha! aldrig höll du då Margretha kär.
 Res då hans bildstod upp och dyrrka den,
 Och låt min afbild blott en krogskylt vara.
 Höll jag ej nära på att lida skeppsbrott,
 Och blef jag ej af motvind tvenne gånger
 Från Englands kust tillbakadrifven hem?
 Det var en varsel; stormen var mig huld
 Och tycktes säga: sky det ormanästet
 Och sätt ej fot på denna grymma strand.
 Men jag, -- jag bannade de milda stormar
 Och honom som dem släppt ur kopparhålan
 Och böd dem flägta mot det ljufva England,
 Om ej, mot vilda skär vårt roder vräka.
 Men Æolus var ingen mördare,
 Han lemnade åt dig det grymma värfvet.
 De snälla vågors hvalf ej dränkte mig,
 De visste att du sjelf mig dränka ville
 Med hårdt bemötande på torra landet
 I tårar saltare än salta hafvet.
 De skarpa klippor döko djupt mot bottnen,
 De ville icke krossa mig, de visste
 Att du med hjerta hårdare än flinta
 Margretha skulle krossa i ditt slott.
 Så vidt jag dina kritberg kunde ögna,
 Då stormen dref från kusten oss tillbaka,
 Jag stod på däcket uti storm och byar,
 Och då den skumma misten började
 Att skymma landet för mitt fikna öga,
 Jag tog en dyr juvel ifrån min hals --
 Det var ett hjerta fattadt i demanter --
 Och kastade mot landet; hafvet tog det,
 Så skulle du ock med mitt hjerta gjort.
 I samma blink försvann det sköna England,
 Jag mina ögon böd mitt hjerta följa,
 Och skumma fjerrglas kallade jag dem.
 För det de mist den kära kust ur sigte.
 Hur ofta tvang jag icke Suffolks tunga --
Som för ditt vankelmod ett ombud var --
 Att mig förtrolla, lik Ascanius,
 Då för en kärlig Dido han förtäljde
 Sin faders bragder efter Trojas brand!
 Är du ej falsk som han? förtrollad jag som hon?
 Ve mig, jag kan ej mer! Dö, Margaretha!
 Ty Henrik gråter för du lefver än.

(Buller utanföre. Warwick och Salisbury
uppträda. Folket tränger på dörrarna).

Warw. Det föreljudes, mäktigaste konung,
 Att gode hertig Humphrey lömskt är mördad
 Af kardinal Beaufort och hertig Suffolk.
 Och menigheten, lik en vredgad bisvärm
 Som mist sin vise, svärmar hit och dit
 Och frågar icke efter hvem den sticker.
 Jag deras vilda uppror stillade,
 Till dess de höra hur hans död gått till.

K. Henr. Att han är död är allt för sant, min Warwick;
 Men hur han dog vet Gud och icke Henrik;
 Gå in till honom, se hans döda kropp
 Och gif så tydning åt hans snabba död.

Warw. Det skall jag göra; -- stanna, Salisbury,
 Till dess jag kommer, hos den vilda mängden.

(Warwick går in i ett inre rum, och Salisburu drager
sig tillbaka).

K. Henr. O du som dömer allt, min tanke hejda,
 Min tanke som vill själen öfvertyga,
 Att våldsam hand är lagd på Hurnphreys lif!
 Är min misstanke falsk, så tillgif mig,
 Ty domen din allena är, O Gud!
 Hans bleka läppar värmde jag så gerna
 Och göt med tusen kyssar på hans anlet
 En ocean af mina salta tårar,
 Och talte till hans döfva lik om kärlek
 Och kände på hans känslolösa hand;
 Men fåfäng vore denna sista tjenst;
Att skåda på hans andelösa stoft,
 Det vore blott min smärta att föröka.

(Dubbeldörrarna titt ett inre rum öppnas och man
ser Gloster död i sin säng; Warwick och flere stå
ikring liket).

Warw. Kom hit, min ädle kung, och se på liket.

K. Henr. Det är att se hur djup min graf är gräfd,
 Ty all min fröjd på jorden flyktat har
 Med Glosters själ och, när jag skådar honom,
 Jag skådar blott i dödens famn mitt lif.

Warw. Så säkert som min ande hoppas lefva
 Uti den konungs sköt, som mandom tog
 Att frälsa oss ifrån sin faders vrede,
 Tror jag att våldsam hand har blifvit lagd
 På denna vidtberömda hertigs lif.

Suff. En gräslig ed, med bister tunga svuren!
 Men hvad bevis kan Warwick draga fram?

Warw. Se, hur hans blod är stockadt i hans anlet!
 Jag ofta sett ett nyss afsomnadt lik;
 Det hade askfärg, blekt och blodlöst var,
 Ty blodet hade rusat ned till hjertat,
 Som i den strid det kämpade mot döden
 Tog blodet till sin hjelp mot fienden.
 När hjertat kyldes, kyldes också blodet
 Och vände icke om att kinden färga.
 Men se, hans anlet svart och blodsprängt är,
 Och ögonen, ur sina gropor trängda,
 Så otäckt stirra som han vore strypt.
 Hans hår är vildt, näsborgarna stå spända;
 Hans fingrar streta ut, som när man kämpar
 Och äflas för sitt lif mot öfvermakt.
 Se på hans lakan hur hans hår är klibbadt,
 Hans vackra skägg är tofvadt hop och trassladt
 Liksom ett kornfält piskadt af en regnskur.
 Ja, han är mördad här; det minsta tecknet
 Af alla dessa är bevis tillfyllest.

Suff. Hvem skulle hafva mördat honom, Warwick?
 Jag sjelf och Beaufort hade vakt om honom;
 Vi äro icke mördare, jag hoppas.

Warv. Men båda voro Humphreys dödsfiender,
 Och ni, kantänka, skulle vakta honom.
 Det lopp helt säkert ej så vänligt af.
 Man nog kan se han fann en fiende.

Drottn. Då tror ni säkert dessa höga lorder
 Till hertig Glosters bråddöd skyldiga?

Warv. Hvem ser en qviga död af friska blodsår
 Och slagtarn med sin yxa stå bredvid,
 Och tror ej det är han som slagtat henne?
 Hvem fann ett rapphöns i en gladas bo
 Och såg ej strax hur fogeln blifvit död,
 Om gladan ock ej hade blodig näbb?
 Just så är detta sorgespelet misstänkt.

Drottn. Är Suffolk slagtare? Hvar är hans knif?
 Är Beaufort glada nämnd? Hvar ä' hans klor?

Suff. Jag bär ej knif att mörda män i sömnen,
 Men här är hämdens svärd, af hvila rostadt;
 Det skuras skall uti ditt hätska hjerta,
 Som stämplar mig med mordets purpurtecken.
 Säg, stolta lord af Warwick, om du djerfs,
 Att jag till hertig Glosters död är skyldig!

(Kardinalen, Somerset m. fl. gå).

Warw. Hvad djerfs ej Warwick, när en Suffolk djerfs?

Drottn. Han djerfs ej lägga band på smädlig tunga
 Och hör ej upp med öfvermodigt tadel,
 Fast Suffolk tusen gånger honom trotsar.

Warv. Min fru, var tyst; det vare vördsamt sagdt.
 Ty hvarje ord ni säger till hans fördel
 Er konungsliga värdighet befläckar.

Suff. Du tölp till lord, som ej har vett och skick!
 Om nånsin hustru så sin man bedrog,
 Så tog din mor uti en skändlig säng
 En grof bondlymmel upp och ympade
En surkartsymp uti den ädla stammen;
 Du är en surkart, ingen ädel Nevil.

Warw. Om ej din blodskuld dig beskärmade
 Och bödeln jag beröfvade sin lön,
 Och så dig löste ifrån tusen skymfer,
 Och om min kungs närvaro mig ej band,
 Så skulle du på knä, du fega niding,
 Om tillgift tigga för ett sådant tal,
 Och säga att det var din mor du mente,
 Och att du sjelf var född i lönskaläge;
 Och efter denna afbön skulle jag
 Din lön dig gifva, dig till helvet sända,
 Du bof som suger blod af män som sofva.

Suff. Af dig som vaken skall jag tappa blod,
 Om du med mig ur denna krets dig vågar.

Warw. Kom genast, eller släpar jag dig ut!
 Fast du ej värdig är, med dig jag kämpar;
 Jag Humphreys ande denna tjenst bör göra.

(Suffolk och Warwick gå).

K. Henr. Ett fläckfritt hjerta är det bästa pansar;
 Rättfärdig stridsman trefallt väpnad är,
 Men naken, vore han än stängd i stål,
 Är den hvars samvete är tyngdt af orätt.

Drottn. Hvad buller der?

(Suffolk ock Warwick komma tillbaka med dragna värjor).

K Henr. Hvad nu, mylords! Med ilskna värjor dragna
 Uti er konungs åsyn! Hvilken djerfhet! --
 Hvad är det här för buller och tumult?

Suff. Den falska Warwick stormar löst mot mig
 Med Burys borgerskap, min höge konung.

(Folkhopen bullrar utanföre. Salisbury kommer).

Sal. (Till folket utanföre). Håll! konungen er önskan skall få veta.
 (Till konungen). Ers majestät, mig folket bedt er säga,
 Att om ej Suffolk går till döden eller
Ifrån det sköna England landsförvisas,
 Så rycka de med våld ur slottet honom
 Och pina honom grymt med långsam död.
 De säga, att den gode hertig Humphrey
 Af honom dödad blef; de säga ock,
 Att de ers höghets död af honom frukta,
 Samt att de blott af kärleks nit och tro --
 Men ej af någon art af brottsligt trots
 Som skulle vilja tredskas med ers höghet --
 Hans landsförvisning fordra utaf er.
 De säga, ömma om sin kungs person,
 Att, om ers höghet skulle vilja sofva
 Och böde att man ej er ro fick störa,
 Vid straff af onåd eller lifs förlust,
 Så vore, oansedt ett sådant straffbud,
 Om man en huggorm såg med klufven tunga
 Till eders majestät sig slingra fram,
 Nödvändigt dock, att man er väckte upp,
 På det att icke ormen måtte göra
 En farlig slummer till en evig sömn.
 Och derför ärna de, förbud tills trots,
 Med eller mot er vilja, vakta er
 För sådan otäck orm som falske Suffolk,
 Hvars giftiga och dödeliga bett
 Beröfvat lömskt er käre onkel lifvet,
 Som tjugo gånger mer var värd än Suffolk.

Folk. (Utanföre). Ett svar från konungen, lord Salisbury!

Suff. Nog tror jag, att ett rått, oborstadt slödder
 Kan skicka sådant budskap till sin konung;
 Men ni, mylord, med nöje går dess ärnden
 Och visar så hur fint ni kan orera;
 Dock, all den ära Salisbury har vunnit
 Är att han gått som lord ambassadör
 Ifrån en kittelflickarsvärm till kungen.

Folk. (Utanföre). Ett svar från kungen! annars bryta vi oss in.

K. Henr. Gå, Salisbury, och säg å mina vägnar,
Att jag för deras ömma omsorg tackar:
 Och om de ock ej hade manat mig,
 Så hade jag dock ämnat hvad de önska;
 Ty, sannerligen, jag har stundligt anat
 Från Suffolks sida ofärd mot min thron.
 Och derför svär jag vid det majestät
 Hvars ringa tjenare och bud jag är:
 Hans ande skall ej denna luft förpesta
 I ännu trenne dagar till vid dödsstraff.

(Salisbury går).

Drottn. O, låt mig bedja för den gode Suffolk!

K. Henr. Du är ej god, om Suffolk god du kallar.
 Tyst, säger jag: om du för honom talar,
 Så ökar du än värre blott min vrede.
 Om jag blott sagt det, hölle jag mitt ord,
 Men när jag svurit, kan mig ingen rubba.
 Om efter trenne dagar här du finnes
 På någon jordfläck som jag herrskar öfver,
 Så kan en verld ditt lif ej återköpa.
 Kom, Warwick, gode Warwick, kom med mig;
 Jag stora saker har att säga dig.

(Konung Henrik, Warwick m. fl. gå).

Drottn. Må sorg och ofärd följa er i spåren!
 Må hjerteqval och bittraste bekymmer
 Bli sällskap och kamrater på er färd!
 J ären två; må satan bli den tredje,
 Och trefald hämd ledsaga edra fjät!

Suff. Håll, goda drottning! Banna icke mer,
 Och låt din Suffolk taga sorgligt afsked.

Drottn. Fy, svaga qvinna, hjerteveka kräk!
 Har du ej mod att fiender förbanna?

Suff. Ve öfver dem! Hvi skulle jag förbanna?
 Om min förbannelse dem kunde mörda
 Likt gastars hemska skri, så skulle jag
 Så etterbittra bannor finna upp,
 Så skärande och gräsliga att höra,
 Framhvästa mellan sammanbitna tänder
Med lika många prof på dödligt hat
 Som gulblek afund har i afgrundshålan,
 Att i sin fart min tunga skulle stappla,
 Mitt öga såsom stål och flinta spraka,
 Mitt hår på ända stå som på en galning
 Och hvarje lem af ilskna bannor darra.
 Ja, uti detta nu mitt hjerta bruste,
 Om jag ej finge lof att dem förbanna.
 Förgift dem blifve dryck, och bitter galla
 Den största läckerhet som de få smaka!
 Cypresser blifve deras bästa skygd,
 Och basilisker deras ögonfägnad!
 Det ljufvaste de nånsin röra vid
 Ormödlegaddar vare; sin musik
 I deras öron hväse espingar,
 Af ufvars chor ackompagnerade! --
 Må alla fasor uti svarta helvet --

Drottn. Nog, nog, min Suffolk! Du dig sjelf blott plågar:
 Och dessa bannor -- liksom sol i spegeln
 Och liksom bössan, den för starkt man laddat --
 Tillbakastöta, drabba blott dig sjelf.

Suff. Du bod mig banna; bjuder du mig nu
 Att hålla upp? Nå, vid mitt fosterland,
 Från hvilket jag är biltog! Nog jag kunde
 En vinternatt tillbringa uti bannor,
 Om jag ock naken stod på bergets topp,
 Der bitter köld ej låter gräset gro,
 Och anse allt som en minutens lek.

Drottn. Jag ber dig, stilla dig; gif mig din hand,
 Att jag med sorgens tårar den må fukta.
 Må aldrig himlens regn den fläcken skölja
 Och tvätta bort min smärtas monument;
 (Hon kysser hans hand).
 Må denna kyss uti din hand sig prägla,
 Och glömme du ej nånsin dessa läppar,
 Som andats tusen suckar ut för dig!
 Gå nu din väg, att jag min sorg må röna;
Så länge du står qvar jag blott den anar,
 Lik den som, öfvermätt, på hunger tänker.
 Jag skall dig återkalla eller ock
 Förklaras biltog sjelf; och biltog är jag,
 Om blott från dig, min Suffolk, jag är skild.
 Gå! tala ej; gå, gå; nej, gå ej än!
 Så skiljas tvenne dömda vänner åt
 Med kyss på kyss och tusen, tusen afsked,
 Väl hundra gånger svårare än döden.
 Farväl! Farväl med lifvet och med dig!

Suff. Så är då Suffolk tio gånger bannlyst,
 Tre gånger tre af dig och en af kungen.
 Ej bryr mig land, om blott du hädan vore;
 En ödemark tillfyllest är befolkad,
 Om Suffolk blott ditt gudasällskap har:
 Ty der du är, der är ju hela verlden
 Och en och hvar af verldens alla fröjder,
 Men der du icke är, der är en öken.
 Jag kan ej mer: -- lef du och njut ditt lif;
 Mig intet fröjdar, utom att du lefver.

(Vaux uppträder).

Drottn. Hvart ilar Vaux ? Hvad har väl händt? berätta!

Vaux. Jag skall hans majestät tillkännagifva,
 Att kardinalen ligger hårdt för döden.
 Han sjuknat häftigt in och ligger nu
 Och stirrar vildt och flämtar efter luft
 Och hädar Gud och jordens barn förbannar.
 Han talar stundom som om Humphreys ande
 Stod tätt bredvid, och ropar efter kungen
 Och hviskar till sin kudde, som till honom,
 Sitt svårt betyngda hjertas hemligheter.
 Och jag är sänd att konungen förtälja,
 Att han just nu högt ropar efter honom.

Drottn. Gå, bär till kungen detta tunga budskap.
 (Vaux går).
 Ve mig! Du snöda verld, du sorgenyhet!
Men hvi begråta stundens arma mistning
 Och glömma Suffolk bort, min själs klenod?
 Hvi sörjer jag ej endast för min Suffolk
 Och gråter uti kapp med sunnanmolnen,
 Som jord befrukta så som jag min sorg.
 Nu gå din väg, du vet att kungen kommer;
 Om här han träffar dig, så är du dödens.

Suff. Jag kan ej lefva, om från dig jag skiljs;
 Och dö hos dig, hvad vore det väl annat
 Än få en ljuflig slummer i ditt sköte?
 Här kan jag andas ut min själ i luften
 Så lätt och ljufligt som ett spenabarn
 Som dör med modersbröstet i sin mun:
 Men, skild från dig, jag skreke som en galning
 På dig och bad dig tycka mina ögon
 Och täppa mina läppar med din mun.
 Då skulle du min själ i flykten hejda,
 Om ej, uti din kropp jag andas den;
 Då lefde den i ljuft Elysium.
 Att dö hos dig, det vore dö på lek,
 Men skild från dig, det vore mer än dödsqval.
 O, låt mig stanna, hände hvad som helst!

Drottn. Bort! Fastän afsked sveder som en frätsten,
 Så läker det likväl ett dödligt sår.
 Till Frankrike, min Suffolk! Skrif till mig;
 Ty hvarsomhelst du vistas här i verlden,
 Skall nog en Iris finna väg till dig.

Suff. Jag går.

Drottn. Och tag mitt hela hjerta med dig.

Suff. En perla i det sorgligaste skrin
 Som någonsin har gömt en dyr klenod.
 Likt skepp som splittras vår skilsmässa är;
 Här går min väg till döds.

Drottn. Och min går här.


TREDJE SCENEN.

London. Kardinal Beauforts sängkammare.

(Konung Henrik, Salisbury, Warwick
m. fl. uppträda. Kardinalen ligger i sin
säng. Betjenter stå bredvid sängen).

K. Henr. Hur mår da, Beaufort? Tala till din konung.

Kard. Om du är döden, ger jag Englands skatter,
 Som räcka till för dig att köpa dig
 En annan sådan ö som denna är,
 Blott du mig låter lefva utan pina.

K. Henr. Ack, hur det vittnar om en syndig lefnad,
 När döden så förfärlig är att åse!

Warw. Det är din kung som talar till dig, Beaufort.

Kard. Låt föra mig till domstol när ni vill.
 Han dog ju i sin säng; hvar dör man annars?
 Är jag i stånd att tvinga folk att lefva? --
 O, pina mig ej mer! Jag skall bekänna. --
 Vid lif igen? Ack, visa hvar han är!
 Ettusen pund, om jag får honom skåda!
 Han har ej ögon; mullen har dem bländat. --
 Låt kamma ned hans hår; se! se! kapprakt
 Det står liksom en limstång, för att fånga
 Min själ som flyga vill. -- Gif mig att dricka:
 Säg till aptekaren, att han mig ger
 Det starka gift som jag har köpt af honom.

K. Henr. O, du som evigt styrer himlarna,
 Beskär en nådens blick åt denna mask!
 Drif bort den niska efterhängsna djefvul,
 Som hårdt belägrar denna uslings själ,
 Och tvätta svart förtviflan ur hans hjerta!

Warw. Se, hur hans anlet vrids af dödens ångest.

Sal. Stör honom ej; i frid han skiljes hädan.

K. Henr. Frid åt hans själ, om så är Guds behag!
 Lord kardinal, om du på himlen tänker,
Så lyft din hand till tecken på ditt hopp. --
 Han dör och ger ej tecken; -- nåd, o Gud!

Warw. Så ryslig död förråder gräslig lefnad.

K. Henr. Döm ej din nästa; alla synda vi. --
 Lyck nu hans ögon, drag gardinen för
 Och låt oss detta andaktsfullt begrunda.

(De gå).


FJERDE AKTEN. FÖRSTA SCENEN

Kent. Sjökusten vid Dower.

(Man hör skott på sjön. En båt lägger till och
ur densamma stiga en sjökapten, en styrman, en
understyrman, Walter Skeppare och flere, med dem
Suffolk och andra adelsmän såsom fångar).

Sjök. Den brokiga och skygga sladder-dagen
 Har uti hafvets sköte krupit ned,
 Och ulfvar väcka med sitt tjut de kampar
 Som släpa fram den tragiskt dystra natten
 Och famna med de sömnbetyngda vingar
 De dödas grafvar och ur dimmigt gap
 I luften andas ut ett smittsamt mörker. --
 Nu fram med folket från det tagna skeppet,
 Ty, medan nu vår jakt på redden ankrar,
 De skola här friköpa sina lif,
 Om ej, med hjerteblodet färga sanden. --
 Du, styrman, denna fånge får till skänks; --
 Du, understvrman, må behålla denna;
 Den tredje, Walter Skeppare, är din.
 (Pekar på Suffolk).

1 Adelsm. Hvad fordrar du i lösen, styrman? säg mig.

Styrm. Ettusen kronor, eller af med nacken!

Underst. Ni ger mig samma summa -- eller nacken.

Sjök. Ni tycker tusen kronor är för mycket,
 Och ändå vill ni heta adelsmän?
 Nej, kapa deras strupar; -- ni skall dö.
Ej deras lif som vi i striden miste
 Kan gäldas ined en sådan lumpen styfver.

1 Adelsm. Jag skall betala, om mitt lif du skonar.

2 Adelsm. Jag ock, och skrifver genast efter pengar.

Walt. (Till Suffolk). Vid skeppets äntring miste jag mitt öga,
 Det vill jag hämnas; derför skall du dö
 Och, om jag finge råda, desse ock.

Sjök. Var ej så sträng; tag pengar, låt'en lefva.

Suff. Se här mitt storkors; jag är adelsman;
 Hur mycket vill du ha? jag skall betala.

Walt. Jag, Walter Skeppare, är också adel. --
 Hvad nu? Du stirrar? Månn' du fruktar döden?

Suff. Ditt namn jag fruktar; i dess klang är döden.
 En astrolog har spått en gång och sagt,
 Att uti skepparnöd jag skulle dö.
 Låt detta likväl ej din blodtörst väcka;
 Ditt namn är Schepper, om det utsägs rätt.

Walt. Strunt! Schepper eller Scheffer, lika godt!
 Mitt goda namn har aldrig fått en fläck,
 Som icke blifvit tvättad bort med svärdet.
 Om med min hämd jag drifver köpenskap,
 Så krosse man mitt svärd och vapensköld,
 Och kalle mig pultron i vida verlden.
 (Griper tag i Suffolk).

Suff. Håll, Walter, ty din fånge är en prins,
 Är hertig Suffolk, William de la Poole.

Walt. Hvad? Hertig Suffolk, skyld i bara trasor?

Suff. Men dessa trasor äro icke Suffolk;
 Zeus stundom gick förklädd, hvi icke jag?

Sjök. Men Zeus blef icke dräpt, som du skall blifva.

Suff. Du usla bondlurk! Ej kung Henriks blod,
 Det hedervärda blodet Lancaster,
 Skall af en sådan stalldräng gjutas ut.
 Du hållit min stigbögel, kysst min hand
 Och sprungit som en slaf bredvid min mula,
 Och lycklig var du då jag gaf en nick.
Hur ofta liar du ej mig passat upp,
 Min tallrik slickat, knäböjt vid den taftel,
 Der jag ocli drottning Margaretha suto.
 Kom det ihåg och sloka dina vingar,
 Och qväf din högfärd som ett missfall är.
 Hur ofta stod du ej i min tambur
 Och väntade så troget på min ankomst?
 Ja, denna hand har skrifvit till din förmån,
 Och derför slår den nu din fräcka mun.

Walt. Säg, skall jag sticka honom ned, kapten?

Sjök. Med mina ord jag först vill sticka honom,
 Som han har stuckit mig.

Suff. Du usla slaf,
 Du sjelf är lika slö som dina ord.

Sjök. För honom bort och slå hans hufvud af
 Mot storbåts-relingen.

Suff. Det djerfs du ej,
 Det kan ditt eget gälla.

Sjök. Jo, herr Poole.

Suff. Poole?

Sjök. Ja, Poole, sir Poole, lord Poole
 Och pol och pyts och puss, hvars dy fördunklar
 Den silfverkällas våg der England dricker.
 Nu skall jag täppa till ditt vida gap,
 Som Englands alla rikedomar sväljt;
 Nu med din mun, som kysste drottningen,
 Jag marken sopa skall; och du, som log
 Vid gode Humphreys död, skall grina illa
 Mot känslolösa vindar, som med hån
 Till gengäld skola hvissla dig i synen.
 Må du med afgrunds hexor gifta dig,
 För det du kopplat hop en väldig herre
 Med dottren till en stackare till kung,
 Som hvarken äger krona eller folk.
 Med djefvulsk politik du blifvit stor,
 Och lik den djerfve Sylla, har du frossat
 Uppå din egen moders hjerteblod.
Du Maine och Anjou sålt åt Frankrike;
 Du skulden är att trotsiga Normander
 Vår makt förakta, och att Picardie
 Dräpt våra fogdar, tagit våra borgar
 Och sändt vårt krigsfolk hem i blod och trasor.
 Den stolte Warwick och Nevillerna,
 Hvars tappra klingor aldrig fåfängt drogos,
 Af hat mot dig till vapen gripa nu;
 Och huset York, som blifvit stött från thronen
 Igenom nedrigt mord på skuldlös konung
 Och fräckt och öfvermodigt tyranni,
 Af hämdlust glöder; på dess djerfva fanor
 Frambryter genom molnens bädd vår sol
 Med underskrift: invitis nubibus.
 Allt folket här i Kent sig väpnat har,
 Och slutligen har skymf och tiggararmod
 Sig smugit in i sjelfva kungaborgen;
 Allt rår du för; fort bort med honom, skynda!

Suff. O, den som vore Gud och kunde krossa
 De usla trälarna med ljungeldsstrålar!
 Af litet yfs en usling; denna skurk,
 Som har befälet på en liten jakt,
 Hofverar mer än sjelfva Bargulus,
 Den stolta vikingen. En drönare
 Ej suger örnens blod, men stjäl ur kupor.
 Det ar omöjligt, att jag skulle dö
 För sådant simpelt legohjon som du.
 Ditt tal min vrede väcker, ej min ånger.
 Jag skickad är af drottningen till Frankland;
 Hör hvad jag säger: för mig genast öfver
 Till franska landet.

Sjök. Walter Skeppare, --

Walt. Kom, Suffolk, jag skall föra dig till döden.

Suff. Gelidus timor occupat artus: -- dig fruktar jag.

Walt. Och det med skäl; det skall du snart få röna.
 Hvad, är du modfälld? Vill du kröka rygg?

1 Adelsm. Min ädle lord, var foglig emot honom.

Suff. Nej, skarp och sträf är Suffolks herrskartunga;
 Den kan befalla, tigga kan den ej.
 Bort det att vi med underdånig bön
 Ett sådant pack som detta skulle hedra;
 Nej, heldre lägger jag min hals på blocket,
 Än detta knä jag böja vill för andra
 Än Gud i himmelen och Englands konung.
 Förr må mitt hufvud dansa på en stång,
 Än det sig blottar för en sådan lymmel.
 En äkta adel känner icke fruktan: --
 Jag mer kan tåla, än du vågar göra.

Sjök. Drag af med honom; mer han ej får tala.

Suff. Soldater, visa nu er hela grymhet,
 Att aldrig denna död må bli förgäten! --
 För trålar falla ofta store män;
 En gladiator och banditslaf dräpte
 Den gode Tullius; bastarden Brutus
 Var Cæsars baneman, och vilda öbor
 Pompejus slogo; tjufvar mörda Suffolk.

(Suffolk går med Walter och flere).

Sjök. Nu täckes oss att en af dessa två
 Som skola gifva lösen reser af: --
 Ni stannar qvar hos oss, och ni får gå.

(Alla gå utom den första adelsmannen).

(Walter kommer tillbaka med Suffolks lik).

Walt. Der ligge nu hans hufvud och hans kropp,
 Tills drottningen, hans hjertans kär, dem jordar.
 (Går).

1 Adelsm. O hvilket grymt och blodigt skådespel!
 Jag vill till kungen bära fram hans kropp.
 Om han ej hämnas, hämnas väl hans vänner
 Och drottningen som honom höll så kär.
 (Tager liket med sig).


ANDRA SCENEN.

Blackheath.

(Georg Bevis och Johan Holland uppträda).

Georg. Se så, gå nu och skaffa dig en värja, om den
också vore gjord af träd; de ha redan två
dagar varit på benen.

Joh. Desto mera behöfva de då att sätta sig.

Georg. Det skall jag säga dig, att Jack Cade,
klädesväfvaren, ämnar putsa opp det allmänna bästa
och vända det och dekatera det.

Joh. Ja, det kan nog behöfvas, ty det är
trådslitet. Det säger jag försann, att det har aldrig
varit någon trefnad i England, sedan man kom upp med
att der skulle finnas adel.

Georg. Eländiga tider! Man aktar icke på dygden hos
handtverkare.

Joh. Adeln sätter sig öfver att gå i förskinn.

Georg. Ja, och hvad mera är: kungens rådsherrar ä'
inga goda arbetare.

Joh. Riktigt; och ändå står det skrifvet: "arbeta
i ditt kall;" hvilket betyder så mycket som att
öfverhetspersoner böra vara arbetare, och derföre
borde vi vara öfverhetspersoner.

Georg. Der slog du hufvudet på spiken; ty det fins
intet bättre kännemärke på ett hederligt hjerta än
en hård hand.

Joh. Jag ser dem, jag ser dem! Der är Best's son,
garfvaren från Wingham; --

Georg. Han skall få våra fienders skinn, för att göra
hundläder utaf.

Joh. Och Dick slagtare, --

Georg. Då blir synden slagen för pannan som en oxe,
och orättfärdigheten slagtad som en kalf.

Joh. Och Smith, linneväfvaren; --

Georg. Ergo är deras lifstråd utspunnen.

Joh. Kom, låt oss slå oss ihop med dem.

(Trummor.
Cade, Dick slagtare, Smith linneväfvare och
en stor hop andra komma).

Cade. Vi, Johan Cade, så kallad efter vår förmenta
fader, -- ty våra fiender skola nederfalla för oss --
af andans inskyndelse kallad att störta konungar
och förstar, -- äska ljud!

Dick. Tyst!

Cade. Min far var en Mortimer, --

Dick. (Afsides). Han var en beskedlig karl och en bra murare.

Cade. Min mor en Plantagenet; --

Dick. (Afsides). Jag kände henne nog; hon var barnmorska.

Cade. Min hustru är af familjen Lacie.

Dick. (Afsides). Ja visserligen; hon var dotter till
en gårdfarihandlare och stod jemt bredvid lasse'.

Smith. (Afsides). Men nu, då hon inte mer orkar
ränna med påsen, har hon tagit sig för att byka och
tvätta hemma.

Cade. Följaktligen är jag utaf en hedervärd familj --

Dick. (Afsides). Ja, min sann, ty bara backen är heder
värd; och der har han kommit till verlden, bakom en
häck, ty hans far hade intet annat hem än tjufhålan.

Cade. Tapper är jag.

Smith. (Afsides). Det tror jag nog; en tiggare får inte vara rädd.

Cade. Och mycket kan jag stå ut med.

Dick. (Afsides). Ingen fråga om det; jag har sett
honom få stryk tre marknadsdagar å rad.

Cade. Jag fruktar hvarken eld eller svärd.

Smith. (Afsides). Han behöfver inte vara rädd för
svärd, ty det häftar inte ett enda stygn på hans rock.

Dick. (Afsides). Men för eld borde han vara rädd,
ty han har blifvit brännmärkt för det han stulit får.

Cade. Våren derföre tappra, ty er anförare är tapper
och vän af reformer. Sju sexstyfvers semlor skall man
framdeles sälja här i England för tolf styfver. En
treqvarters mugg skall rymma tio qvarter, och
den, som dricker svagdricka, skall dömmas efter
missgerningsbalken. All egendom i landet skall
bli gemensam, och min lifhäst skall gå på bet i
Cheapside. Och när jag blir kung -- som jag väl det
blir --

Alla. Gud bevare ers majestät!

Cade. Tack skall ni ha, godt folk! -- Så skall det
inte finnas några pengar mer, utan alla ska' äta och
dricka på
min räkning, och jag skall kläda dem allesamman i ett
livrée, på det att de må bli endrägtiga som bröder
och ära mig som är deras herre.

Dick. Det första vi ska' göra, är att slå ihjel alla jurister.

Cade. Ja, det är just det jag tänker göra. Är det
inte bedröfligt, att man skall göra pergament utaf ett
oskyldigt lamms skinn? Pergament, som kan göra utaf
med en menniska, bara man klåttrar lite på't! Folk
säger, att bien stickas; men jag säger, att det är
vaxet som sticks, ty jag har bara en enda gång satt
mitt sigill under något, och sedan dess har jag aldrig
varit min egen karl. Hvad nu? Hvem kommer der?

(Det kommer folk. som för med sig skrifvaren från
Catham).

Smith. Skrifvaren från Catham; han kan läsa och
skrifva och göra upp räkningar.

Cade. Afsky vardt!

Smith. Vi tog honom just som han höll på att göra
förskrifter för pojkar.

Cade. Det var mig en kanalje!

Smith. Han har en bok i fickan med röda bokstäfver i.

Cade. Då är han en hexmästare.

Dick. Han kan sätta upp reverser och skrifva skrifvarstil.

Cade. Det gör mig ondt; karlen är, på min ära, en
hygglig karl; han skall icke dö, såvida jag icke
finner honom skyldig. Kom hit, karl, jag skall
examinera dig. Hvad heter du?

Skrifv. Emanuel.

Dick. Så brukar det stå skrifvet öfver allmänna
kungörelser; -- det kommer att gå dig illa.

Cade. Fall mig inte i talet: -- Brukar du skrifva
ditt namn? Eller nyttjar du bomärke, som annat
hederligt folk?

Skrifv. Jag tackar min Gud, att jag fått en så god
uppfostran, att jag kan skrifva mitt namn.

Alla. Han har bekänt; bort med honom! Han är en skurk
och förrädare.

Cade. Bort med honom, säger jag! Häng honom med sin
penna och sitt bläckhorn om halsen.

(Skrifvaren föres bort).

Mich. (Kommer). Hvar är vår general?

Cade. Här är jag, du simpla karl.

Mich. Fly! fly! fly! Sir Humphrey Stafford och hans
bror ä' hårdt nära med kungens troppar.

Cade. Stanna, skurk, stanna, eller hugger jag ner
dig! Han skall få att göra med en karl, som är
fullt ut så god som han sjelf. Han är ju inte mer än
riddare, hvaba?

Mich. Nej.

Cade. För att bli jemngod med honom, vill jag straxt
sjelf slå mig till riddare. Statt upp, sir John Mortimer!
Nu i färd med honom.

(Sir Humphrey Stafford och hans bror William komma
med troppar under trumslag).

Staff. Kents smuts och afskum, usla upprorspack,
 För galgen stämplade, lägg vapen ned,
 Gå hem igen och lemna denna skurk! --
 Om ni det gör, skall kungen bli er nådig.

W. Staff. Men vred och grym och lysten efter blod,
 Om här ni tredskas; lydnad eller död!

Cade. Mig bry ej dessa silkesklädda slafvar;
 Det är till dig jag talar, goda folk,
 Hvars kung jag hoppas i en framtid bli,
 Ty jag är kronans lagligt födda arfving.

Staff. Du usla skurk, din far var murare;
 Du sjelf är klädesöfverskärare,
 Är det ej sant?

Cade. Och Adam var en trädgårdsmästare.

W. Staff. Hvad hör det hit?

Cade. Jo, hör: gref Edmund Mortimer af March
 Var gift med Clarences dotter, eller hur?

Staff. Ja visst.

Cade. Och hon åt honom födde tvillingar.

W. Staff. Nej, det är lögn.

Cade. Så säger ni; jag säger det är sant:
 Den äldre åt en amma lemnades
 Och blef bortstulen af en tiggerska.
Okunnig om sin börd och slägtregister,
 Han blef vid mogen ålder murare.
 Hans son är jag; det neke den som kan.

Dick. Det är dagsens sanning; derföre skall han bli kung.

Smith. Herre, han har murat opp en skorsten i min
fars hus, och tegelstenarna ä' än i dag lefvande
vittnen på den saken; derföre, neka inte för'et.

Staff. Och ni vill sätta tro till denna slaf,
 Som säger saker som han icke känner?

Alla. Ja, visst tusan vill vi det; packa er bort, ni.

W. Staff. Jack Cade, det här har hertig York dig lärt.

Cade. (Afsides). Det ljuger han, ty det har jag
sjelf hittat på. (Högt). Gå du, min gubbe, och helsa
kungen ifrån mig, att jag för hans fars, Henrik den
femtes skull, i hvars tid pojkar spelade kronvägg
med franska kronor, är nöjd med att han regerar;
men jag vill vara protektor öfver honom.

Dick. Och vidare vill vi ha lord Say's hufvud, för
det han sålt bort hertigdömet Maine.

Cade. Och det med rätta; ty derigenom har England
blifvit stympadt och får nu gå med käpp och krycka,
om jag ej upprätthölle det med min makt. Det säger
jag er, mina kamrater och medkonungar, att lord Say
har kastrerat det allmänna bästa och gjort det till
en eunuch; och hvad ändå mera är, -- han kan tala
Franska, och derföre är han förrädare.

Staff. O, hvilken usel, grof okunnighet!

Cade. Ja, svara mig, om ni kan. Fransoserna ä' våra
fiender; nå väl, nu vill jag bara fråga: kan den, som
talar med en fiendes tunga, vara en god rådgifvare,
eller ej?

Alla. Nej, nej! och derföre ska' vi ha hans hufvud.

W. Staff. Godt; då vi se, att goda ord ej hjelpa,
 Så gripa vi dem an med kungens troppar.

Staff. Fort, härold, ropa ut i hvarje stad,
 Att den som följer Cade gör högmålsbrott;
 Att den som flyktar innan striden slutat
Skall sig till näpst, i barns och hustrus åsyn,
 Upphängas vid sin egen stugudörr. --
 Och J som ären kungens vänner, kommen!

(Bröderna Stafford gå med tropparna).

Cade. Och J som ären folkets vänner, kommen. --
 Det gäller friheten; nu varen karlar!
 Kaputt med alla adelsmän och lorder,
 Men frid med dem som gå i becksömsskor,
 Ty det är hederligt och sparsamt folk,
 Som, om de tordes, gerna höllo med oss.

Dick. Nu ä' de allesamman i ordning och marschera emot oss.

Cade. Vi ä' först i riktig ordning, då vi ä' i full oordning. Framåt, marsch!

(De gå).


TREDJE SCENEN.

En annan del af Blackheath.

(Stridstumult. Båda partierna komma in och fäkta;
båda Stafforderna falla).

Cade. Hvar är Dick, slagtaren från Ashford?

Dick. Här.

Cade. De föllo för dig likasom får och oxar, och
du betedde dig som om du hade varit i ditt eget
slagtarehus; derföre skall jag belöna dig så här:
fastan skall bli dubbelt så lång som den är, och
du skall få privilegium att slagta för hundrade,
en mindre.

Dick. Jag begär icke mer.

Cade. Och, sanningen att säga, du förtjenar icke
mindre. Detta segertecken vill jag bära, (tager upp
Staffords rustning) och låta släpa de döda kropparna
bakefter min häst, tills jag kommer till London, der
vi skola låta bära lord mayorn's svärd framför oss.

Dick. Om vi vill ha framgång och
uträtta något godt, så låt oss bryta opp
fängelserna och släppa ut fångarna.


Cade. Var inte rädd för det; det svarar jag för. Kom,
låt oss marschera på London.

(De gå).


FJERDE SCENEN.

London. Ett rum i palatset.

(Konung Henrik kommer läsande på en supplik;
hertigen af Buckingham och lord Say bredvid honom;
på afstånd sitter drottning Margaretha och sörjer
öfver Suffolks hufvud).

Drottn. Jag ofta hört, att sorgen mildrar sinnet
 Och gör det fegt och fullt af modlös vanart;
 Tänk derföre på hämd och gråt ej mer.
 Men hvem kan detta se och icke gråta?
 Tätt vid min barm hans hufvud ligge här,
 Men hvar är kroppen som jag famna skulle?

Buck. Hvad svar ger ers höghet på rebellernas supplik?

K. Henr. En helig biskop vill jag skicka till dem;
 Förbjude Gud så många arma själar
 För svärdsegg skulle dö! Jag heldre sjelf
 Med deras general vill underhandla,
 Än låta dem i blodigt krig förgås. --
 Men dröj, jag än en gång vill läsa detta.

Drottn. O barbari! Har detta sköna anlet
 Liksom en himlens stjerna mig beherrskat,
 Och kunde det ej tvinga dem till miskund,
 Som icke voro värda att det skåda?

K. Henr. Lord Say, Jack Cade har svurit på att han
 Ditt hufvud hafva skall.

Say. Dock hoppas jag,
 Att eders majestät skall hafva hans.

K. Henr. Hvad nu, min drottning? städse sörjande
 Och jemrande for hertig Suffolks död?
 Jag räds, min vän, att, om jag hade dött,
 Du öfver mig ej hade sörjt så mycket.

Drottn. Min vän, jag sörjer ej, men dör för dig.

(Ett bud kommer).

K. Henr. Hvad nytt? Hvi kommer du med sådan brådska?

Budb. Rebellerna i Southwark äro; fly!
 Jack Cade sig utger för lord Mortimer,
 Härstammande från hertig Clarence's hus,
 Och kallar högt ers nåd för usurpator
 Och svärjer på att han sig sjelf skall kröna
 I Westminster. Hans här en trasig skara
 Af råa, grymma bondkrabater är.
 Af Humphrey Staffords och hans broders död
 De mod i bröstet fått och rycka fram.
 Jurister, lärde, hofmän, adelsmän
 Ohyra kalla de och dräpa dem.

K. Henr. Gudlösa folk! Det vet ej hvad det gör.

Buck. Min dyre konung, drag till Kenelworth,
 Till dess en här som slår dem hinner samlas.

Drottn. Ack, vore hertig Suffolk än i lifvet,
 Så vore detta uppror stilladt snart!

K. Henr. Lord Say, förrädarhopen hatar dig,
 Kom derföre med oss till Kenelworth.

Say. Det vore vådligt för ers majestät;
 Min blotta åsyn är dem ju förhatlig,
 Och derför jag ur staden icke går,
 Men gömmer mig så godt som jag förmår.

(En annan budbärare kommer).

Budb. Jack Cade har redan tagit London-bryggan,
 Och borgerskapet rymmer sina hus;
 Det sämre folket, törstigt efter byte,
 Med Cade förenat sig. Nu svärja de,
 Att stad och hof de samfäldt skola plundra.

Buck. Dröj icke då, min kung, men fort till häst.

K. Henr. Kom, Margaretha! Gud, vårt hopp, oss hjelper.

Drottn. Mitt hopp med Suffolk har i grafven gått.

K. Henr. Farväl, mylord; tro ej rebellerna.

Buck. Tro ingen själ, af fruktan att bli sviken.

Say. Jag till min oskuld sätter tro och lit,
 Och derför är jag djerf och oförfärad.

(De gå).


FEMTE SCENEN.

Towern.

(Lord Scales och flera på murarna. Åtskilliga
borgare nedanföre).

Scal. Hvad nytt? Är Jack Cade slagen?

En borg. Nej, mylord, och inte heller ser det ut
dertill, ty de ha eröfrat bryggan och slå ihjel alla
som sätta sig till motvärn. Lord mayor'n begär hjelp
af ers herrlighet från Towern, för att försvara city
mot rebellerna.

Scal. Hvad jag undvara kan står till er tjenst;
 Men äfven mig förrädarne ju plåga
 Och hafva gjort försök att storma Towern.
 Gå ni till Smithfield för att samla folk;
 Dit skall jag skicka Matthew Gough till hjelp.
 Slåss för er kung, ert land och edra lif,
 Och så farväl; jag måste gå min väg.

(Alla gå).


SJETTE SCENEN.

Kanon-gatan.

(Jack Cade med sina följeslagare. Han slår med
sin staf på Londons sten).

Cade. Nu är Mortimer herre i London. Och här, der jag
sitter på Londons sten, bjuder och befaller jag, att,
på stadens bekostnad, intet annat än rödt vin skall
rinna i rännstenarna i detta vår regerings första
år. Och framdeles skall det anses för högförräderi,
om någon kallar mig annat än lord Mortimer.

(En soldat kommer springandes).

Sold. Jack Cade! Jack Cade!

Cade. Hugg ner honom der!

(De slå ihjel honom).


Smith. Om den karlen är klok, så kallar han er aldrig
Jack Cade mer; han har minsann fått sig en vacker
minnesbeta.

Dick. Mylord, det är en krigshär sammandragen i Smithfield.

Cade. Så kom och låt oss slåss med dem; men gå först
och sätt London-bryggan i brand och, om ni kan, så
bränn också ner Towern. Se så, nu ge vi oss utaf.

(De gå).


SJUNDE SCENEN.

Smithfield.

(Stridstumult. Från den ena sidan kommer Cade med sitt
anhang; från den andra borgare och kungliga troppar,
anförda af Matthew Gough. De fäkta. Borgrarne fly
och Matthew Gough stupar).

Cade. Bra, bra! -- Gå nu några åstad och rif ner
Savoyiska qvarteret; andra till kollegierna; ner
med dem allesamman!

Dick. Jag har en ansökan till ers högvälborenhet.

Cade. Om det också vore högvälborenhet, så skall du
få den för det ordet.

Dick. Det är bara att Englands lagar måtte utgå från
er mun.

Joh. (Afsides). Det lär bli urbota lagar det, ty han
har fått ett stygn i munnen af en lans, och det är
inte botadt än.

Smith. (Afsides). Nej, Johan, det blir stinkande
lagar, ty hans andedrägt stinker af stekt ost.

Cade. Jag har tagit saken i öfvervägande; det är
beviljadt. Gå nu och bränn opp riksarkivet; min mun
skall bli Englands parlament.

Joh. (Afsides). Då lär vi få bitande grundlagar,
så vida man icke drar tänderna ur honom.

Cade. Och hädanefter skall allting bli gemensamt.

(En budbärare kommer).

Budb. Mylord, en fångst, en fångst! Här är lord Say,
som har sålt städerna i Frankrike, han, som lät oss
betala en och tjugo femtondelar och en skilling på
pundet i sista krigsgärden.

(Georg Bevis kommer med lord Say).

Cade. Godt, han skall bli tio gånger halshuggen för
omaket. -- Ack, du Say, du sega, du segelgarns-lord! Nu
står du inför vår konungsliga jurisdiktion, som den
hvita pricken i en skottafla. Hur kan du inför mitt
majestät försvara, att du har afträdt Normandie åt
munsjör Baise-moncu, dauphin af Frankrike? Göres
dig härmed veterligt i denna vår närvaro, nemligen i
närvaro af lord Mortimer, att jag är den qvast som
skall sopa rent hofvet från sådan orenlighet som
du är. Du har som en skälm och förrädare förderfvat
rikets ungdom med att inrätta en latinsk skola; och
det oaktadt, att våra förfäder aldrig hade andra
böcker än karfstocken, så har du kommit upp med
tryckerier samt, konungen, kronan och majestätet till
förfång, byggt en pappersqvarn. Det skall bevisas dig
midt i synen, att du umgås med folk, som brukar tala
om nomen och verbum och andra sådana ogudaktiga ord,
som intet christeligt öra kan uthärda att höra. Du
har anställt fredsdomare, som stämma fattigt folk till
sig och förhöra dem i saker, som de inte kunna svara
på. Ytterligare har du satt dem i fängelse; och för
det de icke kunna läsa, har du hängt dem, ehuruväl
de just för den orsakens skull desto mera förtjente
att lefva. -- Du rider på schabrak, eller hur?

Say. Hvad är det för ondt i det?

Cade. Hå! du borde ha bättre vett, än att låta din
häst gå i kapprock, då hederligare folk än du går i
jacka och byxor.

Dick. Ja, och arbetar i bara skjortan på köpet;
som jag sjelf, till exempel, som är slagtare.

Say. J män af Kent, --

Dick. Hvad säger ni om Kent?

Say. Icke annat än att det är bona terra, mala gens.

Cade. Bort med honom, bort med honom, han talar Latin!

Say. Hör mina ord, och för mig hvart ni vill.
 Kent kallas uti Cæsars kommentarier
 Den bästa fläcken uppå hela ön;
 Det är ett fagert, land och rikt på håfvor,
 Och folket gifmildt, tappert, flitigt, rikt,
 Och kan ej derför vara armt på miskund.
 Jag Maine ej sålt, ej Normandie förlorat,
 Men köpte med mitt lif dem gerna åter.
 Med godo har jag städse lagen skipat;
 Mig bön och tårar rörde, aldrig mutor.
 När har jag nånsin prejat något af er,
 Och skyllt på Kent och konungen och landet?
 Jag rika gåfvor gett åt lärde män,
 För det min bok mig skaffat gunst hos kungen;
 Okunnighet förbannad är af Gud,
 Och vetenskapen är den starka vinge
 På hvilken vi till himlen flyga upp.
 Om ej af djeflar J besatta ären,
 J kunnen icke vilja mörda mig.
 För edert bästa denna tunga talat
 Till fasta landets kungar. --

Cade. Stopp! När högg du ett endaste hugg på slagfältet?

Say. Stort folk kan räcka långt; jag ofta slagit
 Dem som jag aldrig sett, och det till döds.

Georg. Ha, hvilken afskyvärd pultron! Hvad? anfalla folk i ryggen.

Say. Min kind jag vakat blek för edert bästa.

Cade. Ge honom ett hugg på örat, så blir den väl röd igen.

Say. Långt stillasittande, för att begrunda
 Den armes rätt, har förorsakat mig
 En sjuklig kropp och många bräckligheter.

Cade. Då bör ni ta in litet rammel-baljong eller
någon annan skarp-rätt.

Dick. Hvarföre darrar du, karl?

Say. Af slagfluss, ej af fruktan, jag betvingas.

Cade. Nej, se bara hur han nickar, alldeles som om
han ville säga: "Jag skall nog ta rätt på er." Jag
har lust att se, om icke hans hufvud kommer att sitta
stadigare på en stång; bort med honom och nacken af!

Say. Säg mig, hvari jag mest mig har förbrutit?
 Var efter gods och makt jag fiken? säg!
 Är utaf plundradt guld min kista full,
 Och är min klädnad prunkande att åse?
 Hvem har jag kränkt, då så min död J önsken?
 Oskyldigt blod ej fläcka dessa händer,
 Och detta bröst ej hyser falska tankar.
 O, låt mig lefva!

Cade. Jag känner medömkan i mig vid hans ord, men jag
skall tygla den; han skall dö, om det också icke vore
för annat, än att han talar så väl för sitt lif. Bort
med honom! Han har en tomtbisse under sin tunga, han
talar icke i Guds namn. Se så, bort med honom, säger
jag, och hugg genast hufvudet af honom; bryt sedan
in hos hans måg, sir James Cromer, och hugg hufvudet
af honom och bär hit bådas hufvuden på hvar sin stång.

Alla. Det skall bli uträttadt!

Say. Ack, landsmän, om mot edra böner Gud
 Så obarmhertig vore som ni sjelfva,
 Hur skulle det med edra själar gå?
 Låt derför blidka er och spar mitt lif!

Cade. Bort med honom och gör så som jag har
sagt! (Lord Say föres ut). Den stoltaste pär i
England skall icke bära ett hufvud på sina skuldror,
om han icke betalar mig skatt; ingen flicka skall
få gifta sig, utan att hon först betalar mig sin
jungfrudom. Alla männer skola stå under mig in capite,
och vi bjude och befalle, att deras hustrur skola
vara så fria som hjerta någonsin kan önska eller
tunga uttala.

Dick. Mylord, när skall vi gå till Cheapside
och lyfta räntor med våra hillebarder?

Cade. På ögonblicket.

Alla. Skönt!

(Rebellerna komma tillbaka med lord Say's och
hans mågs hufvuden).

Cade. Men är icke detta ändå skönare? Låt dem kyssas,
ty de höllo så mycket af hvarann då de lefde. Skilj
dem nu åt igen, ty annars rådpläga de om hur de
skola afträda än flere städer i Frankrike. Soldater,
uppskjut stadens plundring till qvällen, ty vi vilja
rida ikring gatorna med de här stängerna framför oss,
i stället för spiror, och i alla gathörn skola de
kyssas. -- Marsch!

(De gå).


ÅTTONDE SCENEN.

Southwark.

(Tumult. Cade uppträder med hela sitt anhang).

Cade. Fiskaregatan uppföre! Sanct Magnus-hörnet
utföre! Slå ihjel dem! Kasta dem i Themsen! -- (Det blåses
till parlamentering och derpå till återtåg). Hvad är
det för buller jag hör? Vågar sig någon blåsa till
parlamentering och reträtt, då jag har kommenderat: slå ihjel?

(Buckingham och gamle Clifford uppträda med troppar).

Buck. Här komma de som våga och som vilja
 Förhindra dig; det må du veta, Cade,
 Att sändebud vi äro ifrån kungen
 Till menigheten, som du missledt har,
 Och bjuda här pardon åt alla dem,
 Som lemna dig och draga hem med frid.

Cliff. Hvad säger ni, god' vänner?
 Vill ni lyda Och hylla nåden medan den er bjuds,
 Hvad, eller af ett pack till döden föras?
 Den som sin konung älskar och hans nåd
 Begagna vill, han svinge högt sin mössa
Och rope: Gud bevare konungen!
 Men den som hatar honom och hans far,
 Den femte Henrik, som har skakat Frankland,
 Sitt svärd han skake, gånge oss förbi.

Alla. Gud bevare konungen! Gud bevare konungen!

Cade. Hvad, Buckingham och Clifford, är ni så
tappra? Och ni, usla bönder, tror ni honom? Vill ni
nödvändigt bli hängda med pardon ikring halsen? Har
mitt svärd brutit sig igenom Londons portar, för
det att ni skulle öfverge mig vid hvita hjorten i
Southwark? Jag trodde, att ni aldrig ville nedlägga
vapen, förr än ni hade återeröfrat er gamla frihet;
men ni är uslingar och pultroner allesamman, som
tycker att det ar bra att vara slafvar åt adeln. Låt
dem bryta ryggen af er med bördor, taga husen bort
öfver edra hufvuden, våldtaga edra hustrur och döttrar
midt för edra ögon; hvad mig beträffar, så vill jag
nu mera icke sträfva mer än för en, och er alla må
Guds förbannelse drabba!

Alla. Vi följa Cade, vi följa Cade!

Cliff. Är Cade en son utaf den femte Henrik,
 Att så J ropen ut: vi följa honom?
 Kan han igenom hjertat utaf Frankland
 Er föra och den minsta utaf er
 Till grefve eller hertig göra? --
 Ack! Han har ju intet hem och ingen tillflykt
 Och kan ej lefva annat än af byte
 Och plundring utaf oss och edra vänner.
 Hvad skam, om, under det J kifven här,
 De skrämda Fransmän, dem ni nyss besegrat,
 Landstigning skulle göra och er slå!
 Mig tycks jag ser dem under borgarkriget
 På Londons gator spela herrar, ropa
 Villageois åt alla som de möta.
 Nej, heldre falle tiotusen Cader,
 Än ni för Fransmäns nåd er skulle bocka.
 Till Frankrike, att vinna hvad ni mistat!
 Men skona England, edra fäders land.
Mynt Henrik har, och mod och styrka ni:
 Med oss är Gud, vi tvifla ej om seger.

Alla. Lefve Clifford! Lefve Clifford! Vi följa kungen
och Clifford!

Cade. Kan någon fjäder vara lättare att blåsa hit och
dit, än denna folkhopen? Henrik den femtes namn drager
dem i hundrade olyckor och tvingar dem att lemna mig
i sticket. Jag ser att de lägga sina hufvuden samman,
för att öfverfalla mig. Mitt svärd skall bana mig
väg, ty här duger det inte att dröja. -- Till trots
för helvetet och alla djeflar, går jag burdus midt
igenom er, och himmelen och äran vare mina vittnen,
att icke brist på beslutsamhet hos mig, men endast
mina följeslagares låga och nedriga förräderi tvinga
mig att taga till fötterna. (Springer sin väg).

Buckc. Hvad, har han flyktat? Låt förfölja honom.
 Den, som hans hufvud bringar fram för kungen,
 Skall tusen kronor få för sitt besvär.
 (Några gå).
 Följ mig, soldater; jag ett sätt skall finna
 Att åter er med konungen försona.

(De gå).


NIONDE SCENEN.

Slottet Kenelworth.

(Konung Henrik, drottning Margaretha och Somerset
på slottsterassen).

K. Henr. Satt någonsin en kung på jordisk thron,
 Den mindre glädje stod till buds än mig?
 Jag knappt ur vaggan kröp, förr än jag blef
 Vid nio månars ålder gjord till konung.
 Ej undersåte så till kronan trängtat,
 Som Henrik trängtar att bli undersåte.

(Buckingham och Clifford uppträda).

Buck. Hell eders majestät! ett tyckligt budskap!

K. Henr. Säg, är förrädarn Cade tillfångatagen,
 Hvad, eller har han flytt att få förstärkning?


(Nedanföre terassen visar sig en stor hop af Cades
följeslagare med rep ikring halsen).

Cliff. Han flytt, och all hans härsmakt har sig gifvit
 Och bidar ödmjukt här med rep om halsen
 På eders höghets dom om lif och död.

K. Henr. O himmel öppna dina fasta portar
 Och tag emot mitt lof och pris! -- Soldater,
 I dag J hafven friköpt edra lif
 Och visat kärlek emot kung och land.
 Bevaren städse detta goda sinne,
 Och Henrik, om han ock ej lycklig är,
 Skall icke blifva sträng, det lofvar han.
 Och så med tack och tillgift för er alla
 Jag hemförlofvar en och hvar till sitt.

Alla. Gud bevare konungen! Gud bevare konungen!

(En budbärare kommer).

Budb. Tillåter eders nåd att jag berättar,
 Att hertig York från Irland kommit nyss
 Och drager med en stor och väldig härsmakt
 Af Gallowglasser och af djerfva Kerner
 Mot dessa trakter uti ståtlig marsch
 Och ropar ut, ehvar han rycker fram
 Att han med svärd i hand dig blott vill frälsa
 Från Somerset som är förrädare.

K. Henr. I trångmål står jag mellan Cade och York,
 Liksom ett skepp som, bergadt nyss ur storm,
 I stiltjen äntras af en kapare.
 Knappt Cade är tuktad och hans krigshär skingrad,
 Förr'n York i vapen är att honom hjelpa. --
 Gå York till mötes, frände Buckingham,
 Och fråga hvi han väpnad är, och säg
 Att hertig Edmund jag till Towern skickar, --
 Och, Somerset, der vill jag dig förvara,
 Till dess han hemförlofvat har sin krigshär.

Som. Min kung,
 Frivilligt vill jag gå i fängelse,
 Ja ock i döden för mitt fosterland.

K. Henr. För allt i verlden, tala icke strängt,
 Ty York är stolt och tål ej hårda ord.

Buck. Som ni befaller; och jag hoppas säkert
 Att ställa allt till rätta till ert bästa.

K. Henr. (Till drottningen). Kom, låt oss lära oss att styra bättre;
 Än England min regering kan förbanna.

(De gå).


TIONDE SCENEN.

Kent. Idens trädgård.

(Cade uppträder).

Cade. Anamma den äregirigheten! Anamma mig sjelf, som
har ett svärd och ändå håller på att svälta ihjel! I
hela fem dagar har jag gömt mig i de här skogarna och
vågar inte titta ut, ty hela landet lurar på mig;
men nu är jag så hungrig, att om jag också finge
privilegium på att lefva tusen år, så kunde jag
inte vänta längre. Derföre har jag klättrat öfver
trädgårdsmuren för att se till, om jag kan äta gräs
eller plocka mig lite pickelsallat, som inte är så
tokigt att läska magen med i den här hettan. Pickels
har alltid varit mig till gagn; ty mången gång hade
min skalle så när blifvit klufven itu af en hillebard,
om jag icke haft en pickelhufva på; och mången gång,
då jag varit het utaf en dugtig marsch, har jag
nyttjat den till stop att dricka ur; nu skall pickeln
tjena mig till föda.

(Iden kommer med betjenter).

Iden. Hvem ville lefva uti hofvets tummel,
 Om sådan landtlig fröjd han kunde njuta?
 Den lilla jord jag ärft utaf min far
 Mig fröjdar mera än en monarki.
 Jag vill ej stiga genom andras fall,
 Ej samla guld som bitter afund väcker.
 Jag är förnöjd, om dagligt bröd jag får
 Och tiggarn från min dörr ej hungrig går.

Cade. Der kommer egendomsherrn för att gripa mig
som lösdrifvare för det att jag gifvit mig in på
hans ägor utan lof. -- Ha, skurk, du vill förråda mig
och vinna tusen kronor af kungen för det du bär mitt
hufvud till honom! Men innan vi skiljas åt, skall jag
lära dig äta jern som en struts, och du skall svälja
mitt svärd som en stor knappnål.

Iden. Du råa karl, jag vet ej hvem du är;
 Hur skulle då jag kunna dig förråda?
 Är det ej nog hos mig att göra inbrott
 Och som en tjuf hit komma för att stjäla,
 Vill du mig trotsa ock med fräcka ord?

Cade. Trotsa dig? Ja, vid det bästa blod som någonsin
blifvit aftappadt, och nappa dig i skägget på
köpet! Se noga på mig; jag har icke smakat en bit på
fem dagar, och ändå kan du gerna komma med dina fem
karlar, och om jag icke gör er döda som sillar, så
vill jag bedja Gud att jag aldrig måtte äta gräs mer.

Iden. Så länge England står, det vskall ej sägas
 Att Alexander Iden, 'sqire af Kent,
 Mot utsvält man begagnat öfvermakt.
 Sätt dina stela ögon emot mina,
 Och se om du kan skrämma mig med blicken.
 Sätt lem mot lem, och se hur svag du är;
 Din hand är blott ett finger mot min näfve,
 Ditt ben en pinne är mot denna lägg;
 Min fot kan sparka kull din hela styrka,
 Och om jag lyfter upp min arm i luften,
 Så är din graf i jorden redan gräfd.
 Jag säger icke mer; må detta svärd
 Förkunna hvad jag icke säga gitter.

Cade. Vid min tapperhet, den dugtigaste kämpe jag
någonsin hört omtalas! -- Stål! om nu din egg sviker
och du icke hackar den här groflemmade lunsen som
en biffstek innan du går till hvila i din skida, så
beder jag Gud på mina knän att du må bli förvandlad
i hästsko-söm. (De fäkta; Cade faller). O, det är
förbi med mig! Hunger och ingenting annat har dräpt
mig. Låt tiotusen djeflar komma
emot mig, och ge mig bara de tio måltider som jag gått
miste om, så bjuder jag dem alla spetsen. -- Vissna,
trädgård, och blif framdeles en begrafningsplats
för alla dem som bo i detta hus, för det att Cades
oöfvervinnerliga själ här bortflugit.

Iden. Har jag då dräpt den ertsförrädarn Cade?
 Mitt svärd, för detta dåd du helgadt varde
 Och hänge på min graf när jag är död;
 Ej detta blod må tvättas från din udd,
 Men pryde dig liksom en häroldskåpa
 För att basuna ut din herres ära.

Cade.

Farväl, Iden, och var stolt af din seger. Helsa
Kent ifrån mig och säg, att det har förlorat sin
raskaste karl, och uppmana hela verlden att bli
pultroner; ty jag, som aldrig har fruktat för någon,
är öfvervunnen af hunger, men ej af tapperhet. (Dör).

Iden. Att du mig orätt gör, det vete Gud!
 Dö af den qved förbannad som dig bar!
 Och som jag kör mitt svärd uti din kropp,
 Så köre jag din själ till helvetet.
 Jag drar vid fötterna dig hufvudstupa
 Hän till den dynghög, der din graf skall bli.
 Der skall jag hugga af ditt fräcka hufvud
 Och bära det till kungen i triumf,
 Samt ge ditt lik till spis åt himlens korpar.
 (Går, släpande liket med sig).


FEMTE AKTEN. FÖRSTA SCENEN.

En slätt emellan Dartford och Blackheath.

(Konungens läger på den ena sidan. Från den andra
kommer York med fanor och trummor; hans krigshär
synes på afstånd).

York. Så kommer York från Irland nu tillbaka
 Att kräfva ut sin rätt och rycka kronan
 Ifrån den svaga Henriks tinningar.
J klockor, ringen gällt! Lusteldar, brinnen
 Till välkomst klart för Englands rätta konung!
 Ah, sancta majestas, huru kär du är!
 Den lyda må, som ej förstår att herrska;
 Min hand är gjord att blott handtera guld;
 Jag kan ej gifva handling åt mitt ord,
 Om spira eller svärd ej tynga handen.
 Har jag ett svärd, så skall den ha en spira,
 Kring hvilken franska liljorna jag kastar.
 (Buckingham uppträder).
 Hvem kommer der? Vill Buckingham mig störa?
 Visst kungen honom sändt; jag måste hyckla.

Buck. Välkommen, York, om godt du har i sinne.

York. Din helsning, Buckingham, jag tar emot.
 Säg, är du skickad, eller kommer annars?

Buck. Ifrån vår höge konung är jag skickad
 Att fråga hvi du vapen bär i frid
 Och hvarför du, -- en undersåt som jag --
 Emot den tro och huldhetsed du svurit,
 Sjelfrådigt bragt så väldig krigshär hop
 Och vågar föra den så nära hofvet?

York. (Afsides). Jag knappt kan tala; gallan kokar öfver.
 Jag kunde spränga berg och krossa flinta,
 Så harmas jag åt dessa låga ord.
 Som Ajax Telamonius jag kunde
 Mitt raseri på får och oxar släcka!
 Min börd är vida ädlare än kungens,
 Och vida kungligare är min hug;
 Dock bäst att taga sked i vacker hand,
 Tills Henriks makt blir svag och min blir stark. --
 O Buckingham, jag ber dig, mig förlåt
 Att jag så länge dröjt att svara dig!
 Min själ af svårmod djupt förvirrad var,
 Och skälet hvi jag hitfört denna krigshär
 Är att aflägsna stolta Somerset,
 Som farlig är för konungen och riket.

Buck. Det är för stor förmätenhet af dig;
 Men har ditt krigståg ingen annan afsigt,
 Så har kung Henrik re'n dig gjort till viljes;
 I Towern sitter hertig Somerset.

York. Säg mig på tro och ära: är han fången?

Buck. Ja, vid min tro och ära, han är fången.

York. Då skingrar jag min krigshär, Buckingham. --
 Soldater, hafven tack och gån er väg;
 I morgon på sanct Georgs fält vi mötas;
 Der skall jag ge er sold och hvad som helst. --
 Och låt min suverän, den fromma Henrik,
 Min äldsta son, ja alla mina söner,
 Som gisslan för min tro och huldhet fordra,
 Jag sänder dem så gerna som jag lefver.
 Land, hästar, vapen, gods, allt hvad jag äger
 Står till hans tjenst, om Somerset blott dör.

Buck. Din undergifvenhet jag prisar, York;
 Nu gå vi båda in i kungens tält.

(Konung Henrik uppträder med svit).

K. Henr. Har York ej ondt i sinnet, Buckingham,
 Att så du går med honom arm i arm?

York. I allsköns undersåtlig ödmjukhet
 York ställer fram sig här inför sin konung.

K. Henr. Hvad är din mening då med denna härsmakt?

York. Att störta den förrädarn Somerset
 Och slåss emot den ertsrebellen Cade,
 Hvars nederlag just nu jag har förnummit.

(Iden uppträder med Cades hufvud).

Iden. Om en så låg och af så ringa villkor
 Får visa sig inför en mäktig konung,
 Så bringar jag ers nåd en nidings hufvud,
 Jack Cades, den jag i tvekamp slagit har.

K. Henr. Cades hufvud? -- Store Gud, du är rättfärdig! --
 O, låt mig se dens anlet såsom död,
Som då han lefde gjort mig sådan oro!
 Säg, var det du, min vän, som honom drap?

Iden. Ja, det var jag, ers konglig majestät.

K. Henr. Hvad heter du, och hvilken är din rang?

Iden. Jag heter Alexander Iden,
 En fattig squire från Kent, sin konung trogen.

Buck. Om så det täcks min kung, det vore billigt
 Att löna Iden med ett riddarslag.

K. Henr. Iden, böj knä! (Iden knäböjer). Stå upp som riddare!
 Vi tusen mark dig gifva i belöning,
 Och vilje att du följer vår person.

Iden. Må Iden kunna denna gunst förtjena,
 Och dö om ej han är sin konung trogen!

K. Henr. Se, Buckingham!
 Der kommer Sommerset med drottningen;
 Bed henne gömma honom fort för York.

(Drottning Margaretha och Somerset komma).

Drottn. För tusen Yorks han gömmer ej sitt hufvud,
 Men dröjer djerft och skådar York i synen.

York. Hvad ser jag? Somerset är satt i frihet!
 Så släpp då dina tankar lösa, York,
 Och låt din tunga vittna med ditt hjerta.
 Skall jag fördra att skåda Somerset? --
 Du falska kung, hvi bryter du ditt löfte,
 Då väl du vet att jag ej kränkning tål?
 Kung, sade jag; nej, du är icke kung
 Som duger till att styra menigheter,
 Då du ej djerfs, ej kan, en niding styra.
 Ditt hufvud passar icke till en krona;
 Din hand är gjord att bära pilgrimsstaf,
 Men ej att föra majestätisk spira.
 Nej, kronans gördel smycke denna panna,
 Hvars moln och solsken likt Achilles spjut
 Kan döda eller läka vexelvis.
 Här är en hand som lyfta kan en spira
Och sätta rätt och lag i gång med den.
 Gif rum: vid Gud, du skall ej längre styra
 Den man som Gud har skapt att styra dig.

Som. Du ertsförrädare! -- Jag häktar dig
 För högmålsbrott mot konungen och kronan;
 Förvägne, lyd! Böj knä och bed om nåd.

York. Jag, böja knä! Låt först mig fråga dessa,
 Om de fördraga att jag böjer knä. --
 Låt kalla mina söner hit till gisslan.
 (En af sviten går).
 Jag vet, att de, förrän de se mig fängslad,
 Pantsätta sina värjor för min frihet.

Drottn. Låt kalla Clifford straxt; han skall oss säga,
 (Buckingham går).
 Om Yorks bastarder äro säkerhet
 För deras fader, den förrädaren.

York. Du blodbestänkta Neapolitanska,
 Neapels afskum, Englands grymma gissel!
 Yorks söner, mer högättade än du,
 Sin faders borgen äro, död åt dem
 Som icke taga sådan borgen an!
 (Edvard och Richard Plantagenet komma in med troppar från den ena sidan; från den andra den gamle Clifford och hans son, också med troppar).
 De komma; nog de göra skäl för sig.

Drottn. Och Clifford der, att vräka deras borgen.

Cliff. (Knäböjer). Hell, säll, min allernådigaste konung!

York. Tack, Clifford; säg, hvad bringar du för nytt?
 Nej, skräm oss icke så med vreda blickar;
 Din kung vi äro; knäböj än en gång,
 Och så ditt misstag vilja vi förlåta.

Cliff. Här står min konung, York; jag tog ej fel;
 Men du tar fel, som tror att jag det gör; --
 Till Bedlam, York! -- jag tror, att karln är galen. --

K. Henr. Ja, Clifford; ärelysten galenskap
 Har honom gjort uppstudsig mot sin konung.

Cliff. Förräderi! för honom af till Towern
 Och hugg hans upprorsnacke genast af.

Drottn. Han häktad är, men lyder ej; hans söner,
 Så säger han, för honom skola svara.

York. Säg, mina söner, vill ni icke det?

Edv. Jo, ädle fader, om vår talan gäller.

Rich. Och gäller icke den, så gäller svärdet.

Cliff. Ha, hvilket fräckt förrädaryngel här!

York. Ja, spegla dig och nämn din afbild så.
 Jag är din kung, och du förrädare.
 Låt hetsa mina tvenne björnar hit;
 De skola skaka sina kedjor så,
 Att dessa lömska hundar skola bäfva.
 Låt kalla Salisbury och Warwick hit.

(Ljud af trummor. Warwick och Salisbury med troppar).

Cliff. Hvad, äro dessa dina björnar, York?
 Till döds vi skola dina björnar hetsa,
 Och fängsla väktaren i deras kedjor,
 Om inom skrankorna du djerfs dem föra.

Rich. Jag ofta sett en arg och ilsken hund
 Ikring sig bita, om han icke släpps;
 Men om han kommer ut för björnens tass,
 Så tjuter han med svansen mellan benen;
 Och samma goda tjenst J lären göra,
 Om J er viljen mäta med lord Warwick.

Cliff. Bort, vredens käril, bort, vanskapte klump,
 Din själ är lika krum som din gestalt!

York. Godt; vi åt er en brasa skola elda.

Cliff. Gif akt, att ni ej bränner er på den.

K. Henr. Har Warwicks knä glömt bort att buga sig? --
 Blygs, Salisbury, åt dina gråa hår,
 Då du din galna son så vildt förleder! --
 Vill på din dödssäng rumlare du spela
 Och söka sorgen med glasögon opp? --
 O, hvar är lydnad? Hvar är pligt och tro?
Om de från isgrått hufvud drifvas bort,
 Hvar skola de på jorden fristad finna?
 Vill du ur grafven gräfva kriget opp
 Och sudla ned din ålderdom med blod?
 Hvi är du gammal och ej klokhet har?
 Och har du den, hvi nyttjar du den illa?
 O, blygs och böj pligtskyldigast ditt knä,
 Som böjer sig af ålderdom mot grafven!

Sal. Min konung, jag har noga öfvervägt
 De anspråk denna store hertig har
 Och anser samvetsenligt honom vara
 Den rätta arfvingen till Englands thron.

K. Henr. Har du mig icke svurit tro och huldhet?

Sal. Det har jag gjort.

K. Henr. Kan inför Gud en sådan ed du jäfva?

Sal. Stor synd det är att svärja på en synd,
 Men större synd att hålla syndig ed.
 Hvem är väl bunden af högtidligt löfte
 Att öfva mord, att plundra menniskor,
 Att taga fläckfri jungfrudom med våld,
 Att råna arfvet från den faderlöse,
 Att göra intrång uti enkors rätt,
 Då annat skäl ej fins för sådan orätt
 Än det att man högtidligt derpå svurit?

Drottn. Förrädisk list behöfver ej sofister.

K. Henr. Låt kalla Buckingham och mana honom
 Att väpna sig.

York. Ja, kalla Buckingham
 Och alla vänner som du har tillsamman.
 Jag döden eller kronan vinna skall.

Cliff. Det första skall du få, det lofvar jag,
 Om jag är sanndrömd.

Warw. Bäst för dig det vore
 Att gå till sängs och drömma om igen,
 Så sluppe du ett slagfälts stormvind undan.

Cliff. Jag ärnar härda ut en värre storm,
 Än nånsin du besvärjer upp i dag;
Det vill med svärd jag skrifva på din hjelm,
 Om på din vapensköld du käns igen.

Warw. Ha, vid min faders vapen! Nevils märke,
 En upprest björn vid knölig påle länkad,
 Jag vill i dag på hjelmen bära högt,
 Liksom på bergets topp en väldig ceder
 Som bär sin krona stormarna till trots,
 Och denna syn skall jaga skräck i dig.

Cliff. Och från din hjelm jag störta skall din björn
 Och trampa den föraktligt under foten,
 Björnföraren till trots som honom vaktar.

Unga Cliff. Och så till vapen, segerrike fader!
 Ned med rebellerna och deras liga!

Rich. Förbarmande! dig ej så bister visa!
 Du skall i qväll med Jesus Christus spisa.

Unga Cliff. Det vet du ej, du krympling ifrån gatan.

Rick. Så spisa då i helvetet hos satan!

(De gå åt olika håll).


ANDRA SCENEN.

Sanct Albans.

(Tumult. Anfall. Warwick uppträder).

Warw. Clifford af Cumberland, dig Warwick kallar!
 Och om du icke gömmer dig för björnen,
 Så, -- medan än trumpeter skälla vildt
 Och slagnas skri den toma luften fylla, --
 Så kom, jag manar dig till envig, Clifford!
 Du stolta lord från norden, Cumberland,
 Af skrikande på dig är Warwick hes.
 (York kommer).
 Hvad nu, min ädle lord, ni är till fots?

York. Af Cliffords olyckshand min häst är slagen,
 Men jag med samma mynt har honom gäldat
 Och gjort hans häst, det vackra kreaturet
 Som Clifford så höll af, till korpars spis.

(Clifford uppträder).

Warw. Nu stupar en af oss, om icke båda.

York. Håll, Warwick, sök dig ut ett annat vildt;
 Sjelf vill till döds jag detta högdjur jaga.

Warw. Godt, ädle York; du fäktar för en krona. --
 Så sant som jag på välgång hoppas, Clifford,
 Det gör mig ondt att jag skall släppa dig!
 (Warwick går).

Cliff. Hvi ser du på mig, York? Hvi dröjer du?

York. Jag i din tappra hållning blefve kär,
 Om ej dödsfiende åt mig du vore.

Cliff. Ditt mod ej heller skulle sakna pris,
 Om det ej vore en förrädares.

York. Nu må det hjelpa mig emot ditt svärd,
 Så sant som en rättfärdig sak det har.

Cliff. Jag vågar lif och själ på denna bragd.

York. Ett gräsligt vad! -- Nu håll dig färdig, Clifford.

(De fäkta och Clifford faller).

Cliff. La fin couronne les oeuvres. (Dör).

York. Krig gaf dig frid, ty nu du ligger still.
 Frid med hans själ, o Gud, om så du vill. (Går).

(Den unga Clifford uppträder).

Unga Cliff. Skam och förvirring! Alla taga flykten.
 Skräck gör oordning, och oordning sårar,
 Men värnar ej. O krig, du helvets son,
 Den vreda himlar nyttja till sitt verktyg,
 Nedkasta uti våra frusna hjertan
 Hämdlystnads eldkol! Ingen flykte här;
 Den som af själ och hjerta tillhör kriget,
 Han älskar ej sig sjelf; den sjelf sig älskar
 Bär ej med rätta, men af slumpen blott,
 Den tappres namn. -- (Han får se sin fars lik). Förgå, du snöda verld!
 Må domedagens eld, i förtid kommen,
 Hopsmälta jord och himmel!
 Må domsbasunens skrällar nu förstumma
Hvartenda svagt och obetydligt ljud!
 Ack, var det då ditt öde, hulda fader,
 Att njuta uti frid din ungdoms vår,
 Att bära mogen ålders silfverdrägt,
 Och nu, i hvilans och i ärans dagar,
 I gudlös slagtning dö? -- Vid denna syn
 Mitt hjerta blir till sten; till evig tid
 Det sten förblifva! York ej skonar gubbar,
 Så vill jag icke heller skona barn;
 Som dagg på eld mig vare jungfrurs tårar,
 Och skönhet, som tyranner plär betvinga,
 Skall gjuta olja i min vredes eld.
 Jag vill ej veta af förbarmande,
 Och möter jag ett barn af huset York,
 Så vill jag hugga det i flera bitar,
 Än vild Medea sönderskar Absyrtus.
 Min ära vill jag sätta uti grymhet.
 Kom, nya spillra af det gamla Cliffords hus!
 (Lyfter upp liket).
 Som förr Æneas bar sin far Anchises,
 Så bär jag dig på mina mannaskuldror;
 Dock var Æneas' börda lefvande,
 Så tungt ej något är som detta qval.
 (Går).

(Richard Plantagenet och Somerset komma in fäktande;
Somerset stupar).

Rich. Så, ligg du der! --
 Ty under denna usla krogens skylt,
 Sanct Albans borg, har Somerset nu gjort
 Den hexa ryktbar som hans dödssätt spådde.
 Var skarpt, mitt svärd, och håll ej upp att skörda;
 En prest för ovän beder; prinsar mörda. (Går).

(Tumult. Utfall. Konung Henrik, drottning
Margaretha och flere stadda på flykt).

Drottn. Hvad ni är trög, min kung! Fy! låt oss ila!

K. Henr. Hvem undgår himlens vilja? Låt oss hvila.

Drottn. Hvad är ni för en karl?
Ni vill ju hvarken fäkta eller fly.
 Nu är det mandom, visdom och försvar
 Att gifva vika och att rädda sig
 Så godt man kan, och det är blott med flykten.
 (Krigsbuller höres).
 Om ni blir gripen här, så se vi bottnen
 På all vår lycka; men om ut vi slippa,
 Som lätt vi kunna om ni icke sölar,
 Så nå vi London, der ni älskad är,
 Och hvarest denna bresch uti vår lycka
 Snart lagas kan.

(Den unga Clifford uppträder).

Unga Cliff. Om ej min själ på framtids ofärd tänkte,
 Jag heldre hädat Gud än bedt er fly.
 Men fly ni måste; grufligt nederlag
 I hjertat utaf våra troppar herrskar.
 Bort, rädda er! Den dag vi skola se,
 Då nederlag vi dem tillbaka ge;
 Bort, bort, min kung!

(De gå).


TREDJE SCENEN.

En slätt vid Sanct-Albans.

(Tumult och återtåg. Fanfarer; derefter komma York,
Richard Plantagenet, Warwick och soldater med trummor
och fanor).

York. Hvem kan om Salisbury mig säga något,
 Det vinterlejonet som vredgadt glömmer
 Sin ålders bräcklighet och tidens rost
 Och, likt en rask och tapper ungersven,
 Blir, när det gäller, stark? Ej denna seger
 Är lik sig sjelf; en fotsbredd vi ej vunnit,
 Om Salisbury har stupat.

Rich. Ädle fader,
 Tre gånger har jag honom hjelpt på hästen,
 Tre gånger honom värjt och åter tre
Ur trängseln fört och manat att sig skona.
 Men städs der fara var jag mötte honom;
 Som i en koja präktiga tapeter,
 Så var hans vilja i hans gamla kropp.
 Men se, der kommer ju den ädle sjelf.

(Salisbury uppträder).

Sal. Ha! vid mitt svärd, du fäktat bra i dag;
 Bra allesamman! -- Jag dig tackar, Richard;
 Gud vet hur länge än jag har att lefva;
 Men hans behag det var att trenne gånger
 Du skulle rädda mig från nära död. --
 Än är hvad vi ha vunnit icke vårt;
 Det är ej nog att fienden har flytt,
 Han repar sig om rätt jag känner honom.

York. Det säkrast är att fienden förfölja,
 Ty kungen, hör jag, har till London flyktat
 Och ärnar kalla parlamentet samman.
 Förföljom, innan kallelsen har utgått; --
 Hvad säger Warwick? Följa vi dem efter?

Warw. Hvad, efter dem? Nej, före dem, om möjligt.
 Vid Gud, mylords, det var en herrlig dag!
 Sanct Albans slag, som tappre York har vunnit,
 I alla tider högt skall blifva prisadt. --
 Skräll, krigsmusik! -- Till London allesamman,
 Och komme ofta sådan segergamman!

(De gå).

ANMÄRKNINGAR.

*

KONUNG HENRIK DEN FEMTE.

Sid. 2. Lada. Originaltet har cockpit,
tuppfäktningsbana. Öfversättaren har endast fästat sig
vid Shakspeares afsigt att ursäkta teaterns dåliga
beskaffenhet och små resurser.

Sid. 3. Med sådan häftig ström m. m Enligt Johnson en
allusion på Hercules bekanta storverk då han rensade
Augiæ stall.

Sid. 9. Svarta prinsen. I slaget vid Cressy (1346)
lemnades prins Edvard, efter färgen på sin rustning
den svarta prinsen kallad, af sin far ensam med sitt
folk i striden mot Fransmännen, på det att äran af
segern måtte tillfalla prinsen ensam. Prinsen vann
slaget, under det att fadren, som icke förde sina
troppar i striden, lugnt betraktade kampen från en
väderqvarn. Prinsen var emellertid i stor fara och
höll en gång på att blifva omringad af fienden.

Sid. 12. Och ingen inskrift ristas
deruppå. Originalets ord not worship'd with a waxen
epitaph, eller, som andra läsa, paper epitaph,
hafva gifvit anledning till många olika meningar
bland kommentatorerna. Öfversättaren har återgifvit
den påtagliga meningen i originalet utan att fästa
sig vid den tvifvelaktiga läsarten.

Sid. 15. Liden villigt m. m. Öfversättaren läser well
digest, icke we'll digest. Stället är för öfrigt
mycket dunkelt och underkastadt flere tydningar.

Sid. 17. Du din Isländska hund. På Henrik den femtes
tid hade Engelsmännen fiskerier i Norrige och på
Island hvarifrån hundar infördes till England.

-- Barbason. Namn på en ond ande.



Sid. 18. Af Cressidas familj, d. v. s. en
sköka. Jmfr Skådespelet Troilus och Cressida.

Sid. 24. Förlåt mitt brott, men ej min kropp, o
konung! Parry, som hade konspirerat emot drottning
Elisabeth, skref, sedan hans brottslighet blifvit
upptäckt, till henne: "a culpa, but not a poena
absolve me, most dear lady." På dessa ord lär
Shakspeare här alludera.

Sid. 26. Han är i Arthurs sköt. Madam Rapp
menar Abrahams sköt, men torde vara mer hemma i
ballad-litteraturen än i bibeln. Att beskrifningen
på Falstaffs sista stunder är mästerlig, är måhända
en öfverflödig anmärkning.

Sid. 27. Hållfast är den bästa hund. Enligt
ordspråket: "Skryt är en bra hund, men Hållfast
är bättre."

Sid. 38. Hvem talar om min nation? Det är den
snarstickna Irländaren som talar. Macmorris är
Irländare, Jamy Skotte och Fluellen Wallisare; en
och hvar talar sin dialekt och har sina egenheter, men
alla tre sluta sig ikring den hjeltemodiga konungen
af England. Det ligger mycken poesi i denna fiktion.

Sid. 40. Alice, tu a été en Angleterre, m. m. Man
har velat frånkänna Shakspeare denna på fransyska
affattade scen, men utan allt skäl. Shakspeare
drifver, så snart han kan få någon anledning, litet
gäck med grannarna på andra sidan kanalen, och denna
scen, huru grofkornig den än må vara i vissa uttryck,
är dock i det hela tagen ett litet mästerstycke af
fin ironi.

Sid. 46. Figo, - det spanska fikonet. Allusion på
Spanjorernas vana att mörda folk med förgiftade fikon.

-- Skägg på generalsfason. Olika stånd brukade olika
fason på skägg; krigarn klippte skägget i form af en
spade eller stilett (spade-beard, stiletto-beard).

Sid. 48. Ditt embete jag känner. Nemligen på häroldskåpan.

Sid. 51. Samma sorts byxor som Bergskottarna
nyttja. Detta är fritt öfversatt för att göra meningen
begripligare; originalet har: like a Kerne of Ireland,
your French hose off and in your strait trossers.



Sid. 54. Nu bilden föreställning om en tid,
m. m. Denna lifliga beskrifning på natten före slaget
vid Agincourt har med skäl blifvit beundrad. Mindre
än saken förtjenat har man dock fästat sig vid den
fina takt, med hvilken Shakspeare i detta skådespel
anbragt sin Chorus. Skakspeare insåg, att ämnet icke
kunde i strängaste mening dramatiskt behandlas, och
derföre inlade han i dessa prologer framför hvar akt
det episka element som han icke med fog kunde inväfva
i dialogen.

Sid. 66. Ljusknektar lika, m. m. Man brukade stakar
af malm, som föreställde harnesk-klädda män med båda
armarna utsträckta; i händerna sattes ljusen.

Sid. 68. I dag det är sanct Crispiani dag. Slaget
vid Agincourt stod på Crispiani dag (d. 25 October)
1415. Detta konung Henriks tal är särdeles vackert,
likasom flera i detta skådespel. Öfversättaren
begagnar tillfället att fästa läsarens uppmärksamhet
på konungens monolog "skyll allt på kungen"
(sid. 62), samt på hans svar till franska härolden
(sid. 70). Exeters beskrifning på Yorks och Suffolks
död (sid. 75) bör ej heller förbises.

Sid. 76. Alexander den tjocke. Originalets komika
ordlek Alexander the pig har Öfversättaren icke
kunnat återgifva

Sid. 81. Följ och se till, att de hvarann ej
skada. Prins Henriks muntra och goda lynne samt
fallenhet för småputs sitter ännu qvar hos konungen
och är det som företrädesvis utmärker honom framför
annars närslägtade hjeltekarakterer. Shakspeare
glömmer sig icke.

Sid. 86. Vår dyra herrskarinnas höfding. Här menas
grefven af Essex, som 1559 blef skickad till Irland
för att betvinga upproret derstädes.

-- Kejsarn. Kejsar Sigismund.

Sid. 87. Ej för Cadvallader med alla sina
getter. Getabock var ett öknamn på Wallisarne,
i hvilkas hembygd en myckenhet getter uppföddes.

Sid. 89. Min Dortha, Öfversättaren har följt den äldre läsarten.



Sid. 92. Du sköna, aldraskönaste Cathrina! Det sätt,
på hvilket Shakspeare låter konung Henrik fria till
prinsessan Catharina, har blifvit mycket klandradt
af Johnson, som rätt ofta har det missödet att
med sitt klander träffa de originellaste ställena
i Shakspeare. Ett sådant är den ifrågavarande
frieriscenen. Man kan med skäl säga, att konung
Henrik, som här friar med svärd i hand, framför sitt
ärende som en karl, om han också icke nyttjar de
aldravaldaste uttryck. Det hela är dock utfördt med
mycken sanning och naturfrisk poesi. Öfversättaren
fäster blott läsarens uppmärksamhet på konungens
manliga ord: (sid. 94) "om jag skulle säga dig att jag
dör" m. m. samt på den fina vändning prinsessan ger
samtalet då hon svarar: "skall det vara möjligt" m. m.

Sid. 95. Nappa Turken i skägget. En anakronism;
Constantinopel togs af Turkarna först ett-och-tretti
år efter Henrik den femtes död.

Sid. 98. Ni ser dem i perspektiv, m. m. Allusion på
målningar som, sedda från olika håll, gifva olika bilder.


KONUNG HENRIK DEN SJETTE.
FÖRSTA DELEN.

Sid. 5. Om ej sir Fastolfe hade spelt pultron. Denne
sir John Fastolfe, som var general-löjtnant och
hertigens af Bedford ståthållare i Normandie, är ej
att förblanda med sir John Falstaff.

Sid. 11. Var Mahomets ingifvelse en dufvas,
m. m. Sagan förtäljer om Mahomet, att han hade
en dufva som plockade hvetekorn ur örat på honom;
Mahomet sade då, att dufvan var den heliga ande som
hviskade sina uppenbarelser till honom.

-- Helge Philips döttrar. Jmfr Apostlagerningarna
XXI, 9.

Sid. 13. Du som åt skökor gifver
aflatsbref. Bordellerna lydde under biskopen af
Winchester. Derföre ropar också Gloster några verser
nedanför "Winchestergås," ett ord med hvilket man
ömsom betecknade en allmän flicka, ömsom en viss
farlig sjukdom. Jmfr Troilus och Cressida, sista
scenen.

-- Damascus vare här. Kain troddes hafva dräpt Abel
på ett högt berg nära vid Damascus.

Sid. 18. Pucelle och pyssja. Öfversättaren har icke
på annat sätt kunnat återgifva originalets ordlek:
Pucelle or pussel.

-- Jag skall dig åderlåta, leda hexa. Man trodde,
att hexans kraft att trolla var förbi, om man kunde
få en droppa blod af henne.

Sid. 33. Allt sedan Henrik Monmouth kom till väldet,
m. m. Att Mortimer hölls i fängelse af Henrik den
femte lär sakna historisk grund. Shakspeare följer
folksagan. På många ställen i dessa skådespel följer
skalden sådana traditioner; det skulle leda till
allt för stor vidlyftighet att fästa uppmärksamhet
vid dem alla. Ej heller tillåter utrymmet
rymmet att särskildt utpeka alla de ställen, der
Shakspeare i smärre detaljer -- såsom t. ex. då han
(sid. 50) låter konung Henrik, som då fadren dog
blott var nio månader gammal, omtala att han mins
hvad fadren sagt om Talbot -- afviker ifrån krönikorna
och den kronologiska ordningen. Sådant kan icke
framställas annat än i en fullständig kommentarius
och är snarare störande än uppbyggeligt för den som
vill njuta af poesien.

Sid. 37. Du? En bastard utaf min farfar. Biskopen
var son utaf Johan af Gaunt och Catharina Swynford.

Sid. 42. Henrik af Monmouth, han skall vinna allt,
m. m. Enligt sagan skulle Henrik den femte sjelf
hafva yttrat denna spådom, då han underrättades om
att hans drottning fått en son i Windsor.

-- Och, lustigt till att påse, i vår påse. I originalet
är en ordlek emellan sack (säck) och sack (stoppa i
säck, plundra).

Sid. 45. Pendragon hette konung Arthurs far.

Sid. 71. Nordens väldige allherrskare. Nordpolen
ansågs för de onda andarnas hem.

Sid. 73. Jag kysser denna hand till evig
fröjd. Öfversättaren har följt den vanliga läsarten
och den på densamma grundade tolkningen att Suffolk
kysser Margaretha på handen. Enligt en annan tolkning
skulle han hafva kysst sig sjelf på handen, således
gifvit en art af slängkyss.

Sid. 80. Den falske Machiavelli. Machiavelli lefde
sednare; hans namn är här ordspråksvis begagnadt
likasom Aristoteles' i Troilus och Cressida.


KONUNG HENRIK DEN SJETTE. ANDRA DELEN.

Sid. 8. Som förr med unge Meleagers lif, m. m. Enligt
sagan berodde Meleagers lif af en utsläckt eldbrand,
som noga förvarades af hans mor Althea. Modren
kastade den i elden, då Meleager hade dödat hennes
bröder. Då dog Meleager.

Sid. 21. Den hertig lefver än, som Henrik sätter af,
m. m. Tvetydigheten i detta orakel är afsigtlig.

Sid. 33. En käpp med en sandpåse på ändan.
Riddare och ädlingar utförde sina envig med lans
och svärd, men det lägre folket med det vapen som
Shakspeare här omnämner.

-- Charneco, en sorts sött, förmodeligen spanskt vin.

Sid. 58. Likt gastars hemska skri. Originalet har
mandrake's groan (alrunans jemmer). Alrune-örten
troddes ha en sorts djur-lif samt skrika då man ryckte
upp den; ett sådant skri dödade.

Sid. 62. Hur mår du, Beaufort, m. m. Denna scen,
till hvilken Shakspeare hemtat materialier ur Halls
krönika, der en berättelse af kardinalens biktfader
finnes citerad, har med skäl varit föremål för
beundran.

Sid. 66. Frambryter genom molnens bädd vår sol. Edvard
den tredje förde i sitt vapen en sol som frambröt
genom ett moln.

-- Bargulus, en illyrisk sjöröfvare,
omtalad af Cicero.

Sid. 68. Ty våra fiender skola nederfalla för
oss. Cade alluderar på sitt namns likhet med det
latinska ordet cadere, falla.

Sid. 69. All egendom i landet skall bli
gemensam. Kommunistiska läror predikades i England
redan på Richard den
tredjes tid. Äfven i skådespelet Stormen (II,
1), behandlar Shakspeare dessa och andra med dem i
sammanhang stående idéer med sin vanliga öfverlägsna
ironi.

Sid. 71. För att bli jemngod med honom, m. m. Detta
ställe är i högsta grad komiskt likasom hela
beskrifningen på Cades uppror.

Sid. 76. Londons sten. Här menas troligen något
gammalt monument i London.

Sid. 77. Sätt Londonbryggan i brand. Londonbryggan
var på den tiden af träd.

-- Stektost. Wallisarnes favorit rätt.

Sid. 78. Hå? Du borde ha bättre vett, m. m. Man ansågs
icke vara riktigt klädd utan kappa.

Sid. 84. Af Gallowglasser och af djerfva Kerner. Två
sorters fotfolk i Irland; de förra nyttjade
stridsyxor, de sednare svärd.

Sid. 92. Låt hetsa mina båda björnar hit. Nevillerna,
grefvarna af Warwick, förde en björn i sitt
vapen. Jmfr sid. 94.

-- Din själ är lika krum som din gestalt. Prins
Richard, sedermera Richard den tredje, var
puckelryggig. Läsaren gifve akt på huru Shakspeare,
så väl i detta skådespel som i det nästa, börjar
utveckla den grymma Richards karakter, tills han
ändtligen i det skådespel som bär Richards namn
fullständigt och med mästarehand afslutar densamma.

