

Återlämna snarast denna
bok till biblioteket.


I.O.G.T:s BIBLIOTEK N:r 1630 • SKOGABY 


Återlämna snarast denna
bok till biblioteket.



AUGUST BONDESONS

SAMLADE
SKRIFTER

ANDRA DELEN

ALLMOGEBERÄTTELSER

NYA ALLMOGEBERÄTTELSER


STOCKHOLM
ALBERT BONNIERS FÖRLAG


LAHOLMS BIBLIOTEK
312 00  Laholm
Tel. 0430-122 10, 122 17


ALLMOGEBERÄTTELSER

NYA ALLMOGEBERÄTTELSER

AV

AUGUST BONDESON


STOCKHOLM
ALBERT BONNIERS FÖRLAG


STOCKHOLM
ALB. BONNIERS BOKTKYCKEKI 1939



ALLMOGEBERÄTTELSER
I.






JULKVÄLLEN.

Julkvällen stundade. Ute likade det sig föga till frid
och helg. Nordvästen tjöt om knutarna och drev med
sig snöglopp och ispiggar, som hopades till en tjock
sörja på takfönstren i byn och gjorde skumt inomhus.

Men julbrasan tändes på det ena stället efter det
andra och spred ljus och värme i stugorna.

Store Lars i Pärsgård satt i sängen, med sparlakanen
kastade bakom sig, och såg på tillrustningarna i stugan.
Det var den enda plats, där han kunde sitta fullt i fred
under stöket. Lars var en sträng man och mäktig tillika.
I sitt hus tålde han blott en vilje, och det var hans egen.
Men hans välde sträckte sig vitt ut över egna rå och
rör. Byborna lågo i hans hand, och på sockenstämman
fanns knappt någon, som tordes säga honom imot, ty
de, som ej trängde till hans medel, de fruktade hans
styrka och våldsamma lynne. Sin rättvisa framhöll han
gärna, ty han visste med sig, att han aldrig tagit mer
än laglig ränta på sina penningar och aldrig i handel
skämt någon på ett rundstycke. Över de hårda dragen
flög nu ett belåtet leende, när hans ögon kommo att
falla på storabord där längst framme i stugan. Så kunde
endast den rike ha det. På ett grant bordtäcke stod
det väldiga sovelfatet med ett halvt svinhuvud efter en

tjugupunds julgalt och kring det fårlår och korvar.
Nytappat öl fradgade i ett jättestort silverstop. Två
silvertumlare med änglar i bottnen, trängde sig intill
brännvinsflaskan med Gustav den tredjes namn på. Den var
ett arv efter farfar, och det talet gick om henne, att
hon aldrig varit tom, sen hon kom hit i huset.

Drängen Anders jämnade ut julhalmen, och nu låg
golvet där så lent och gott, så att en rent kunde ha lust
att kasta sig ner och trilla sig. Framme vid spiseln stod
den andre drängen Sven och makade rätklyvda, blanka
vedträn ur gruvan och på den glimmande bokebrasan.

Mor Anne Lena hade sin gång mellan soppgrytan i
köket och julbonaderna, som hon var i farten med att
sätta upp inne i stugan. De fina, vita drätterna lyste
redan utefter varenda list, och ovanför klockdrätten
lågo tre röda kantäpplen. Till vänster om klockan hade
hon fäst Noaks vitgång ur arken med hustru och söner
och sväror och alla djuren. Utefter sidåsen lågo Josefs
elva bröder den ene efter den andre på knä för den
mäktige brodern, och bakom dem stodo deras elva hästar
i en lång rad. Nu hade hon stigit upp på en tunna och
höll på med att spika upp den sista bonaden i valvet.
Den  föreställde   Christi frögdefulla födelse,   och   den
skulle ha sin plats högst upp över sidåsen, så att den
syntes över alla andra.

På sidobänken längst nere vid kärlhyllan satt Nils,
ende sonen i huset. Han tycktes ej bry sig om
anordningarna. Då och då plockade han till sig ett halmstrå
från golvet, lindade det om fingrarna och ryckte det i
bitar. Hans oroliga ögon sågo förstulet ut i rummet,
än på den ene än på den andre, och till sist fästes de


spörjande på dörren, liksom väntade han någon. Trodde
han, att de innevarande gåvo akt på honom, böjde han
sig ner och tog upp ett nytt halmstrå, som om han
varit rädd, att de skulle kunna läsa i hans ansikte, vad
han tänkte på.

Under sängarna kacklade höns och gäss, ibland,
tittade de ut genom hålen på skamlarna och vredo
undrande på huvudet.

— Nils, du sitter där och drönar. Asa dig upp på
loftet efter julahavre, så att skrocketyget får nånting
i hoarna! befallde far i huset.

Nils väckte till. Han blev alltid rädd, när fadern
talade till honom. Och det stod inte långt om, innan han
hade hämtat ner havren till fjäderfäna, och så satt han
där på sin gamla plats igen och höll på med den gamla
sysselsättningen.

Mor Anne Lena måste ut ännu en gång och titta
till grytan, innan hon fick slå de sista fästenubbarna i
bonaden.

—  Kan inte pigan se efter grytan  där ute, medan
du gör vad du skall. På detta viset blir la inte stugan
i ordning, innan julen ringes in, tyckte Lars, när mor
Anne Lena kom, in igen.

— Stina ville springa bort ett ärende, sade Anne
Lena, undskyllande.

— Ville — tjänstefolk vill ingenting annat än vad
husbondefolket vill, sade Lars och tittade menande bort
på drängarna.

Käre, det var la bara julahåsorna, hon skulle bort
efter hos Kajsa i Stugan, kan jag tro, förklarade Anne
Lena.
—  Lort till piga,  som  inte gitter binda sina håsor
själv, utan häver de styvrarna, en skall ge henne i lön,
på sådant, som hon gott kan ha tid till att göra själv,
tyckte Lars.

—  Säg inte så! — Hon är så klen på den sista tiden
så, invände mor Anne Lena. Hon har rent hållit på
att falla i en hög under julaslitet, hon har fått släppa
sin gärning tag på tag. Det är inte så gott för henne.
Du skall la tänka — hon är ensammen piga och så
mycket, som här är att stå i.

—  Kan ske skulle du vilja ha en piga till? Tack! —
Min mor hade aldrig mer än en piga här på stället, och
det fanns ändå ingen kvinna i byn, som hållde ett
sådant hus som hon. Men du är så sävlig du, Anne Lena,
du har så svårt vid att driva på folk. Gör du som min
mor! Hon kunde sätta ben och armar i rörelse på en
människa. Då blir det nånting gjort och gjort på sin
rätta tid. Och inte tycker jag, där syns någon ynk på
pigelobban. Det är bara dorskhet och lättja. — Men på
detta viset blin I, min liv, inte färdiga, innan helgen
ringes in, det säger jag än en gång. Är det ordning!
Inte han I  mjölkat, och därför så ha kreaturen inte
heller fått sitt julafoder. Jag vill, det skall vara, som
det har varit före mig, och som det skall vara, sade
Lars och steg upp.                                                     

Han gick fram till vråskåpet efter röketyget och så
satte han sig på högbänken att karva tobak.

Anne Lena tordes inte reta honom med flera
invändningar, hon fick visst inte rätt ändå. Nu slog hon sista
spiken i bonaden och steg ner på golvet. I detsamma
ljödo kyrkeklockorna — julen  ringdes in.

— Sade jag inte det! retades Lars.

Anne Lena gick med en suck ut i köket. Drängarna
rullade ut tunnan, som hon hade haft att stå på.

Far och son blevo ensamma i stugan.

— Hör du, Nils! började Lars, under det han
gnuggade den sönderskurna tobaken i handen. Jag har ett
ord att säga dig. Du vet, att jag alltid tänker för dig.
I morgon komma nämndemannens i Bräntorp hit och
ha Neta med sig. Det kan vara tid nu, att du börjar
tänka på ett kvinnfolk. Du förstår, hur jag menar.

Nils ryckte till, som om han fått en eldglöd kastad
rätt i ansiktet. Han reste sig till hälften och ville svara
något. Men när han mötte faderns fasta blick, sjönk
han ner på bänken igen och teg. En gång som pojke
hade han sagt imot sin far, och den stunden stod alltid
livligt för honom. Hade inte modern då tagit fred över
honom, hade han visst aldrig sluppit undan med obrutna
lemmar.

Lars gick bort till spiseln och tände sin pipa.

Mor Anne Lena kom  in i  detsamma och började
lägga fram skedar på bordet och ordna försätena.

—  Har hon inte töjt sig hem ännu, drummellunsan?
sporde Lars.

— Nej, men hon är la här i rappet, sade Anne Lena,
hon ville inte låtsa om, att hon själv var förtretad.

—  Ja, vilket hon är, så kan du stassa ner i fähuset
själv och mjölka, för kräken ska vara mjölkade, innan
du sätter fram maten på bordet, sade Lars.

Anne Lena hade inte ett ord till svar. Hon tog
mjölkebyttan i köket och gick ner till fähuset. Aldrig
trodde hon, att hon skulle behövt sätta sig och mjölka

en julakväll, men det var ju hennes egen skull. Hon
skulle inte låtit pigan gå.

Nils lämnade stugan och gick ut till modern.

—  Är det du, Nils! — Jag kan la aldrig tro, det
har hänt dägan nånting, sade Anne Lena, när hon fick
se sonen i fähusdörren.

Nils svarade intet.

—  Kan ske det är bäst, att du springer bort till
Kajsas. Gör det, spring och bed henne rappa sig hem, så
vi slippa höra far träta.

—  Hon kommer la själv, stackaren, när hon kan,
sade Nils. Och far, vidtog han med harm, han både
träter och slåss ändå, om det faller honom in, och gör
med en, hur han vill.

—  Herregud, Nils, vad är det du säger! Är det ord
om din far! ropte Anne Lena och höll upp med att
mjölka.

—  Ja, I minnens la inte hur han hållde på att slå
ihjäl mig, när jag var påg, bara för jag inte ville ta
mig på, att jag hade löst bandhunden. Men jag hade
inte löst en. I minnens la inte att I fingen rent kasta
er över mig för att fri mig och att I haden ont i
höften och haltaden i en långsommelig tid, eftersom han
spjärnte er. Då fick jag min skräck för honom. I han
alltid gett efter för honom så länge jag minns, och er
har han stretat och kommenderat värre än ett oskäligt
kreatur.  Sågen  I,  hästen slog igen,  när han pryglade
honom så obarmhärtigt i våras, men I och jag, vi ska
lida allt, vad han vill göra med oss, och bara tiga. Jag
vet la, jag är rent för blodig, jag är en stor sjåt, men
detta kan jag inte tåla i längden, Aldrig töra säga, vad
en tänker, och aldrig töra göra annat, än vad han vill.
Jag vånte, jag vore långt härifrån och aldrig komme
hit mer, sade Nils, och gråten stod honom i halsen.

— Kära barn, tala inte så! sade Anne Lena. I kväll
är det julafton, och nu ska vi vara försonliga. Det blir
la väl, det blir la väl. Far vill ditt bästa. Vem skulle
han eljes vilja väl! Bara tåla dig, tåla dig! Det blir
la väl!

— Nej mor, det blir aldrig väl. — Herregud, vad
skall jag ta mig till!

Han satte sig på båsbalken ijämte modern och grät
som ett barn.

— Gud tröste mig för dig! Du har la aldrig gjort
något ont? Käre Nils, vad är det? Tala om det för mig,
vad det än är!

Modern hade ställt byttan ifrån sig, och nu lutade
hon sig imot sonen och smekte honom ömt.

—  Far vill, jag skall ha Stina i Bräntorp. Hon
kommer hit i morgon, sade Nils halvt för sig själv.

— Ja, käre Nils, gör det, så gör du oss bägge till
viljes, sade Anne Lena.

— Ja, se där! I med! sade Nils bittert och ryckte
på sig. Men jag skall säga er, jag tar henne aldrig,
jag skall ha vår Stina.

Modern vek ifrån honom som ifrån en missdådare.

—  Stina! Gud bevare dig nådeligen! Stina! Henne
får du aldrig i livet, så mycket känner jag far. Tänk
aldrig på henne!

Då reste Nils sig upp.

—  Visste jag inte det, att I skullen säga så. Er har
han då kört in så, att I inte en gång tören tänka annat,
än vad han vill. Men mig har han äkserat länge nog
med. Nu är det slut. Jag har tänkt på det länge, men
nu, nu!                                                        

Han gick imot modern.

_ Tvi, tvi! - I kännen visst inte igen er here.
Tvi, för en sådan backahare jag har varit. Men nu
kryper jag inte undan längre. Nej! Viljen I veta, hur
det är? Jo, Stina och jag ska ha varandra, för vi få
snart ett barn ihop. Tvi för en sådan rädder usling jag
har varit! Jag har knappt vågat trösta henne,
stackaren. Men nu skall jag springa efter henne. Nu är det
julafton, det passar bra till fästegillet. Ha, ha!

Han rusade ut.

Modern hade stått mållös under hans utbrott. Hon
hade sjunkit ihop vid hans bekännelse och måste stödja
sig mot en av korna för att inte falla. Men nu, när
han rusade blint i olyckan, nu samlade hon alla sina
krafter och sprang efter honom.

— Nils, Nils! ropade hon och fattade honom i
armen. Herre, milde! — Käre, käre, gör som du vill för
mig! — Men inte i kväll! Jag skall be för dig. —
Herren Gud hjälpe dig! — Låt oss ha julafton i kväll, käre,
käre!

Hon  grät och bad,  hon smekte och kysste honom,
hon tryckte honom till sin barm, hon gömde sitt huvud
vid hans bröst.                                                     

- Tänk på din arma mor! snyftade hon. Inte i kväll
Nils hade en svår strid med sig själv. Men kärleken
till modern tog ut sin rätt. Han hade, han   om hon,
vekt hjärta. Sinnet föll, när han såg hennes själsångest.

Tårarna bröto  fram igen.  Och så lovade han modern
att låta allting vara  för i kväll.  Men  i  morgon!

Han gick åter in i stugan och satte sig tyst på bänken.

Mor Anne Lena kom också in och ställde fram ett
stort fat med mäktig soppa på bordet och tände
julljusen. Hon skalv ännu i hele kroppen, och svetten
pärlade utför hennes panna och kinder.

—  Jag tror, det var en sträng pärs, gycklade Lars,
som tänkte, att det kom sig av mjölkningen. Du kunde
behållit mjölkesan hemma.

Drängen Sven ville ut och ge kreaturen, men Lars
bad honom vänta. Inte var det bra att bryta mot gammal
sed, men inte kunde en låta soppan stå och kallna,
och inte kunde en skilja på folket vid middagen på
julafton.

Hjonen togo sina platser vid bordet. Lars läste själv
bordsbönen i dag. Han och drängarna åto duktigt av
den rara maten, och ölstopet och brännvinstumlarna
gingo flitigt mellan deras händer. Men mor Anne Lena
och Nils kunde knappt smaka någonting.

—  Du är en konstig maskin, du Nils, tyckte Lars
och skrattade. Du brås inte på mig i maten en gång.
När jag var vid dina år, så var jag karl till att svarva
i mig ett fat julasoppa som ingenting. Men du sitter
där bara och doppar och doppar, det ser ut, som om
du knappt nändes slicka skeden. Ät nu och drick och
var glad, för i dag är det jul!

Drängarna tittade på varandra och flinade. De kunde
äta, de.

—  Att du skall behöva göra allting själv! puttrade
Lars nästan vänligt, när Anne Lena började röja bort
av bordet allt, som inte skulle stå framme för jämnan
Maten hade satt honom i gott lynne.

— Sven, tag nu av den bästa havren på stabben och
ge kräken var sin redig nek, så blir det la ingen ohäll,
för det de inte fingo före oss, sade han till drängen,
som nu hade fått tänt lyktan och skulle till att gå.
Och du, Anne Lena, låt du byringen stå, som den står
där ute i köket, och kom hit och sätt dig, för nu ska
vi sjunga en julapsalm, efter skick och bruk. Vi få
inte glömma Guds ord för mat och dryck.

Lars tog ner den stora psalmboken med
mässingsknäppena från vråskåpet och lade henne framför sig
på bordet. Han slog upp nummer femtiofem och stämde
upp:

Var hälsad  sköna morgonstund —.

Han sjöng kraftigt och säkert. Anne Lena instämde,
rösten darrade av sinnesrörelse. I sitt hjärta anropade
hon Gud om tröst och hjälp ur de farligheter, hon såg
för sig och de sina. Drängen sjöng ibland och lyssnade
efter tonen ibland, han kunde just inte sjunga, men han
skulle förstås ändå hjälpa till på sitt vis. Nils formade
orden med läpparna, men han mäktade ej få fram ett
ljud. Tanken på den förestående brytningen med fadern
kvävde hans röst.

De kommo till andra versen:

Guds väsens avbild och likväl
ett mänskobarn, på det var själ
må glad till honom lända.
Han kommer, följd av frid och hopp,
de villade att söka opp
och hjälpa de elända.
      varma,
      närma
   till varandra
   dem, som vandra
   kärlekslösa
Och ur usla brunnar ösa.

Bråda steg hördes från farstun. In kom Sven,
skälvande av förskräckelse. Han höll lyktan framför sig
med den ena armen, på den andra bar han något, som
låg insvept i en kvinnopäls.

— Gud i himmelen, ett sådant elände, suckade han,
i det han gick fram och lade sin börda på sidobänken.

Pälsflikarna slogo ut, och på ullen låg ett litet nyfött
gossebarn.

Lars och lille drängen hade rest sig upp och stodo
där stumma av förvåning och undran. Anne Lena slog
sig för sitt bröst och ropade högt:

—  Herren Gud hjälpe oss!

Men Nils rusade fram med stirrande ögon och
skälvande lemmar. Han grep Sven i armen:

—  Var är Stina?

—  På havrestabben. — Död! svarade drängen, rädd
för blotta orden.

Nils kastade sig på dörren som en vansinnig.

När de andra kommo efter med lyktan, satt han
där uppe på stabben och hade Stinas huvud i sitt knä.
Hon låg där halvklädd, pälsen hade hon tagit av sig
och svept om den lille. Han strök hennes långa, mörka
hår ur det bleka ansiktet, han sökte spåra en gnista liv
i  de  stora  brustna  ögonen,  han  lutade  sin  kind  mot

hennes, han lyftade upp hennes armar   men de föllo
tungt tillbaka.                                                     

—  Stina, Stina!

Han jämrade sig som ett barn.

Mor Anne Lena hade fallit på knä vid den dödas
sida. Hon vaggade med kroppen, hon gömde sitt ansikte
i förklädet och grät högt. Drängarna sågo allvarsamma
på varandra och skakade på huvudet.

Lars stod där stilla ett ögonblick. Så ryckte han
lyktan ifrån drängen och höll henne tätt intill Nils' och
den dödas ansikten. Hans alltid hårda drag förvredos
av raseri. Ådrorna svällde i pannan, mellan ögonbrynen
hade lagt sig grova veck, läpparna voro hårt
hoppressade, ögonen lyste hemskt. Han tog ett steg fram. Så
fattade han Nils i nacken med högra handen och ryckte
honom högt upp i vädret.

—  Är du barnafaren? väste han.

Då Nils kände faderns järnhårda fingrar om sin
nacke, var allt det mod, han nyss förut visat modern,
liksom bortblåst. Han skrek högt av smärta.

—  Svara! röt fadern.

—  Ja, jämrade sig Nils.

Lars  slängde honom  ifrån sig som  ett orent ting.
Så flög han på honom, han bultade honom med sina
knytnävar,   han  sparkade  honom   med  de  vassa
träskorna; det fick träffa, varhelst det ville, på bröst i
huvud, överallt.  Han trampade på honom, så att det
knakade i revbenen. Modern kastade sig emellan, hon
sträckte bedjande de hopknäppta händerna emot
mannen, hon sökte skydda sonen med sin egen kropp. Lars
slängde undan henne gång på gång.
— Herre Jesus, du slår ihjäl vårt enda barn! skrek
hon med hjärtskärande röst, när hon såg hur blodet
strömmade ur Nils' näsa och mun.

Då först hejdade Lars sig. Men han tog den
halvdöde sonen och kastade honom handlöst bort till sidan
av liket.

— Ligg där ijämte det liderliga aset! Där passar
dig bäst att ligga, fräste han, och sen vände han sig
om till drängarna. Han I lust att tala om, vad I han
fått se, skammen här, vad? ropade han och visade dem
sina väldiga nävar.

Drängarna stodo där, förlamade av skräck. De hade
ej ens vågat tänka på att söka rädda Nils från faderns
våld. De kände husbondens sinne och styrka. Gud hjälpe
den, som råkade ut för honom, han som kunde skryta
av att ha regerat hela Sjönevads marknad.

Han vände sig ännu en gång åt sonen och spottade
mot stället, där denne låg.

—  Tvi, tvi, min släkts skam!

Sen gick han ner ifrån stabben och ut.

—  Käre människor, hjälpen mig in med Nils!
jämrade sig Anne Lena.

Då kommo drängarna till besinning. De togo Nils
pa sina armar och buro honom in i stugan.

Lars satt i högbänken framme vid bordet, hög och
hård som förut. Han ändrade ej en min, när han såg
Anne Lena och drängarna hjälpas åt med att få den
sanslöse, blodige sonen i sängen. Den lille låg ännu på
bänken och kved, Lars hade ej ens en blick för honom.
Han grep efter brännvinsflaskan och slog i en sup åt
sig.   Han tömde den hastigt, men brännvinet måste hava
smakat honom bittert, ty han grinade lett och spottade
gång på gång efteråt.

Mor Anne Lena viskade till drängarna, att de skulle
bära den döda ner i vedboden och hölja ett täcke över
henne. Själv satte hon sig på sängstocken och månade
om den käre sonen. Hon makade den lilla gåsdunsputan,
som hon stoppat åt honom, då han var liten, så
försiktigt under hans huvud. Hon hämtade en skål vatten
och tvättade ansiktet rent, och så lade hon en linneklut
under hans näsa för att suga vipp bloden, som frustade
fram, när han hostade. Han hostade så hemskt, men —
han levde ju ändå!

Den lille kved alltjämt.

— Herregud, jag har glömt dig, din lille stackare,
sade mor Anne Lena tyst för sig själv och skyndade
sig fram till barnet.

Hon lade en len dyna över det, medan hon värmde
lögvattnet. Och så var hon ute i sin kista och plockade
fram lindetyg, ett litet linne och en mössa. Ack, ack,
detta var lille Nils' första linne och mössa. Huru glad
och förhoppningsfull var hon inte, när hon sömmade
dem. Hon synade vemodig den fina hålsömmen kring
mössan och lintygsärmarna.

Nu var lögvattnet färdigt. Hon glömde ingenting av
allt, vad som skulle tas i akt vid lögningen. Ullsaxen
och ägget och den röda kluten, som skulle ge barnet
rödklar hy, allt låg där i kopparkitteln. Så var det
moderns vigselring, som skulle till. Hon suckade — ack!
— men så strök hon sin egen ring av fingern och lade
dit den.

Och  snart  så  vilade  den  lille  i  hennes  sköte, lögad
och lindad, med en sockersutt i munnen, och stirrade
med sina stora ögon ut i stugan.

— Du  skall   inte  bli   utan  mor,  lillen,   viskade  hon
till barnet.

I detsamma reste Lars sig upp från bordet.

— I morgon dag skall du ha ungen ur huset. Jag tål
inte att se husets skam  för mina ögon, sade han
bestämt och gick ut i häbbaret.

Anne Lena svarade ingenting, men hon böjde sig ner
och kysste barnet. Och ett par stora tårar trillade ner
över det lilla röda ansiktet.

Det blev en orolig julnatt. Nils blev allt sämre. Han
hostade, så att bloden fradgade sig omkring mun och
näsa. Och när hostan stillade av, yrade han:

— Stina! Stina! Jag tör inte tala om det för far. —
Hy, han slår ihjäl oss! Men jag skall följa med dig,
vart du vill gå. — Titta, hur vit, titta sicket spöke du
har blivit, hy! Titta ögonen stå stilla, och ansiktet är
vitt som snö! — Hopp och lalla, gubbar! Jag ger den
onde far, jag vill aldrig se honom mer, han har bara
slagit mig och kurtat mig i alla mina dar. Nu ska vi
ha bröllop! Aj, aj, så han spjärnar! Jag dör! — —
Hopp, nu ska vi dansa, du och jag. — Han vill, jag
skall ha Neta. Tack! Nu ä du och jag gifta — — Oj,
oj, så viter du är. — — Nej, det hjälper inte. — Om
jag så skall dö därigenom, så skall jag ändå säga er
sanningen. I han varit en djävul far, imot både mig och
mor. — Ha, ha, ha! Jag är inte rädder för er längre.
Nu är jag karl. — Ha, ha, ha!

Anne Lena och drängarna vakade vid sängen. Lars
gick   ut och in mellan häbbaret och stugan. Han hade
burit ett ljus ut i häbbaret, han kände sig så underlig
i mörkret.

Nils började slå omkring sig och fäkta med armarna
bröstet arbetade svårt, han kunde inte hosta.

—  Han dör, han dör! ropade Anne Lena och vred
sina händer.

Hon sprang ut i häbbaret. Där hade Lars satt sig.
Han lutade huvudet i händerna. När han hörde henne
komma, tittade han upp.

—  Käre Lars, skicka Sven efter doktorn! bad hon
så ömt.

—  Doktorn! — Doktorn, han har inte här att göra.
Nils kommer sig nog ändå. Ä vi inte många nog till
att se vårt elände, sade Lars, men rösten var ej fullt
så säker som förut.

Nils föll åter i dvala. Han kom aldrig till sans. Det
svullna ansiktet sköljdes av svett. Modern satt där med
ett handkläde och torkade bort svett och blod, eftersom
de kvällde fram.

På ottan blev det ännu värre. Hele hans kropp
ristades.  Han  hostade,  som  om lungorna  velat  flyga ur
bröstet. De satte honom upp i sängen för att se, om
inte det kunde lindra. Huvudet hängde ner på bröstet
utan styrsel. Händerna knötos krampaktigt. Läpparna
rörde sig, som om han velat tala, men ej ett ljud kom
fram.

Anne Lena jämrade sig, hon hade inga tårar längre.

—  Ack,  ack, ack!  Bara han komme till  sans, bara
han komme till sans! snyftade hon.

Lars stod vid sängen och såg dystert framför sig.

—  Kör   till   stan  efter   doktorn,   Sven!   Tag  bägge
hästarna, så det går undan! befallde han nu och satte
sig själv hos den sjuke.

Men Sven hann aldrig av gården. Det var
dödsarbetet, som pågick. Den döende gjorde ännu några
krampaktiga rörelser. Han sträckte ut sig våldsamt och
blev sen stilla. Han var död.

Mor Anne Lena föll på knä vid sängen och bad
brinnande böner för den dödes fattiga själ. Store Lars,
som aldrig böjt sig för någon, darrade som ett rö. För
döden måste han nu böja sig. Där låg den ende sonen!
Han hade givit honom livet, han hade också tagit det
ifrån honom. Han lutade sig fram och föll med en
djup suck över den döde.

Men han reste sig snart. Hans ansikte var ej längre
så strängt som förr, men en dyster beslutsamhet vilade
däröver. Han gick åt häbbaret. När han kom i dörren,
vände han sig om och såg milt på hustrun, där hon
ännu låg på knä.

Gripen av en hemsk aning flög hon upp och sprang
bort till honom. Hon fattade hans ena hand i sina bägge.

—  Lars, du får inte gå ut, bad hon. ängsligt. Du
får inte gå ut — med ditt sinne!

—  Bry dig inte om mig, vad jag gör! sade han
liksom befallande och lösgjorde sin hand, men det var en
underlig vekhet i hans stämma.

—  Käre  hjärtans   Lars,   Lars!   Gör   dig   inte   själv
något illa!

Hon kastade sig ner på golvet och slog sina armar
om hans ben.

—  Käre, käre, för Guds skull lova mig, att du inte
 gör dig något ont till livet. — Jag släpper dig inte,
innan du lovar. Lova mig det! Du må spjärna mig
du må trampa mig, du må göra med mig, vad du vill
men jag släpper dig inte, innan du lovar.

Han  böjde  sig  ned  och  lade sin hand på hennes
huvud.

—  Du  är en  god människa,  du, Anne Lena.   Var
inte rädd för mig! Jag skall ingenting göra, som jag inte
kan svara för både inför Gud och människor.

Hon släppte honom, och han gick upp på loftet. Men
hela tiden var hon i en dödlig ångest för honom. Han
hade alltid hållit sitt löfte, antingen det gick ut på gott
eller ont, det visste hon ju, men ändå. Hon stod där
alltjämt med handen på dörrklinkan, men så stor var
hennes fruktan för honom, att hon ej ens vågade öppna
dörren.

Efter en stund hörde hon hans steg i trappan. Det
kändes, som om en sten hade fallit från hennes bröst.
Lars kom ner högtidsklädd. Hans ansikte var lugnt och
allvarligt.

— Vart tänker du dig i julanatten? frågade Anne
Lena, förundrad.

—  Till häktet, svarade han milt.

Anne Lena såg förskräckt på honom. — Store Lars
på häkte!

—  Nej, herregud, det sker inte. - Du till häktet!
Nej,   nej!  jämrade hon sig och fattade hans arm.

— Går jag inte själv, så komma de och ta mig, och
den glädjen, unnar jag inte mina avundsmän. I morgon
vet var man, vad jag har gjort.

_ Nej,  nej!  Tag pengar och allt, vad  här  är,  och
göm dig undan! Du  får  inte komma  på häktet.

Mor Anne Lena var rent ifrån sig.

— Nej, mor, sade Lars milt men bestämt, det sker
inte. Jag har tagit livet av min ende son — Gud hjälpe
mig arme syndare! — för han har fört skam över mitt
hus, det skall folk få säga om mig. Men att jag har
stulit mig ifrån rättvisan, det skall ingen kunna säga.
— Gud välsigne dig, mor! Ack, ack, att jag längesen
hade fått upp mina ögon! Men jag har varit
förblindad. Jag känner, att jag har varit hård imot er, jag
har ju bara tänkt på mig själv, aldrig på er, men jag
har också fått mitt straff. — Gör en hederlig
begravning för dem bägge två! — — Jag får la se det lilla
kräket, innan jag går.

De följdes åt fram till bänken, där den lille låg. Lars
tog av sig sin stora silverklocka med silverkedjan, som
han hade ärvt efter sin far. Nils skulle haft henne i sin
tur efter honom. Han virade kedjan omkring klockan
och stoppade henne i barnets linda. Så tog han Anne
Lenas hand och kramade henne hårt.

—  Herregud, nu få vi visst aldrig se varandra mer
i detta livet, klagade hon bitterligt, och gömde sitt
huvud vid hans bröst.

—  Gråt inte, mor, tröstade han och klappade henne
ömt. Är det Guds vilje, så kommer jag hit igen, är det
inte — så ska vi be Gud att vi få träffas på ett bättre
ställe. Bed du för mig.  Tag väl vara på barnet och
fostra upp det i tukt och Herrans förmaning.

Han kastade en lång, sorgsen blick bort åt sängen,
där den döde sonen låg — den som skulle blivit hans
högra hand och hans ålderdoms styrka. Han hade
traktat efter att få honom sådan som han själv var. Men
det var högmod, det var att vilja mästra Gud. Det går
inte för sig att dra upp vidjan till mastaträd. Han förde
handen till ögonen och gick så ut på gården.

Där väntade drängarna, med bägge hästarna spända
för vagnen. Han och Sven satte sig upp i sätet. Och
så for Store Lars i Pärsgård raka vägen till länsmannen
för att angiva sig själv för släktdråp.

Mor Anne Lena stod utom porten, så länge hon kunde
höra rasslet av vagnen. Så gick hon in i stugan.
Julljusen hade brunnit ner i sina pipor. På spiseln glödde
kolen ännu. Hon föll åter på knä vid den döde. Sen gick
hon fram till bädden, där den lille låg, tog honom i
sin famn och satte sig med honom framför spiseln.

— Stackars du lillen! Nu är du min enda tröst. Du
kom som ett olycksbarn hit till världen. Men du kom
på vår Herres dag. Herren hjälpe dig, lillen, och give
dig sin välsignelse!




VADET.

Klockargårds Lena hade varit i kohagen och
kvällmjölkat och kom nu så varm och röd, med en spann i
var handen, ner emot Källebäcksbron, halvvägs mellan
utmarken och byn. Hon var så glad i dag, Lena, och
trallade på den sista majträdspolketten, som hon nyss
hade lärt sig vid midsommardansen i Kröplinge.

På hinsidan bron satt Prästgårds-Kristin på
gropkanten med en fylld vattenkruka jämte sig, och
väntade in Lena.

När Lena fick syn på Kristin, saktade hon gången
pch slutade med ens att sjunga. Hon var tydligen ej
vidare glad över mötet. Men fram måste hon ju i alla
fall.

—  Har du varit och mjölkat? sade Kristin och
slätade ut sin nytvättade, rutiga bomullskjol över knäna.

—  Ja, sade Lena och ville gå vidare.

Men Kristin hejdade henne.

—  Vänta ett grand! Kom hit och sätt dig, så få vi
pratas vid litet. — Ser du, jag fick mig en spatseregång
i kväll, för vi ha främmad, och då duger la inte
brunnsvattnet där hemma.

Lena ställde spännerna på vägen och satte sig nästan
motvilligt på gropkanten ett stycke  ifrån Kristin.

—  Men jag får skynda mig hem med mjölken,
invände hon.

—  Jaja,  jaja,  inte  surnar hon medan vi talas vid
och inte skall hon la fram till grötadopp heller. —Hör
du Lena, tänk så länge det nu är, sen vi talte förstånd
med varandra. Du går undan, när jag kommer, jag har
nog märkt det. Tycker du inte om mig längre?

Hon kastade sig bort till Lena, slog sina armar om
hennes hals och tittade henne så varmt in i ögonen.

—  Jo, viskade Lena och vände bort huvudet.

—  Ja,  men du håller  ändå inte  riktigt,  riktigt av
mig, så som en skall hålla av en riktig barndomsvän.
Det gör du inte. För alla de dar vi ha följt varandra.
Minns du i skolen dag för dag alla åren? Minns du,
hur vi då löfte varandra, att vi alltid skulle vara de
bästa vänner i hela världen och tala om allting för
varandra, och du skulle vara med på mitt bröllop och jag
på ditt. Och hur vi alltid smakte på varandras
matknyten, och förste gången vi gingo ihop till majstången
och allt, allt.

Lena kände sig varm om hjärtat och besvarade
Kristins livliga handtryckning.

— Du är en sådan bra tös, Lena, så jag vill, du skall
vara, vad du har loft, du skall vara min bästa vän,
vidtog Kristin och gav Lena åter en sådan där varm
blick.

Sen sade hon sakta:

— Inte skall du tro, jag misstycker, att I hållen av
varandra, Johan och du. Tro aldrig det! Det var jag,
som gav honom pass. Kom ihåg det bara! Och det vill
jag säga dig   jag skulle bara önska, att han vore likaså
stadig och bra karl som vad du är tös, så — men jag
missunnar  dig inte honom.   Hör  det!   Slit du  honom
med hälsan! Men en fladdra är han, det skall jag säga
dig. Och jag håller vad som helst på, att det skulle vara
en smal sak att göra honom lika galen igen, så mycket
han än grinar åt, att han har kunnat tycka om mig en
gång, och visar sig, som om han nu aldrig tänkte på
någon annan än dig. En sådan fladdra är han.
Det blixtrade till i Lenas ögon.

—  Nej, det är inte sant, det är inte sant, sade hon
mera för sig själv än för att motsäga Kristin.

— Är det inte! utbrast Kristin, och hennes ansikte
fick ett lett uttryck. Jo du, jag tör sätta en ny
silkeschalett, att jag skall kunna vira honom som en ulltråd
om min lillefinger och det, innan sommaren är slut.

— Nej, du! Johan är ärlig, sade Lena förtrytsamt
och reste sig.

—  Det var bra för dig, då behöver du väl inte vara
rädd för att tappa. Men kom du! Jag sätter ändå, tyckte
Kristin och lyfte handen för att slå till.

Lena var häftigt upprörd. Skulle hon tåla att hennes
käraste vän så förhånades? Nej! — Höll han likväl
inte mer av henne, än att han kunde låta locka sig av
en annan, då — men det var ju omöjligt att tänka. Hon
kunde våga sitt liv på, att han var henne trogen. Men
kan ske var det ändå inte rätt att låta Kristin fresta
honom. Hon var farlig. Fast inte hade väl hon någon
tanke på Johan, hon   som  förklenade  honom  så.

— Se där, du tör inte! sade Kristin och skrattade
hånligt. Dålig kärlek, som inte tål att sticka i elden!

— Jag tör, sade Lena ivrigt.

De slogo ihop.

— Men så tyst som i graven med vad vi ha avtalt
oss emellan, sade Kristin.

På vägen fram till byn pratade Kristin och slamrade
om allt möjligt och var så lustig. Men Lena gick tyst
och allvarsam ijämte. Hon hade redan en bitter känsla
av, att hon gjort orätt, då hon lät locka sig till att slå
vad om Johans trohet.

Johan tjänte som gårdsdräng och kusk hos prosten.
Han var en grann pojke, antingen han då stod i de
grova arbetskläderna och svängde yxan på vedkasten
eller han satt i full uniform på kuskbocken och lät piskan
smälla klatsch på klatsch. Stor och stark var han, och
ur ett kraftigt ansikte blickade ett par klara, bruna
ögon förtröstansfullt ut imot framtiden. När han blev
kusk, lade han sig till med små svarta mustascher, så
att han såg ut som en riktig herreman.

För ett par år sen kunde alla tala om, att det var
fint emellan Kristin och Johan.  I  förstningen skulle
hon hållit mycket av honom, och att han höll av henne,
det var då klart — för hon kunde förgöra vem som
helst, det voro många ense om. Men Kristin ledsnade
eller trodde sig ha ledsnat vid honom. Där blev en
brytning. Först växlades hårda ord, och sen sågo de knappt
åt varandra, fast de måste vara tillsammans var dag.
En tid bortåt gick Johan och hängde huvudet, men så
tyckte han, att han kunde vara likaså karsk som hon
— inte skulle hon ha den  glädjen,  att  han  gick  där
och uslade sig för hennes skull. Och så skrattade han
och gjorde sig lustig över sitt tycke för henne.

Något   sådant   hade   Kristin   aldrig   kunnat   drömma
om. Han vågade göra narr av henne! Hon kunde knappt
styra sin harm. Men vänta — nog skulle han få veta,
vem han gjort narr av, det lovade hon sig.

Vid samma tid flyttade Lena till klockargården. Hon
och Johan möttes emellanåt, och alltid hade de ett gott
ord  att   säga  varandra.   Lena  visste,   att  Johan  hade
hjärtesorg,  och  därför  var  hon kan hända vänligare
imot honom, än vad hon eljes skulle varit. Johans
ansikte ljusnade mer dag för dag, bitterheten försvann,
och snart var han lika frimodig och glad som någonsin
förut — han kände att han funnit en vän att lita sig till.
Han fick nu ärenden till klockargården titt och tätt,
och inom kort var det känt i byn, att Prästgårds Johan
och Klockargårds Lena skulle ha varandra, och att
prosten lovat dem torp på prästgårdens ägor.

När de bägge flickorna kommo fram imot stället, där
vägarna till prästgården och klockargården skildes, stod
Johan där och väntade.

— God kväll, töser! hälsade han.

—  Adjö  med  dig,   Lena!   Tack   för  i  kväll!  sade
Kristin med en betydelsefull nick. Och så försvann hon
lätt som en vessla igenom prästgårdsgrinden.

Johan  tog  den   ene   mjölkspannen   ifrån  Lena  och
följde henne. Lena gick tyst vägen fram.

—  Du är så allvarsam i kväll. Vad kommer åt dig,
Lena? sade Johan.

—  Ingenting! mente Lena, men gråten ville pina sig
fram — det var första gången hon inte var uppriktig
mot Johan.

—  Jo, nånting är det, du är dig inte lik! sade han.
Men då han likväl inte fick något svar, tillade han
sakta: Minns du vad det är för en dag i dag?

Lena vände bort ansiktet. Hon, kunde inte se Johan
i ögonen. Hon tordes inte svara, ty hon var rädd att
gråten skulle avbryta henne.

— Det är i kväll jämt ett år sen vi suto där nere
vid körsbärsbuskarna och löfte att alltid hålla av
varandra. Du minns, hylleträdet där blommade då som nu.

Han tog hennes fria hand i sin och tryckte den varmt.
Hon kom sig knappast för att trycka hans igen.
Tårarna började rinna utför hennes kinder.

De voro nu framme på gården.

—  Kära, snälla Lena, säg vad det är med dig! bad
han så väl.

—  Ingenting, viskade hon knappt hörbart och ville
draga sin hand ur hans.

—  Jo, något är det, så mycket är visst.  Kom ner
under hylleträdet, när du har skött om, vad du skall,
så få vi talas vid!

Han räckte henne spannen.

— Inte i kväll, inte i kväll! bad hon  ängsligt och
ville gå.

—  Men   Lena,   Lena!   sade   han.   Jag   känner   inte
igen dig.

Lena ställde spännerna ifrån sig. Hon sträckte sina
händer imot honom.

— Inte i kväll, inte i kväll! tiggde hon så bevekande.

Han vände sig ifrån henne och gick med  en  suck.

Hon stod där stilla och såg efter honom.

— Herregud,  vad har  jag gjort!  snyftade  hon.

Hon   ville   springa   eller   honom,   hon   ville   tala   om
allt. Men hon fick ju inte yppa ett ord. Fick! — Vad
gjorde det om hon fick eller inte fick, vad frågte hon
härvidlag efter Kristins ovänskap och onda tunga!
— Men kunde han förlåta henne, att hon gått in på
något sådant? Det skulle alltid se ut som misstroende
till honom, fast det var det ju inte, tvärtom. — Hon
vred sina händer.

När han slutligen försvunnit ur sikte, då torkade
hon sina ögon och gick in till sysslorna. Men det första
hon kunde bli ledig, flög hon dit ner till körsbärshäcken.
Där ville hon gråta ut. Hon tyckte sig höra någon
sucka där nere. — Johan var visst där, fast hon sagt
ifrån, att hon inte kunde komma. Hon smög sig
tillbaka hem och kastade sig oavklädd på bädden ute i
köket. Här fick hon vara ensam med sina bekymmer,
och de släppte henne inte; morgonsolen såg henne ännu
med förgråtna ögon förgäves söka efter tröst.

Dagen därefter möttes Johan och Lena. Johan såg
förebrående på henne.

— Du kom inte, sade han.

— Jag kunde inte, stammade Lena.

— Jaså, tyckte han och lämnade henne misslynt.
Efter den stunden träffades de ej så ofta. När han
talade till henne, var det ej  samma klang i stämman
som förut, och hon svarade försagd på hans likgiltiga
frågor. De kände, att det var något, som skilde dem,
att det var en lucka i deras förtroende. För var gång
hade Lena beslutit att bekänna allt, men för var gång
blev det svårare. Hennes hopp om tillgift krympte ihop
alltmer, ju längre hon  dröjde.  Hade hon bara genast

sagt honom det, då hade det ej varit så svårt. —Och
så växte klyftan mellan dem.

Men syntes Johan och Lena mindre ofta tillhopa  så
var  förhållandet  tvärtom  mellan  honom och Kristin.
Hon började så där obemärkt gå före honom på alla
upptänkliga sätt. Alltid stod hon i hans väg, alltid hade
hon någon förevändning att kunna följa honom. Och
snart så skämtade hon och glammade kring honom och
ryckte honom i rocken och gjorde alla möjliga hyss med
"den gamle stollen Johan". Dessemellan klev hon fram
och tittade honom i ögonen så, att han skulle vara av
järn och stål för att inte smälta. Till en början fäste
han sig ej  därvid, han visste ju av gammalt, att hon
hade sina nycker för dagen. Men hon stod i sig. Hon
blev till och med uppmärksammare mot honom för var
dag. Lade han sin mössa i köket om söndagsmiddagen,
så kunde han vara säker på att få se en ros i
stormremmen, när han tog henne för att gå. Hade herrskapet
fintvätt, kom hon och viskade till honom, att om han
ville ta fram sina halskappor, så skulle hon stryka dem.
Och när han  fick igen. dem,  så blänkte de värre än
själve prostens prästkragar. Såg hon honom modstulen,
något som nog hände alltibland, så kunde hon sjunga
och dansa för honom och vara så över sig lustig, att han
tvunget måste  skratta.   Så  rar  hade  hon  aldrig  förr
visat sig, inte en gång när de voro så gott som i fäste.
Han kände också en allt starkare dragning till henne.
Inte för det att han skulle kunna tycka om henne mer,
än vad rätt och skäligt var. Nej bevars, han blev sist så
bra botad för sitt tycke så. Men han fann sig väl i
hennes närhet, han kände sig så upplivad av hennes glada
väsen. Och nu behövde han henne så väl, just nu, då
hon som skulle givit honom solsken och glädje,
ständigt mötte honom med ett hemlighetsfullt och sorgset
ansikte.

Lena gick i en ständig oro. Ibland föreföll det henne,
som om hon handlat rätt, då hon lät Johan sättas på
prov; det kunde aldrig skett kraftigare.  Och Kristin
gjorde ju vad hon gjorde bara för att gagna henne. —
Men när hon då såg, hur Kristin småningom lyckades
draga Johans håg ifrån henne, då tvivlade hon både på
det rätta i sin egen sak och på Johans trohet. Tänk sen,
om Kristin ej menade ärligt med henne, om hon bundit
henne med tysthet endast  för att  så  mycket säkrare
kunna vinna tillbaka och försäkra sig om Johans gunst.
— Med ett par ord skulle hon tör hända ännu kunnat
göra allt gott igen. Men hon kom sig inte för att säga
de orden. Hon ville lida så länge; när det var för hans
skull, tyckte hon sig kunna utstå vad som helst — det
sved nu, men det skulle bli så mycket bättre sen. Då —
när han en gång fick veta allt — då skulle han nog
komma tillbaka till henne. Hon kände med sig, att hon
kunde förlåta honom, hon skulle själv be honom om
förlåtelse.

Sommaren led mot sitt slut. Det var nu ej längre
så friskt och grönt i gärdena. Värmen hade drivit starkt
i år, så att säden nästan brådmognat. Råg och vete
voro längesen  inkörda på prästgården, och vårsäden
stod färdig att tagas. Prästens åkerjord låg sidlänt, så
att hans gröda hade ej lidit av torkan, vartenda ax var
fullmatat och tungt. Och i sin glädje över god äring
lovade han sitt folk ett skördegille, när den sista neken
var väl under tak. Alla armar fäktade därför dubbel
flitigt, och snart stodo åkrarna stubbade och rena. På
lördagsmiddagen hemkördes det sista lasset, och om
kvällen skulle gillet hållas.                              

Johan och Kristin fingo brått den eftermiddagen
De hade åtagit sig att kläda logen till dansen. Johan
körde hem ett helt lass friskt ekris ur lunden till
kransar och lindor. Och nu suto han och hon där, han på
logbalken och bröt kvistar, som han räckte henne,
eftersom de behövdes, hon på en pall vid hans fötter.
Hennes små fingrar arbetade så flinkt — kvist vid kvist,
ett slag omkring med tråden, och den gröna lindan
växte ut och ringlade sig kring dem varv efter varv.
Kristin, som alltid brukte prata och skratta så glatt, då
Johan var med, höll sig i dag tyst och allvarsam. Hon
bara såg upp imot honom emellanåt. Han följde alla
hennes rörelser.

De märkte inte, att ett par sorgsna ögon bespejade
dem   genom   springan,   som   den   halvöppnade  dörren
gjorde mot väggen. Lena stod där. Hon hade inte träffat
Johan på många långa dagar. Förr var han alltid före
henne vid körsbärsbuskarna om aftnarna — nu en lång
tid kom hon ensam dit och gick ensam därifrån. Hon
undvek gärna Johan, när Kristin var i följe med honom,
och på sista tiden såg hon dem aldrig skilda, när de
voro fria från arbetet. Hon visste, att de voro här på
logen tillsammans. Kristin hade ju talat om för henne,
hur allting skulle ställas, och bjudit henne med till
dansen. Nu hade hon fått en sådan lust att gå bort till dem
och se, hur de hade det. Hon hade en stund ledig,  och
då kunde hon ju hjälpa dem med tillrustningarna. Men
när hon kom fram, hade hon så svårt vid att stiga rakt
in till dem — hon ville först titta in genom springan.

I detsamma lät Kristin lindan falla och suckade.

— Vad har du att sucka för? sade Johan så
likgiltigt som möjligt.

— Det är så konstigt allting här i världen och
ledsamt med, sade Kristin. Jag skulle helst vilja dö ifrån
alltihop.

— Å, skulle de dö alla, som tycka det är ledsamt
här i världen, så skulle det allt snart bli bra tomt, sade
Johan och stirrade rätt framför sig.

—  Jaha ja! — Men hör du Johan, sade Kristin och
lade sina armar i hans knä och såg honom prövande
i ögonen. Hör du, vad har du gjort med Lena? Hon
ser så betryckt ut och hon  går ju  riktigt  ur vägen
för dig.

—  Jag! utropade Johan. Vad jag har gjort henne!
Jag har ingenting gjort henne. Jag har alltid varit som
jag har skolat,  imot henne.  Men,  tillade han bittert,
det har inte hon varit imot mig.

Stackars Lena, hon ville skrika högt, så skuro de
orden i hennes hjärta, hon fattade tag i väggen för att
inte falla.

—  I passen visst inte för varandra, när allt går i
anhärdning, vidtog Kristin och tittade bort ifrån honom.

—  Kan ske, sade Johan sakta. Förr så var hon så fri
och öppenhjärtig imot  mig,   så  det   var  en  lust  och
glädje åt det, men sen den kvällen jag mötte er
tillhopa här ute vid korsvägen, sen har jag inte känt igen
henne. Det var som om  den onde  själv hade farit i
henne. Hon går och bär på nånting, som hon inte vill
säga. Först bad jag henne så väl, att hon skulle tala om
vad det var; men när hon inte vill det, så kan jag ju
ingenting göra.

—  Ja, om en inte vill säga för sin bäste vän, vad
en har på hjärtat, så har en allt bra litet förtroende
för honom, det är då tydligt, mente Kristin. Nej du,
vidtog hon och reste sig upp imot honom, du har
skrattat och gjort narr av mig, men jag har alltid kunnat
titta dig i ögonen ändå.

Johan måste vända sig bort för den blick, hon gav
honom.

—  Johan! sade hon med sin allra lenaste röst och
lade sina händer på hans axlar. Du tycker allt om mig
lika bra nu som förr. Gör du inte det eller vad? Inte
var det meningen att vi skulle skiljas!

Johan vred på sig. Det gick runtomkring i hans huvud.
Han höll handen framför ögonen för att slippa se henne
— han såg henne lika tydligt ända. Men bakom henne
tyckte han sig se Lenas sorgsna ansikte.

— Ja, du må tycka och tro vad du vill, men jag
tror det ändå, sade Kristin, i det hon gled ner igen på
sin pall för att återtaga lövbindningen.

Då hoppade Johan ner av balken. Han slog sina armar
om hennes liv och lyftade henne upp i sin famn. Han
tryckte henne våldsamt mot sitt bröst.

— Kristin, du bränner mig som rött järn, du gör
mig olycklig, men jag tycker om dig ändå. Om det så
bär till himmelen eller till helvetet, så tycker jag om dig
ändå.

Ett sällt leende vilade över Kristins ansikte. Nu hade
hon vunnit målet.
I detsamma väckte båda till vid ett förtvivlans skrik,
liksom ifrån någon som är i livsfara. Johan släppte ner
Kristin på golvet. De sågo på varandra. Var det varsel
eller —? Ingendera ville tala om vad de hört. Det led
starkt mot kvällen, de måste skynda sig att få upp den
gröna lindan och kransarna, och så skulle lyktorna
ställas i ordning. Här var inte tid till att tänka på spökelse.
Men efter en stund var Johan ändå borta och tittade
ut igenom portöppningen, liksom för att se efter vädret.
Där syntes inte till en levande varelse.

Lyktorna voro tända på logen. Nästan hela
byungdomen hade kommit dit. En duktig ölstånka gick
omkring bland drängarna. Flickorna hade redan fått två
koppar kaffe var till bästa. Där fnittrades och
sladdrades i alla vrår. Tänk så rart Kristin och Johan hade
ställt till det. Där var så grönt och grant som i en
bröllopsgård. Ryktare Bängt drog handklaver. Och så kom
dansen i gång. Upp och ner, ner och upp, de hoppade
och snurrade så många som ben hade, så att svetten
lackade utefter ryggen.

Johan dansade med Kristin.

—  Det  var  konstigt,  att  inte   Lena   hörs  av,   sade
Kristin, då de höllo upp med dansen.

—  Stackarn, hon har så mycket att släpa med, så
hon kan la inte vara ledig än, mente Johan.

Just nu kommer prästens vaktepojke rent förskrämd
inflygande:

—  Hy,  hy,  där  hänger  en  människa  nere  i
hylleträdet   vid  klockarens   körsbärsbuskar.   Jag   kom   och
skulle därförbi — hy!

Spel och dans upphörde på en gång.  Människorna
sågo förskräckta och frågande på varandra. Johan gav
Kristin ett förvirrat ögonkast. — Vad i Guds namn
var detta? Hade han någon skuld i det? Den sista
frågan slog honom med förfäran. — Han rusade bort och
grep en lykta och ut. En dräng tog den andra lyktan
och sprang efter honom. Där blev mörkt på logen. Även
de räddaste måste följa med, hellre än de stannade här
i mörkret.

Månen hade ännu ej gått upp, men stjärnorna
tindrade livligt i kvällen. Det var så lugnt och lytt i luften,
att en hörde vattnet brusa långt borta i bäckstalpen.
Men likafullt kändes det så hemskt ute. Träden togo
sig ut som väldiga svarta spöken, och människorna
tyckte sig se lik hänga på var gren. Och så satt ugglan
borta i de stora askarna på kyrkogården och ropte sitt
klävitt.

Johan var långt framför de andra. Men ju närmare
han kom körsbärsbuskarna, desto mera upprörd blev
han. Imot sin vilje saktade han sina steg och till slut
nästan smög han sig fram. Buskarna fingo liv och
dansade i ett virrvarr för hans ögon. Han mente, att den
lede själv ville gäckas med honom; han trodde sig ända
höra hans hånskratt där framme. Så tyckte han sig se
Lenas bleka ansikte och de tårfyllda ögonen, milt
förebrående fästade på honom. Han stannade ett ögonblick
för att hämta anden. Bröstet klämdes ihop. Det bultade
hårt vid tinningarna,  och bloden  forsade genom hans
huvud.

Men de andra kommo allt närmare. Alla ropade om
varandra  för att  hålla  modet uppe.
Johan tvingade sig fram. Han ville, han måste vara
vid stället före de andra.

Där stod det gamla välkända hylleträdet. Och där
— han höjde lyktan, men tog i detsamma ett steg
tillbaka. Herregud! Där hängde hon — han visste ju på
förhand, att det var Lena. Men så vanställd. Ansiktet
var rödblått, ögonen igensvullna, en lock av det långa
rödbruna håret hade slitit sig lös och ringlade sig som
en orm nerför halsen och bröstet.

Johan stod som fastnaglad och stirrade halvt
medvetslöst på den hängda.

Nu kommo de andra fram. Alla stodo där försagda.
Slutligen var där en av drängarna, som tog mod till
sig och skar ner Lena. Och så buro två karlar henne
fram till klockargården. Johan gick tyst ijämte och lyste
med lyktan. Kristin var med i följet, men hon höll sig
bland de sista.

I klockargården blev stor förskräckelse, när de tyst
kommo fram med den döda. Inte hade någon kunnat tro
Lena om detta. Nog hade hon visat sig tyst och
grubblande under den sista tiden; men att hon skulle gå och
göra av med sig, den snälla, godsinta Lena, det var
rent omöjligt att begripa.

De fingo lägga liket på ett bord i häbbaret. Där stod
Lenas kista med locket uppslaget. Ovanpå hennes
kläder fanns ett hopviket papper med påskrift "Till Johan
Bängtson", och på ett paket där bredvid stod "Till
Jungfrun Kristin Skogberg".

Klockaren synade brev och paket och mente, att här
skulle de kan ske få veta orsaken till hennes gärning.
Johan tog imot brevet. Han vecklade upp det och
läste:

"Allrakäraste Johan!

Du får inte vara ond på mig, för jag har inte velat
göra dig imot: Du har varit mitt allt i världen. Kristin
hade mig till att slå vad om din trohet, och det fick
jag inte tala om för dig. Och hon har vunnit, det har
jag sett med mina egna ögon. Jag gjorde ändå illa —
aj, aj, jag ankar på det så gruveligt — när jag ville
tro dig om för mycket. Det skulle jag aldrig gjort, så
hade allting nu varit bra. Var inte ond på mig. Lev väl
och all lycka önskar jag dig. Herregud var mig
nådelig! Jag kan inte leva längre.

Din i döden trogna
Malena Johansdotter."

Klockaren ropade på Kristin och ville lämna henne
paketet. Hon kom med dröjande steg. Så blek hade
ingen sett henne förr. Läpparna skälvde, och det var
med möda hon kunde hålla sig uppe.

— Riv av papperet, så vi få se, vad där finns inuti!
manade klockaren, då hon ej gjorde min av att öppna
paketet.

Kristin  gjorde  det  motvilligt  och   med   svårighet.

Däri låg Lenas enda silkesschalett, och på en
pappersbit stod skrivet:

"Du har vunnit. Men jag kommer inte till marknaden
i år, och därför så får du vara snäll och hålla till godo
med mitt gamla silkeskläde."
Kristins hand darrade, så att hon släppte lappen.

— Jesus, aldrig kunde jag tro, att hon skulle lägga
det så hårt vid sig!

Vid de orden väckte Johan till. Han kramade ihop
brevet. Och nu rusade han fram imot Kristin och
skakade henne hårt. Hans ögon glödde, kroppen ristades.

—  Du har tagit livet av henne! skrek han.

Den eljes så starka Kristin sviktade. Hon lutade sig
imot honom för att inte falla.

—  Käre säg inte så! — Du gjorde narr av mig! —
Aj, aj, jämrade hon sig. Du vet inte, hur rysligt jag
håller av dig. Jag kände det först, när du vände dig
till henne. Förlåt!

Hon hade slagit armarna om hans liv och snyftade
hårt vid hans bröst.

Johan fällde ned huvudet, hans panna vilade ett
ögonblick mot Kristins hjässa. Men i ett nu slet han sig
lös. Han grep Kristin vid axlarna och slungade henne
ifrån sig långt bort i väggen.

— Kom aldrig när mig mer! ropade han och
rusade ut.

Där låg nu Kristin avsvimmad på golvet. På en lång
stund kom ingen sig för att gå fram och ta sig an henne.



UNDER RASTEN.

Under en orrjakt i halländska ljungbackarna hade
vårt sällskap dragit sig fram till en bekant gård för
att njuta förfriskningar och vila. Och här lågo vi nu
i skuggan av ett vindböjt äppleträd och frossade ur
matsäcken. Mor på stället satte självmant ett stort fat
mjölk framför oss. Och så talte hon om, att far hade
bara gått ner i gärdet med främmaden — hennes
farbror och faster voro här och hälsade på i dag.

Vi hade nätt och jämnt slutat vår måltid, då far i
huset och farbrodern och fastern kommo fram och
sällade sig till oss.

Farbrodern var en sjuttioårs gubbe, gammaldags både
utan och innan. På sitt båldstora huvud, med de
hängande, rödblå kinderna och de glåmiga ögonen, bar han
en hög, utfälld ullhatt. Och när han tog av hatten för
att torka sig i pannan med tröjärmen, fick man se en
vit pickelhätta, som skylde den skalliga hjässan. Magen
vällde fram som på en stor lerkruka — det var säkert
bra länge sen han hade kunnat knäppa
pärlemorknapparna i den blå vallmarsjackan. Och kroppen sackade
så sitt ner i byxorna, att benen togo sig ut som korta
stubbar. Han var nära döv, den gode farbrodern, men
skulle ändå höra efter allt möjligt.

—  Vad är han för något? sporde han och pekte på
min vän, lantmätaren.

—  Lantmätare, skrek denne med stentorsstämina in
i örat på farbrodern.

—  Jaså, sade gubben och vinkade med handen. Han
behövde inte skrika så högt.  Sådana vill  inte jag ha
med att göra, de bara skinna folk.

Lantmätaren hade visst ingenting att skrika till svar
på det där — han teg.

—  Vad  är han  då?  frågade gubben  och pekte på
mig.

—  Han skall bli doktor, ropade närmaste man i örat
på honom.

—  Jaså, han är i doktarelära. Då är han la för det
minsta gesäll, för han ser mig inte så späd ut, mente
gubben. Det var bra, ropte han sen, då kan han säga
mig, vad jag skall göra vid mina öron, jag hör litet illa
ibland.

— Hur länge har det varat? sporde jag.

— Det är bortimot tjugu år, svarade han.

—  Då   finns   det  slätt   ingenting att  göra  vid  det,
sade jag.

—  Hi, hi, hi, grinade farbrodern. Det var mig en
riktig doktor Hjälpelös. Jag har la frågat minst sina
femton doktare, men aldrig förr har jag träffat någon,
som inte åtminstone har kunnat pilla mig i örat och
skriva nånting på en lapp och ta imot pengar med,
förstår sig — fast inte har det gjort Guds pinals nytta,
inte.

Fastern sökte förmå gubben till att hålla inne med
sitt hjärtas tankar.
— Får inte jag säga, vad jag vill, skrek han. En
gammal man säger, vad han vill.

Och det blev nu inte mer prut om det.

Fastern var en medelålders högväxt kvinna. Hon
klädde sig som folket nuförtiden, och skillnaden i ålder
mellan de bägge makarna framstod därigenom ännu
skarpare. Ansiktet bar spår av ej vanlig fägring. Nu
var det blekt, rynkor hade lagt sig i pannan, kring
munnen vilade ett drag av smärta, som ej ens försvann då
hon log. Men ögonen voro stora och klara och blå, de
hade bibehållit sin skönhet, och en känslig själ blickade
fram ur dem.

Farbrodern slutade omsider upp med frågorna till
stor lättnad för våra lungor; i stället började han tala
om, hur bra han hade det där hemma. Då han aldrig
ville tystna, vände lantmätaren dövörat åt honom. Och
mitt under farbroderns noggranna redogörelse för hur
många travar råg han bärgat in, hur många kräk han
kunde vinterföda och mera dylikt, uppdukade
lantmätaren med sin kända förmåga en splitterny och lustig
fast otrolig jakthistoria.

En skallande  skrattsalva  blev  berättarens lön.

Farbrodern såg förvånad på oss. Han svävade i den
fullständigaste   okunnighet   om   lantmätarens   historia,
varför han trodde, att vi hejade och skrattade åt hans
förståndiga tal. Han blev förtruten och därför så vände
han oss  ryggen och  stövlade bort  imot gärdesgården,
där vi hade ställt våra bössor. Han var just ingen
förståsigpåare, han hade knappt smällt av en knallhatt,
farbror, men likvisst skulle han syna gevären, det ena efter
det andra. De voro laddade, han såg de röda
knallhattarna under hanarne och nickade. Till sist fick han tag
i lantmätarens "centraltändare". Det var en rolig
maskin. Cylindrarna i änden och inga hål i dem. Gubben
grinade. Den kunde väl inte vara så värst  farlig att
klicka med.  Han fick en sådan oövervinnelig lust att
klicka.   Och  så  höll  han  bösskolven  mot  magen  och
tryckte   till.   Det   small.   Gubben   ramlade  baklänges   i
backen.

Vi skyndade upp och fram till den gamle. Vi tänkte,
att skottet träffat, men hur noga vi undersökte honom,
kunde vi ej spåra någon skada. Han hade tydligen
svimmat av förskräckelse, då skottet brann av.

Hustrun låg på knä ijämte och klagade över, att hon
ej sett efter honom bättre.

Far på stället var borta efter en spann vatten, som
han hällde över gubben. Och snart slog denne upp
ögonen.

—  Var är jag? mumlade han.

—  Du är hos mig! ropade hustrun och tog hans hand.

Men han domnade av igen.  Vi  förde honom in i
stugan och hällde i honom en klunk ur jaktflaskan.

Där satt nu hustrun på sängstocken och jag på en
stol bredvid. De andra lämnade småningom stugan.

Efter en stund vaknade gubben.

—  Är det du, Nilla? sade han. — Jag tror, jag får
sova mer.

Och härmed vände han sig mot väggen och började
snarka. Det var tydligen ingen fara på färde, men
likväl trodde jag mig böra stanna kvar för att se, hur
det gick med honom.

— Gubben är gammal,  sade jag till hustrun.
—  Ja, han har varit gammalmodig så länge vi varit
ihop. Jag skulle aldrig haft denne här — jag hade allt
en annan i tankarna, sade hon och suckade.

—  Hur  länge han  I  varit  gifta?  sporde jag.

—  I  fem och tjugu år,  svarade hon. Jag var bara
unga dägan, när vi gifte oss. Hå, hå! Må tro det var
allt bra sorgeligt för mig då.

Min nyfikenhet var väckt. Jag bad om förklaring
på hennes sista yttrande. Och efter någon tvekan
började hon sin saga.

—  Jag är född av fattiga föräldrar, min far hade bara
ett litet dåligt torp uppe i socknen. Och vi voro många
syskon, så det blev smått om brödet där hemma. Men
så hade mor en rik bror, som var änkeman och barnlös.
Han ägde gården, där som vi nu bo, och han tog upp
mig till fosterbarn. Jag var då allt så stor, så jag kunde
börja att göra litet nytta, och morbror han sparade mig
inte. Jag hade inte fyllt sex år, innan han tog ut mig
i jordpäreåkern, och jag fick plocka fåra om fåra med
gammalt folk. Oj, oj, vad det värkte i den lille ryggen!
Men jag blev snart van vid att slita och jag var lyckelig
med, för folk tyckte att jag artade mig väl, och det
gladde mig.  Och morbror sade titt och ofta, när han
tyckte  jag  var  duktig,   att  jag  skulle  bli  hans  enda
arvinge. Det sade han både när vi voro ensamma och
så att andra hörde det. Och det var allt nånting för
mig att tänka på, det, så om han hade bett mig gå i
röde elden, så hade jag gjort det; för jag kunde väl
veta, att han inte ville mig annat än gott, när han mente,
att jag skulle ha hele gården och allt, allt annat rart

han ägde. Jag visste gott hur rik han var. Jag såg på
i smyg, när han räknade sina pengar i skrinet; det var
många hundra daler bara i silverpengar och ett halvt
dussin silverteskedar låg där med. Må tro, det var
nånting för mig att tänka på.

Så ett par år efter sen jag hade gått och läst mig
fram, så en gång — det var strax efter flyttetiden —
så skickade morbror mig till kvarnen med ett par
kappar malt, som jag skulle ha malet. Då var där kommet
en ny mjölnaredräng. Han hette Elof ändå. Och
herregud vad jag genast tyckte han var snäll och godhällig.

Dessförinnan hade jag aldrig brukt vara ute med
ungdomen, jag hade suttit rent som i en bur där hemma.
Långt var det mellan gårdarna, och inte längtade jag
bort. Vid kyrkan träffte jag ju alltid litet folk om
söndagarna och en gång om året fick jag följa med morbror
till stan, och det var i jordbärstiden, så att jag kunde
sälja några kannor bär, som jag själv hade plockat.
Och bärpengarna fick jag hushålla med rent som jag
ville. Och då hände det allt, att jag köpte litet smått,
vad det nu var, till att göra mig grann med. — Kors,
så jag pratar! — Ja, det var, förstår sig, bara plotter;
för kläderna jag slet, dem ordnade jag till själv, sen
jag var så stor så jag kunde sköta spinnerocken och
vävstolen, — Men nu blev det ett annat liv. Vad Elof var
snäll! Han kom och hämtade mig om lördagskvällarna,
en morbror hade lagt sig, för jag tyckte, den gamle
behövde inte veta om att jag gick bort, när jag inte
tog mig något galet till. Och så flögo vi åstad till 
lekstugor och överallt, där det var någon ro. Och vi voro
rent som två vilda kattungar så leksna och så stolliga.

På det viset gick ett helt år, som eljes en månad, tiden
rann bort som vatten i en ström. Det enda jag tänkte
på och det enda jag längtade efter hela veckan var
lördagskvällen, för då fick jag träffa Elof. Vi hade
aldrig talt ett ord om att vi tyckte om varandra, men
det behövde vi inte heller, för så mycket visste vi ändå.
Vi längtade ju efter varandra som två tvillingasyskon
— ja, det var rent för litet sagt.

Hon log åt de glada hågkomsterna. Det svårmodiga
draget var nästan utplånat.

— Men, sade hon sakta och strök sig med handen
över panna och ögon, men så började det mulna för
mig. Där var någon god vän, som bar fram till
morbror, att jag rände ute om nätterna med
mjölnaredrängen och slarvade i lekstugorna. Och då tog morbror
mig i förhör.

Inte kunde jag neka och inte ville jag heller, utan
jag talte om, som sant var, att vi träfftes ibland och att
jag tyckte Elof var snäll — det var den hyggligaste
pojke jag kände, för han var alltid ordentlig och inte
smakte han starkt och inte slogs han och levde galen
och spelte kort som de andre drängarna.

Då sade morbror:

— Kan ske du tänker gifta dig med den rare
heren, du?

Jag kunde inte svara ett ord — för inte hade jag
själv just tänkt på det, och Elof hade ju aldrig talt
ett ord till mig på det behäktet — så att jag stod där
bara och teg.

Men morbror slog näven i bordet, och det hade han
aldrig förr gjort imot mig. Och så sade han:


— Kom ihåg, det sker inte, skall du ärva mig. Aldrig
ett rundstycke du får, om du tänker på mjölnaredrängen
— jag vill inte ha den heren hit i huset.

Om kvällen så smög jag mig ut i hällande regn och
bort till Elof i kvarnen. Jag talte om för honom, vad
morbror hade sagt. Och han blev lika ledsen som, jag,
vi gräto bägge två. För han tänkte som jag: Vart ville
vi komma med två par tomma händer? Det var
fattigare och uslare i bygden då än nu. Och bägge hade
vi för ögonen ifrån våra hem, hur ett fattigt
torpar- eller dagsverkarefolk fick slita och ändå dras med
eländet.

Detta hände om fredagen. Om söndagseftermiddagen
skulle Elof komma till mig, så vi fingo talas vid mer
om det här — det lade vi upp då om natten i kvarnen
— jag visste, att morbror skulle ut och bära upp ränta
på ett ställe borta i socknen, och då kunde han inte
vara hemma igen förrän fram på kvällen.

Och Elof kom, förstår sig, och så sutto vi där inne
i förstukammaren. Och jag bakte våfflor och kokte kaffe
till honom. Och vi glömde bort morbror och arvet fingo
vi aldrig på tal, utan vi skrattade och stollades då, som
innan den gamle sagt nånting. Och kvällen kom, men
det tänkte vi inte på.

Rätt som det var, fingo vi höra steg på förstubron
och så slag på kammardörren. Morbror! — jag hade
allt känt igen honom på gången. Jag blev så betuttad,
så jag visste inte, vad jag skulle ta mig till. Hade jag
bara kunnat gömma undan Elof, tänkte jag, så kunde
det fått gå med mig, hur det ville.

— Lucken upp! ropte den gamle. Jag vet, I än där.

Ja, då luckte jag upp kammardörren i förskräckelsen
Och morbror steg in.

—  Vad är det för fin främmad, du har här, Nilla?
frågte han försmädligt. Jag tycker, jag ser de vite
kaffekopparna glisa där framme på bordet.

— Det är bara Elof, sade jag.

—  Jaså, du går här på kalas, du — jag ser inte,
var du sitter, tyckte han. Kan ske, du kan tränga till
skjuts hem, du är la så välplägad, så du orkar inte
gå. Jag får la ta och skjutsa dig, jag.

Och därmed trevade han sig fram — han hade supit,
morbror, det hörde jag på talet — till han fick tag i
Elof. Och så körde han honom med huvudet iföre på
dörren, så att haspan rök ur dörrposten och klinkan
kroknade.

—  Åjös, monsjör! ropade han och grinade, så gott
han orkte.

Jag ville ut och se, hur det gick med Elof. Men
morbror tog mig i armen och slängde in mig. Så errade
han upp sig igen och högg tag i bomträt och skulle
varit efter Elof. Men jag hängde mig i rocken på honom
och ropte till Elof, att han skulle springa.

Sen kom det långa, svåra dagar. Den gamle sade
knappt ett ord till mig, utom när han befallde nånting.
Han vaktade mig både natt och dag, så jag inte skulle
få träffa Elof. Men vi träfftes la ändå vid kyrkan, det
kunde morbror inte förhindra, och vi satte oss före,
att vi skulle ta vår skada igen på Sjönevads marknad
— för den stundade. Då skulle vi ha roligt och det till
gagns.

Marknadsdagen   på   ottan   så  satte  morbror  märren
för häckavagnen, och vi åkte åstad. Drängen hade gett
sig av dagen  förut med ett par stutar, som vi  skulle
sälja.

När vi kommo fram så tog den gamle mig med upp
på marknadsbacken. Drängen hade allt fått sälja, och
morbror tyckte det var bra, så han gav drängen en
riksdaler och mig en i marknadspengar. Den skulle Elof
ha marknadsgåva för, tänkte jag. Han skulle ända ha
gott av morbrors pengar. Jag kunde knappt hålla mig
för grin, så roligt tyckte jag det var.

— Kom nu! sade den gamle till mig. Nu ska vi ner
lill gästgivaregården och träffa bekanta och dricka ett
glas.

Jag ville allt bra gärna sluppit ifrån honom, för jag
hade skymtat Elof där uppe på backen. Men morbror
var så gladlätt och god i dag, så jag kom mig inte för
att säga honom imot. Jag skulle snart leta upp Elof
i alla fall.

Där nere på gästgivaregårdstrappan stod han, som nu
ligger här i sängen. Han var gammal dräng då, och
jag kan just inte säga, att de tjugu åren, vi varit ihop, ha
gjort honom annat än äldre — eljest såg han nästan
ut då som nu. Men då voro, förstår sig, hatten och
tröjan fina och nya — och han hade både klocka och
spanskt rör. Se han var bondson född, men hans äldste
bror tog gården, och denne fick pengar. Och så hade
han tjänt i prästgårdar och på flera fina ställen, så han
kunde gott tala för sig Och inte var han så illa döv
då som nu.                      

Morbror såg honom på långt håll och vinkade med
hatten. Han vinkade igen, så jag fick genast ögonen på
honom. Jag ville vända om, för jag började allt förstå,
vad som komma skulle. Men när jag stante, så tog
den gamle mig i armen och ryckte mig med:

—  Kom! sade han och blinkade mot mig.

—  Ja, nu är jag här med dägan, som vi kommo
överens om i Falkenberg på torgdagen, Nu får du se, vad
du  tycker   om  henne,   sade  morbror  till  honom och
skrattade.

Och så vände morbror sig till mig.

—  Det är en släkting på långt håll till min döda
kvinna denne här, och det är meningen, att I bägge
skullen  slå edra påsar ihop.   Det är ingen fattiglapp
denne här, sade han, i det han slog släktingen på axeln.

Jag förmår inte utsäga, hur jag blev till mods. Hade
jag kunnat rymma ifrån dem bara! Men jag var så rädd
för den gamle, sen den kvällen då i kammaren. Jag
torde inte säga nej på en gång, för då kunde han
blivit ond och ställt till väsen, och därför så teg jag.

Släktingen tog mig i hand och grinade.

—  Ja, inte ska vi fara illa ihop. Jag har la så pass
själv, så du skall slippa svälta till döddagar, mente han.

—  Och vad du inte har, det har jag att släppa till,
tyckte morbror. Du är den käraste släktingen på min
kvinnas sida, och med henne fick jag alltid de första
styvrarna, fast jag sen har förmerat dem. Och du Nilla
är  min systerdotter  och  fosterdotter,  så dig har jag
unnat allt gott. Och när I giften er, så fån I ta imot
gården hemma, jag flyttar in  i kammaren.

— Det  blir  rent   för  bra,   mente  släktingen.

Men nu kunde jag inte bärga mig längre. Jag var

tvungen till att tala. Jag lutade mig intill morbror och
viskade honom i örat:

—  Jag kan inte ta honom, jag vill inte ta honom.

— Stollaprat, viskade morbror igen. — Tänk inte på
mjölnaredrängen, det ber jag dig, om du vill ha något
att säga i mitt hus. Jag vill dig väl — det är en rejäl
karl, jag bjuder dig.

Och så sade han högt:

—  Kommen nu då, så gå vi in och dricka på det!

Jag gick liksom, i yrsel.  Jag tänkte på Elof.  Inte
kunde jag överge honom. Herregud — Elof! Lämna
honom! Nej, det var stört omöjligt, det stod aldrig till.
Nej, nej! Men så brusade morbrors ord i mina öron:
"Tänk inte på mjölnaredrängen, om du vill ha något
att säga i mitt hus." Skulle jag drivas ut, blott och bar,
ifrån det ställe, där jag hade gått och gällt som ende
arvingen. Nej, det var aldrig rättvist. Så som jag hade
slitit där i alla dessa åren — ja, som ett kreatur och värre
ändå — jag hade aldrig skytt något arbete, natt och dag
hade jag fäktat, för att vi inte skulle behöva lega för
nånting. Jag trodde ju alltid, att när jag släpade för
morbror, så gjorde jag det för mig själv. Skulle jag nu ha
blåslitit mig för ingenting, utom bara skam och
ledsamhet. Och vad skulle mina föräldrar säga! Dem hade
morbror aldrig velat hjälpa med en havreagns värde,
han hade aldrig tålt min far och han tålde inte min
mor heller, sen hon gifte sig med far, imot morbrors
vilje. Men nu voro de så glada, för han hade tagit
upp mig i sitt hus, nu fick jag, vad de skulle haft, och
de räknade på mig.

Vi hade kommit igenom trängseln i förstun och in i

krogstugan. Den gamle höll mig i handen och släppte
mig inte, förrän vi voro framme vid disken.

Han tog in tre glas kössebärsvin.

—  Se så då!  Lycka till nu!  sade han och skålade
med oss.

Jag tog glaset, jag ville inte gjort det — men jag
visste knappt vad jag gjorde.

—  Ja,  då köpa vi  gåvor på Köinge marknad, om
en månad vill säga, och till julen så smäller det, sade
släktingen och drack ur sitt glas.

—  Det är bra talat. Det du gör, gör snart, heter det,
sade morbror och nickade mot oss.

Jag mäktade ingenting svara. Jag kände mig till mods
som en livdömd — jag kunde ju rädda mig ännu, men
jag orkade inte genast.

När vi kommo till dörren och skulle ut i förstun,
så stod Elof där. Han såg mörk ut.

—  Se, där är du! tyckte morbror till Elof. Nu var
det länge, sen du hälsade på till vårt. Du var kan ske
inte fullt belåten med den fägnaden du fick, men du
är välkommen igen, då skall du få mycket, mycket mer.

Jag såg hur ögonen brunno på Elof, men han
svarade inte ett ord. Folket trängde på, så att den gamle
och släktingen fördes ut på gården. Elof fick mig i
armen och drog mig med sig bort i en vrå där i förstun.

—  Jag vet,  hur det är,  sade han bittert. Det hade
jag aldrig trott dig om, Nilla. Sälja dig, när både du
och  jag ha  starka,  unga armar!  Tvi  skamma  dig!

—  Jag har inte sålt mig, sade jag, för jag visste ju
själv bäst, hur det var.

—  Har du inte? Skall du ljuga mig mitt i ansiktet?
fräste han och kramade min arm, så att det gjorde ont.
Tror du inte, jag har sett allt och hört allt!

—  Vad har du sett och hört? Jag har ingenting gjort
och ingenting sagt, mente jag.

—  Nej, de gjorde och de sade, och du teg och höll
med — inte passte la det, att du stod där och fäktade
och predikade högt. Tvi, skamma dig, Nilla! Det hade
jag aldrig trott dig om.

Han blev allt häftigare och oresonligare. Och jag
blev nästan ond på honom, för han var orättvis, tyckte
jag, och lät inte säga sig.

—  Jaså, du skall ha den gamle prunsen!  Det var
grant! gick han på.

—  Om du inte tänker på vad du säger, så vill jag
inte höra på dig. Jag går, tyckte jag.

Tårarna kommo mig i ögonen, så ledsen och
förargad var jag.

—  Ja, gack du!  Ajös med dig!  skrek han.  Hälsa
prunsen din!

Jag gick. Jag tänkte, han blir nog förståndigare och
lugnare till vi träffas härnäst, för inte ville jag släppa
Elof. Men han kunde gärna varit litet ömsintare imot
mig.

Sen såg jag honom först efter en god stund. Då hade
han kommit i slangen med några riktiga skojare. Han
hade supit, så han raglade, och han hojade och skrek
som den värste kältring. Sådan hade jag aldrig tänkt
mig Elof.

— Titta, sicken granner here där kommer! sade
morbror till mig och pekte på Elof, liksom inte jag
skulle blivit var honom långt förut.


Jag kände hur röd jag blev. Jag skämdes för den
som jag höll mest av på hela jorden. Bara han inte gick
och gjorde sig någon olycka! Jag tyckte, att skulden
föll på mig. Och hon gjorde så med. Jag skämdes för
mig själv också. Varför kunde jag inte slitit mig ifrån
morbrodern och arvet och alltihop och genast gått till
Elof där uppe på backen? Då hade han inte behövt gå
så här till ett apespel. Jag smög mig undan, jag tålde
inte att se Elof mer på det viset, och jag blev ond, när
jag hörde morbror göra narr av honom.

Så satt jag nere vid vagnen och väntade på den
gamle — jag önskade ingenting hellre än att få fara
hem. Och jag, som skulle haft så roligt på marknaden
tillhopa med Elof — det hade vi ju glatt oss åt hela
tiden! Jag var tvungen till att gråta. Ack, ack, vad jag
kände mig olycklig!

Då fick jag höra ett förskräckligt rop och väsen.
Jag tittade upp. Släktingen och några andra karlar
kommo släpande med morbror. Halva marknaden följde
efter.

—  Vad är det? ropte jag och sprang upp.

—  Den där kältringen Elof vid kvarnen har skurit
far, sade släktingen.

Och när jag tittade efter, så strömmade bloden ur
ett stort sår på halsen. Den gamle bara stönade. Jag
trodde, jag skulle svimma. Nu blev det aldrig väl för
mig, det kände jag.

Morbror blev plåstrad om, så gott sig göra lät.
Släktingen hade spänt för under tiden. Och så fick jag sätta
mig upp i vagnen och stödja den gamle, och släktingen

ställde sig där bak i häcken och körde i skutt till
doktorn i  Falkenberg.

Just som vi skulle vända ut ifrån gästgivaregården,
kom där två andra karlar dragande fram i gatan med
en oregerlig sälle, som vred sig och skrek rent
anskrämmeligt. Och folket, som följde efter, sparkade honom
och gormade. Det var vakten, som nu förde Elof till
häktet.

När Elof fick se oss, hoppade han rätt upp och ryckte
sig lös för ett ögonblick. Han riste på huvudet och knöt
nävarna imot oss. Och så svor han så rysligt så.

Hu, vad det skar i öronen! Jag trodde hjärtat ville
brista.

—  Se där är det leda djuret! Hyta du, snart får du
la, för du har spökat, sade min skjutsbonde och gav
hästen ett rapp.

Det var sista gången jag såg Elof. Om natten hade
han rymt ur häktet. Folk sade, att han gav sig till sjöss.
Men jag har aldrig hört något ifrån honom.

Hon tystnade och avtorkade sina tårar med förklädet.

—  Hur gick det med morbrodern? sporde jag efter
en stund.

Jo, vidtog hon, morbror, han blev nog läkt. Men
krafterna hade runnit bort med bloden. Han dog, innan
året var slut. — Och jag, jag var som ett viljelöst ting,
jag blev gift med släktingen här, och vi ärvde
hemmanet och silverpengarna och silverteskedarna och allt
annat rart, där fanns i huset. Och sen har jag gått där
och räknat mina dagar, slitit och släpat dag ut och dag
in — för arbetet har varit min tröst — men någon
riktig glädje har jag inte känt i livet, sen Elof var borta,

för han här och jag, vi ha aldrig passat för varandra
Men inte lastar jag honom, för han har varit en god
husbonde, och aldrig har han sagt ett strängt ord till
mig. Och imot mina fattiga föräldrar och syskon har
han alltid varit som en släkting.

Jag sporde, om de ej hade några barn att glädja sig åt.

—  Nej, sade hon och suckade. Vi ha intet, som
lever. Eljest ha vi haft fem, men vår Herre har inte
velat, att vi skulle få behålla något. Där inte kärleken ger
livet, där blir visst ingen hälsa.

— Jag frågade, om hon tillät mig skriva sin saga.

—  Nej, inte vill jag komma på pränt, svarade hon
undvikande.

—  Tron I  då inte,  att er livserfarenhet kan vara
någon till gagn ? invände jag.

—  Jo kan ske, sade hon betänksamt. Skriv henne då!
Och skriv då med, att jag klagade aldrig över Guds
skickelse, utan över mitt eget vankelmod.  Människan
skall luttras och prövas här i livet. Men för ett ödmjukt
hjärta vet Herren alltid tröst.

Den gamle började röra på sig i sängen.

—  Hur är det med er, far? ropte jag till honom.

Han satte sig upp, lyfte på toppluvan och kliade sig
i huvudet.

—  Jo, nu mår jag som en karl. Jag är bara sulten,
tyckte han.   Säg  till,  att  de ge  mig  en  bra  smörgås,
Nilla! — Jaså,  doktaren, sitter här och glor på mig.
Jaja, jag är allt en karl att titta på, jag. Tag mig
puken, tror jag inte, jag smällde av ett skott i jåns.  Hi,
hi, hi, hi!



ALLMOGEBERÄTTELSER

II.




HÅKAN I NÄREGÅRD.

Näregård var sen gammalt kvarter för knallare och
hästskojare. Gamle Eskil led sådant folk gott, för de
hade som oftast brännvin på flaskan och drogo alltid
något till huset. Men handla med dem lät han allt
vackert bli, för var gång han hade försökt, så hade han
blivit lurad — han var just inte funtad för kommers,
Eskil. Sonen Håkan därimot artade sig så mycket
bättre. Han hade en sådan obegriplig fallenhet för att
russla, den pojken. Innan han läsit sig fram, hade han
allt hunnit lura mest varenda pojke där i socknen på
knivar och portmonnäer och solringar. Han hade själv
skaffat sig klocka, och det var en riktig klocka med
silverboett. Hele hans kropp darrade också av glädje,
när han kunde tala om för fadern, hur han hade
börjat med den där solringen, som han fått av honom på
Falkenbergs marknad, och sen bytt och bytt och fått
emellan, tills han nu hade denna klockan. Eskil föll
rakt i Lille Pers förundran. När han synat verket och
nu lämnade klockan tillbaka, så både riste han på
huvudet och nickade:

— Jag menar, du är värst, Håkan!

Och så skröt han vitt och brett med sin Håkan.

— Blir inte den pojken karl,  så vete la den onde
vem som blir det, tyckte Eskil.

Och den meningen gjorde sig snart gällande överallt
i bygden, att Håkan i Näregård kunde pracka bort vad
som helst, om det så inte var annat än en sprucken
flaska, och få sig någonting nyttigt igen. Folk började
smått dra sig för att kommersa med honom, men
likafullt lockade han dem i fällan. Och inte lönte det sig
att vilja riva upp en handel med honom. Den, som det
försökte, han kunde happa till att få sig ett kok stryk
på köpet, det vill säga, om Håkan trodde sig på honom,
och i alla fall krånglade alltid Håkan, så att den, som
en gång blev lurad, han var lurad.

Vad tiden led, så dog mor i Näregård, och Håkans
systrar, Inger och Kristina, blevo bortgifta. Inger kom
till Anders i Tranarp och Kristina till Ebbe i Ryssbo.
Nu började Håkan ligga över fadern, att han skulle
låta honom överta gården för gott köp. Men Eskil drog
sig till en början, han  var  rädd  för mågarna. Visst
skulle han göra så gott pris han kunde, men han ville
inte bli hatad av sina närmaste. Gården var värd
tjugutusen daler, det hade han ju själv sutit och sagt titt
och ofta medan mågarna gingo där och friade.  Men
Håkan visste nog råd för att få den gamle medgörlig.
Han låtsade bara, att han var lika nöjd om gården, för
hellre än han gat sitta där i gäld över öronen, hellre
lät han allting gå under klubban och tog lika med
systrarna, han kunde alltid gifta sig in på något ställe. Det
gjorde verkan. För hellre än gamle Eskil såg Näregård
gå ur släkten, hellre hade han då försvurit sig åt den
onde. Nu voro de snart sams om köpet. Håkan skulle

ha gården med full uppsättning för femtusen daler, och
så skulle han ge Eskil ett stort årligt undantag. Med
det där stora undantaget kunde de alltid täppa till
munnen på de andra arvingarna; men det stod ju Eskil
fritt att ta ut eller skänka efter det.

Kontraktet blev tingfört, hur mycket mågarna än
väsnades. Men därmed var också enigheten i släkten
borta. Mågarna tålde inte att se varken svärfadern eller
svågern och läto inte en gång sina hustrur hälsa på i
det gamla hemmet. Och när Eskil ett par år därefter
dog, gingo de inte heller med på hans begravning.

På det viset stod nu  Håkan ensam i världen. Men
det bekymrade honom, litet. Han behövde ingen tränga.
Han hade sin gård utan skuld och kunde handla och
vandla, hur han bäst tyckte. Under de sista åren hade
han börjat russla med hästar, nu slog han sig riktigt
på den handeln. Det var liv i den kommersen! Aldrig
kände han sig gladare, än när han kunde vrida bort en
gammal krake, som han filat upp tänderna på och gjort
blank och hullig med flugekrut.  Han for och flängde
från marknad till marknad, och dessemellan visste han
alltid att locka folk hem till sig. Knallare och skojare
löste ständigt av varandra i gården. Supning och
kortspel och slagsmål hörde till ordningen där, och
Näregård var illa känt i hela orten.

Snart blev Håkan tvungen till att skaffa sig en hustru,
som tog vara på huset. Att lämna det åt en piga bar
sig inte i längden. Medan han var borta, gick allt
därhemma vind för våg. Som bonde kunde han inte tänka
på någon annan än en hemmadotter. Men det var inte
så lätt för honom att få en bra kvinna. Visst hade han

god vurnad och såg inte illa ut, men de mesta flickorna
drogo sig för honom ändå, och var där någon, som
kunde velat ta honom, så fick hon inte för sina
släktingar.

Så fanns där nu en flicka, som tyckte, att det var
stor synd om Håkan, och som ständigt gick och
undrade på, om det inte skulle vara möjligt att göra honom
folklig. Det var Kristers Johanna i Lönarp. Håkan och
hon kommo titt ihop, när de voro på samma håll. På
marknaderna brukade han bjuda henne vin och kaffe,
och då var han både hygglig och snäll. Vid majstången
hade han dansat med henne mer än med någon annan,
och där hade han sagt till henne:

— Tänk den, som ändå hade en sådan människa som
dig att hålla sig till!

De orden kunde hon inte glömma.

Håkan hade också först hört sig för i Lönarp efter
Johanna. Men då levde ännu gamle Krister. Han hade
aldrig lidit näregårdsfolket; de drogos för mycket med
skojare, för att hederligt folk skulle kunna trivas i lag
med dem. Det sade han också rentut till Håkan och
visade av honom tvärt. Håkan rasade av ilska, och nu for
han som en galning ifrån ställe och till ställe och friade;
han ville visa den  förbannade lönarpsgubben, att han
kunde få sig en kvinna, som var lika rik och lika
duktig  som  Johanna.   Han  statade  så gott  han  någonsin
kunde. Han skaffade sig ny vagn, och hästen hade han
till att kråma och stegra sig ett i ett; den ena stunden
piskade han honom i trav för att bums hålla in honom
i den andra. Men det gjorde nu bara hans sak sämre.

Vem kunde töras gifta sig med en, som flög fram, så
där som en kältring?

Strax därefter dog gamle Krister i Lönarp, och
sonen Gabriel skulle ta an gården. Lönarp hade gått ifrån
far till son i många led, alla hade dragit till huset, ingen
därifrån. Under årens lopp hade här också samlats så
mycket gammalt skräp, att vindar och skjul voro
överfulla. Därför ville nu Gabriel hålla auktion på all
onyttig bråte, så att det blev rum i husen.

Auktionen lystes ut, och folk kom tillhopa ifrån alla
kanter. Brännvinsflaskorna gingo ikring, det började
snart bli liv i gården. Håkan i Näregård var också med.
Han hade allt fått väl till bästa, och nu gick han här
och mönstrade de utställda sakerna.

Auktionen skulle börjas med lönarpsgubbens utslitna
kyrkevagn. Folket skockade sig omkring vagnen, och
gamle Göken i Sjö lade in en ny mullbänk, strax som
han skulle till att ropa.

—  Tvi  fan, för en sådan svinahäck! tyckte Håkan
i Näregård.

—  Svinahäck! sade Gabriel, som stod därijämte. Då
kunde han justament passa åt dig, Håkan.

—  Han håller ju inte att ta i en gång — hur skall
han då kunna hålla till att sitta i? sade Håkan ilsk och
ryckte till i häcken, så att pinnarna lossnade längs ena
sidan.

Gabriel blev kritvit i ansiktet. Han grep Håkan
bakifrån och slängde honom upp i häcken, så att det
knakade i armar och ben.

—  Känn, hur pass han håller, din kältring!

—  Ha, ha, ha ! Ja gu´ höll han ! Trä är allt starkare
än dynga ända, sade Skomakare Per.

—  Jesses, vad det gjorde gott! tyckte Anders i
Tranarp, Håkans svåger.

Håkan slängde sig med ett illtjut ur vagnen och på
Gabriel. Men Gabriel tog imot honom och trask honom
i stensättningen där på gården, så att bloden skvabbade
ur både näsa och mun.

—  Har du kommit hit för att leva kältring, så skall
jag hjälpa dig, röt Gabriel och grep efter ett tillhygge.

I detsamma trängde sig Johanna in i ringen och
kastade sig om Gabriels hals.

—  Vem är det? skrek Gabriel och vred på huvudet
för att se efter.

—  Gabriel, låt bli! sade Johanna.

—  Nej, släpp mig! — Jag skall ge honom för han
spökar, den djävulen, sade Gabriel, i det han med en
knyck slängde systern av halsen och högg tag i en spade
där stod.

—  Ja, drag till den djävulen, så han hickar amen!
Han  är länge  sen  mogen,  manade Ebbe i  Ryssbo.

Johanna ställde sig framför Håkan.

—  Tåcka dig! ropade Gabriel, utom sig.

—  Nej, hugg du! Jag står här,  sade Johanna
beslutsamt. Tycker du inte, du kan ha slagit honom nog?
Skall  du ta livet av honom? —  Tvi,  Gabriel.   Du  är
mycket sämre än Håkan.

Gabriel kastade spaden ifrån sig och gick undan. Han
ville inte bära hand på systern, och han visste gott, att
hon inte flyttade sig själv.

— Ja, nu är del roliga slut, sade Göken. Vem är det

nu, som skall ha vagnen? Nu är han värd minst en
riksdaler mer. Nu ropar jag upp honom för elva, jag
hade eljes tänkt att börja med tio. — Elva riksdaler!

Där blev ett stort grin i  folkhopen.

Håkan visste knappt till sig, där han låg. Johanna
tog hans ena hand och ryckte i honom.

—  Upp med dig, Håkan! Kom!

Håkan reste sig och följde tigande med Johanna in
i köket. Varken han eller hon läto se sig mera den
dagen.

Morgonen därefter kom Johanna till Gabriel och
sade:

—  Till söndan skall det lysas för Håkan i Näregård
och mig.

Gabriel stirrbligade på henne.

—  Du är la inte ifrån vettet, sade han slutligen.

—  Nej,  jag har tänkt på detta länge.  Jag tycker,
det är synd om Håkan, jag tror, att om han får någon,
som tar vara på honom, så kan han bli hyggligare karl
än många andra, mente Johanna.

—  Den,   som inte vill ta vara på sig själv, den kan
ingen annan ta vara på. — Det sker aldrig, att du får
ta honom, sade Gabriel, ivrig.

—  Jo, det sker, sade Johanna fast. Antingen du vill
eller inte vill, så skall jag bli hans kvinna.

—  Herregud, vad har jag gjort  för ont, som  skall
ha en sådan rackare i släkten! klagade  Gabriel.  Men
kom ihåg, tillade han sen, att jag varnar dig i  sista
stunden. Kom aldrig till mig och jämra dig,   för  han
är en djävul imot dig, för det blir han, sanna mina ord.


— Det får gå, som Gud vill, men vad jag har lovat,
det skall jag hålla, sade Johanna.

Gabriel hade systern kär, och han sörjde nu
bitterligen över hennes beslut — han, som alltid tänkt att
få se henne bortgift med en av de likaste karlarna i
bygden, för det kunde hon blivit, hon var både duktig
i huset och  fick något med sig.  Men hon lät aldrig
säga sig, Johanna,  och därför så fick hon skylla sig
själv; han ville inte tvinga henne, och inte kunde han
heller. Han följde således med Håkan till prästgården
och tog ut lysning, och de bägge ovännerna försonade
sig med varandra, så gott det lät sig göra. Och när tid
blev, gjorde Gabriel ett hederligt bröllop för systern.
På själva bröllopsdagen kom där en hel flock
främmande, vita duvor och slog ner på gården. Det skulle
vara ett gott tecken till lycka och välsignelse i det nya
äktenskapet — men gamla märken hålla ej alltid streck.

I förstningen levde de bägge nygifta i sämja och ro.
Håkan höll sig hemledes och skötte sin jord. Han hade
visst aldrig haft lust till att slita, men när han gick
så här stadigt i sitt arbete, så kom han inte så titt att
tänka på sådant, som förut varit hans lust, men som
han nu ville sky för Johannas skull. Hästhandeln kunde
han ändå inte slita sig riktigt ifrån. Fast han själv inte
for bort på marknaderna, yppades det ändå tillfällen;
där var alltid någon gammal känning, som hade ro av
att vändas fram till Näregård. Allt gick ändå hyggligt
till,  fylleri  och kortspel och  slagsmål  kommo aldrig i
fråga. Men eftersom tiden led, började Håkan allt
oftare få ärenden in till staden. Ett par gånger hade han
kommit hem  rusig och  fört ett lett liv med drängen,
när denne skulle ta imot hästarna. Inne i stugan hade
han ändå hållit sig lugn, och gått tyst och lagt sig.
Johanna ville därför ingenting säga åt honom så länge,
varken ont eller gott. Hon tänkte, detta här hade nog
en övergång.

Men så en natt kom han hem med ett par skogsboar,
som han bytat hästar med. Han gick först ensam in i
stugan och fram till sängen, där Johanna låg.

— Johanna! sade han halvhögt.

Johanna låtsade, att hon sov. Hon trodde, att han
skulle betänka sig och inte ha hjärta till att oroa henne
så här mitt i natten, utan låta de främmande fara sin
väg.

—  Johanna! ropte han då hårdare och ruskade henne
i armen.

—  Är du kommen nu, Håkan? sade Johanna. Tvi,
vad du luktar brännevin!

—  Jaså, du unnar mig inte en sup en gång! tyckte
Håkan, halvt förtretad.

—  Nej, inte när du blir full, mente Johanna.

—  Ja, det gör detsamma då, sade Håkan. Men nu
skall du stiga upp och sätta fram litet fägnad till
mannarna, som jag har bjudit med mig fram.

Men då ansåg Johanna sig böra visa, att hon hade
sin vilja, eljest kunde sådant här ske oftare.

—  Inte får du dra in fulla karlar så mitt i natten,
sade hon bestämt.

— Får — får! tyckte Håkan och grinade.  Är det
du eller jag, som har byxorna? — Fulla karlar! Vem
har     sagt, de ä fulla? — Upp med dig nu, säger jag,
och ligg inte och trassa, upp bara, säger jag!
Johanna satte sig upp och sjöng så ut med vad hon
tänkte:

—  Jag tänkte,  du  skulle bli  folk,  när jag blev din
kvinna. Jag går inte upp i natten och passar dina
fyllehundar.  Till det är jag inte hit kommen.

Håkan blev vild.

—  Vet  du,  vem  som  rår  här!  skrek han.  Ser du
att  upp  skall  du,  hånade han,  i  det han högg tag i
hennes tjocka hårfläta och ryckte henne ur sängen.

Johanna sjönk ihop där på golvet och där låg hon
och kvidde. Aldrig trodde hon, att han skulle bära hand
på henne. Gud i himmelen! — hon som tänkt, att hon
skulle kunna vira honom som en tråd om sin finger —
nu hanterade han henne som ett av sina kreatur.

—  Vill du ligga där sådan och bälja, så ligg. Nu ber
jag karlarna in,  sade Håkan och gick mot dörren.

Johanna rev till sig sina kläder och  skyndade ut i
köket. Här klädde hon sig i mörkret för att inte väcka
pigan. Hon ville gå sin väg. Efter en sådan behandling
kunde ingen stanna. Då hon skulle till att öppna
köksdörren, först då kom hon att göra sig den frågan, vart
hon skulle gå. Ack, hon kunde inte söka skydd på något
ställe,  varken  hemma  hos  brodern  eller hos oskylda;
alla hade varnat henne, hon  skulle aldrig uthärda att
höra deras förebråelser eller beklaganden. Sådana fick
hon nog höra ändå. Det var rent som om alla
människor missaktade och ömkade henne, sen hon flyttade hit
i huset. Hon satte sig i spiseln, förde huvudklädet till
sina ögon och grät bittert.

Under tiden hade  Håkan  tagit  in  sina  supbröder i
stugan.  Nu kom han bort och öppnade köksdörren.
— Hur går det, kommer du inte snart med
fägnaden, Johanna?

Johanna väckte till. Hon blev rädd, att han skulle
kunna förgå sig imot henne, medan de främmande
voro här. Den skammen bleve omöjlig att bära. Det
var mer än nog, att hon själv visste om sitt elände. Hon
reste sig med en suck och dukade så fram mat på
bordet. Sen lade hon sig ute i köket.

Följande dagen gick Håkan undan för Johanna. Han
ville tydligen inte komma till tals med henne, om vad
som hänt.

Men efter det tordes aldrig Johanna sätta sig upp
imot Håkan. Hon kände, att hon ej ägde någon makt
över honom. Hon teg och led och bar allt inom sig. Det
förtroende, hon hyst till honom, var borta, nu fick hon
endast tänka på att akta sig för hans leda lynne.

Håkan visade ofta, att det var han, som rådde i
huset. Han drog in det ena rusiga sällskapet efter det
andra. Johanna måste passa upp. Det dugde inte, att
pigan gjorde det, nej, matmor själv skulle visa sig.
Johannas motståndskraft var nu en gång bruten, hon
måste fördraga allt blott för att bevara skenet, hon ville
inte för något pris ha utspritt i bygden, att hon levde
ett olyckligt liv.

Så kom en dag, då Johanna förstod, att hon var i
välsignat tillstånd. Om kvällen när hon blivit ensam
med Håkan, talade hon om, detta för honom. Hon var
så blödig och bad honom, så innerligt för barnets skull,
som hon bar under sitt hjärta, att han skulle vara litet
mera ömsint och skona henne för ett lett liv och väsen
där i hemmet.  Hon hade aldrig klagat på honom för

någon människa, hon trodde inte, att någon ville henne
bättre än han; det var det usla brännvinet och
kamraterna, som voro skulden till allt ledsamt.

Håkan skämdes inför Johanna på samma gång, som
han gladde sig åt den nyhet hon förkunnade honom.
Han kunde just ingenting säga till svar, men han tog
hennes hand och kramade henne.

Nu blev det gott och lugnt någon tid. Johanna
började åter visa ett glatt ansikte, hon ville aldrig sluta
att hoppas; nu trodde hon, att allt ledsamt var
överståndet.

Men det var en gång så, att Håkan kunde inte leva,
utan att handla. Och skulle han kunna handla i sin
mening, så måste det brännvin till; för innan han
slagit kusinerna fulla, innan kunde han inte snoppa dem så,
som han ville. Och därföre tog snart det gamla livet
vid igen.

Johanna fällde många tårar i lönndom, hon såg ju,
att ingenting kunde förändra Håkans lag.

En kväll strax före jul höllo Johanna och pigan på
med att knåda degarna till julbrödet. Håkan var i staden
med säd, han skulle ha hem brännvin och annat, som
behövdes för helgen, och det var många slag, för de
hade en aning om, att det kan ske skulle bli ett litet
särskilt kalas här innan tjugondedag Knut. Hon var
trött Johanna, och tänkte att gå till vila, sen hon väl
höljt över degarna.

Rätt som det var, hördes där körande och flera röster
ute på gården. Håkan kom hem med främmande igen.
Han var högljudd där ute, det brukte han aldrig vara,
utom  när han hade  supit, eljes  kom han  så  lågmält
och försiktigt fram med orden. Johanna torkade degen
av händerna och suckade tungt.

— Sätt in hästarna och ge dem havre! dundrade
Håkan åt drängen. Kommen nu karlar!

Han höll upp stugedörren, medan de främmande
stego in. Det var Boven i Rya och en kindbo, Anders
Magnus i Råshult, samt två västgötaknallar, Sven
Brännevin och Gåsen.

Karlarna blevo tysta och hälsade halvt förläget, när
de fingo se Johanna mitt uppe i julstöket.

—  Här kommen I in i ett hus, sade Johanna, halvt
undskyllande och halvt misslynt, i det hon med pigans
hjälp flyttade ett baktråg av bänken borta vid dörren.
Det är minsann inte grant till att be in främmad i.

—  Det gör ingenting, tyckte Håkan. De ha la sett
en käring, som håller på med julabak, vet jag. Tjo hej,
rultan min! Sätt nu bara fram brännevinsflaskan, mor!
Du brukar ju aldrig vilja ha henne tom. Sen så — blir
det la väl med likstolen, bara folket  får leva.

Johanna lydde, tigande.

—  Nå, sitten nu   inte som rukor där borta på
bänken och tigen som postelinsgubbar — stigen fram här
och sätten er intill bordet! manade Håkan, under det
han fyllde i de bägge framsatta silvertumlarna. — Så
kommen nu! I bruken la inte vara buskablyga.

— Hå,  inte så värst,  när det gäller brännevin —
eller vad säger du Sven? sade Gåsen, som nu tyckte
det började arta sig bra.

Därmed var all förlägenhet borta, om det ens funnits
någon sådan att tala om.  Karlarna  skrattade,  så  det
skallade i stugan, åt Gåsens släng till Sven Brännevin.

—  Jahaha,  du Sven, hi, hi, hi! tyckte Håkan.   Fan
i mig, har inte du fått det bästa namn jag vet —
Brännevin. Får jag en pojke, så ja gu' skall jag inte kalla
upp honom efter dig. — Skål nu! Kom, Anders
Magnus, du och jag, vi ta först. Jag ser att mor har inte
satt fram mer än två tumlare, men jag tänker, de hålla
ut oss allehop.

Karlarna skrattade.

—  Nu får du visst gå ut, mor, och sätta på kitteln,
så vi få oss litet elvakaffe, sade Håkan, sen han lagat,
att alla fått sin tumlare brännvin i sig.

—  Nej, låt bli det! tyckte Anders Magnus. Inte vilja
vi ha något kaffe. Vi ska ge oss i väg på stunden —
det skall jag åtminstone.

—  Tyst du, Anders Magnus!  Här är det jag som
rår. När jag kommer hem till ditt där uppe i Kind, så
får du rå. Skynda dig, mor! Inte skall du låta pruta
med dig, tyckte Håkan.  Det är bara Gåsen och Sven
Brännevin  som ha det  laget.

Håkan var så munter och ordkvick i kväll. Han hade
en god handel i sikte, det märktes väl, och det var
kindbon, som skulle snoppas. De andra gynnarna voro med
bara för att hjälpa Håkan, Kindbon tycktes också osa
bränt horn, han hade inte fått nog brännvin i sig ännu,
men det fanns råd för. Håkan bidade tiden. "En skall
inte dräpa lusen, innan, hon smäller", det var Håkans
valspråk.

Han hade Boven med sig ute i förstun för att tappa
upp mer brännvin, men i själva verket var det för att
samråda   med  honom   om,   hur   de   bäst   skulle   kunna
pracka  Håkans gamle Svarte  Petter på kindbon,
Håkan ville tvunget åt kindbons fux med ståndmanen.

När de kommo in igen med brännvinsflaskan, såg
Håkan så illmarig ut.

— Här satt en liten fågel ute på fähustaket och
kittrade: "Slå i, slå i, slå i!" Jag kan aldrig tro, det
var ugglan, så hon spådde liköl — men ja gu' ska vi
göra, som hon bad.

Och så slog han i, och de söpo en ny omgång.

Äntligen kom Johanna in med kaffet.

—  Ja, nu, min själ, ska vi smaka på mors kokemat.
Gökar,  det är gott, bara de  inte ä  för klena.  Gören
er nu rejäla näregårdsgökar, gubbar! manade Håkan.

Medan de andra lagade sina gökar, tog Håkan ner
en gammal, tjock kortlek från fönsterhyllan och
bläddrade igenom lapparna. De hade länge varit i bruk, dessa
korten, och hade inte ont om märken, det ena här och
det andra där.

—  Här han I  en  dobblek,  som I,  fan  i min talg,
aldrig kunnen leta upp maken till, för så många som
spela med honom, så vinna de, tyckte Håkan.

—  Då vill  jag lägga  mig till  den,   för jag brukar
aldrig ha tur i spel, men så har jag la töserna på mina
fem i stället, sade Sven Brännevin och knep ihop sina
tjocka läppar och  plirade  med de  sneda ögonen.

—  Sjyss, sjyss, svinen kunna höra dig, Sven!
varnade Gåsen.

— Nej, vad den onde är det för blaggarnsgökar,
I han blandat! tyckte Håkan, sen han gjort sin egen
i ordning. Det skall osa brännevin i koppen.

Därmed var han kvick och slog först i kindbons gök,

så att det rann över både kopp och tefat, och sen i de
andres. Kindbon skulle försöka hindra honom, men det
lyckades inte.

—  Den göken, rår jag inte på, för då blir jag fuller,
mente Anders Magnus.

—  Hå fan, du är kruka, som tål vasslan! Du unnar
mig bestämt lika gott, när jag kommer upp och hälsar
på dig till Gunnarps marknad, tyckte Håkan. Skål på
oss och gök i oss! — Sen ska vi ha oss en dobb, medan
vi vila oss.

Johanna satt där så över sig given. Tänk, om Håkan
hade velat låta bli att ta fram korten ändå! Men nu
blev det buller och väsen och ett lett liv hela natten,
det visste hon av gammalt. Hon, som hade ställt och
slitit hela dagen, hon kunde så väl behöva ett par
timmars sömn; tidigt på ottan måste hon ge sig ihåll med
degarna igen och baka. Hon kände sig så matt och
ängslig.

—  Nu ta vi en tolvskillings dobb med två riksdalers
bet. Vi ska inte klå varandra. Tag av Sven Brännevin!
— Jag börjar given, tyckte Håkan.

Anders Magnus mente på, att han skulle i väg, han
ville inte spela.  Men det hjälpte inte.

—  Hör du, Håkan, sade Boven, hur gammal är din
Svarte Petter?

—  Det angår dig inte. Nu ha vi inte tid till att tala
om hästålder, nu ska vi tänka på korten, sade Håkan
med en förstulen nick åt  Boven.

—  Jo, fan i mig, skall du inte det säga, tyckte Boven,
i det han tog upp korten. Jag har förhand. Pass på
lankorna — eller vänta — lur! — Men på Svarte Petter

tör jag säga trump mante. Det är fan till ök till att
ha ben. Fan i mig, finge jag den för kärran, så skulle
jag köra förbi vilken skogsboe som helst — till och
med dig, Anders Magnus.

— Tig, Bov! Det blir sin sak, avbröt Håkan, liksom
misslynt. — Nå vad säger du, Anders Magnus?

Spelet gick trögt i början. Men sen beten kommit
upp, blev det livligare. Håkan vann de flesta potterna,
han var mest van vid korten. Boven och knallarna kände
dem också tämligen väl förut, så att de drogo hem
en och annan pott. Men Anders Magnus satt i en stadig
otur. Hur han bar sig åt, så förlorade han. De växlade
av honom den ena femman efter den andra. Ibland for
han upp och ville sluta spelet, men då fingo de andra
i honom en sup och så talte de så vackert; de ville inte,
han skulle gå ifrån bordet, innan han vunnit igen, vad
han förlorat. Det var inte deras mening att klå honom.
Så läto de honom vinna ett par spel, men sen hade de
honom i klorna om igen.

Håkans mening var, att de först skulle plocka av
landbon litet pengar, som denne fått på förhand för
timmer i Falkenberg. Sen skulle hästhandeln börja.
Boven hade talat om, att Anders Magnus måste tvunget
ha pengar med sig hem för att betala en lagsökning.
Därför så borde han väl inte kunna hålla så hårt på
fuxen, bara han fick litet mellangift.

Anders Magnus var en godmodig själ, men
brännvinet och oturen retade upp honom. Han blev allt
hetsigare, ju längre det led på natten och ju flera femmor
han förlorade. Han, började svära och väsnas, ansiktet
var eldrött och ögonen stodo ut ur skallen. Men

plötsligen blev han helt blek och darrade i hela den senfulla
kroppen.  Hans ansikte förvreds av ilska.

— I spelen falskt! skrek han. Tror du inte du
förbannade Håkan, jag såg, att du tittade efter på
baksidan av min hjärter sexa! Se, där sitter en bläckfläck
i hörnet! Du höll på hjärtersjua och slängde klöveress.
Hit med mina pengar, eljes skall djävulen ta er. I
spelen falskt!

Han slog knytnäven i bordet, så att brännvinsflaska
och glas hoppade. Så grep han tag i flaskan och
slungade henne med all makt mot Håkans huvud.

Håkan vek undan, flaskan slog i väggen, så att
brännvinet skvatt och glasfliserna yrde. Boven rök upp och
fattade kindbon i kragen. Men Anders Magnus slet sig
lös och hyvade Boven under bordet. Så flög han fram
som ett vilt djur och högg Håkan i strupen. Håkan
hade fattat tobakskniven och måttade ett hugg åt
kindbons   huvud.   Knallarna   sprungo   fram   och   försökte
skilja de stridande. Johanna hade också rusat till. Hon,
stackaren, ville fri  Håkan och hindra honom  från att
göra  sig olycklig  med kniven.  Hon sökte tränga  sig
emellan   slagskämparna.   Människoklungan   vek   fram
och  tillbaka,  hugg  och  rapp  utdelades  till  höger och
vänster.   Håkans  och  kindbons  svordomar,  knallarnas
och Bovens rop och Johannas gälla skrik blandade sig
om varandra. Slutligen vroks bordet omkull, ljuset föll
i golvet och slocknade. Under de vildaste förbannelser
fortforo Håkan och kindbon ännu i mörkret att hugga
och slå varandra. Men knallarna och Boven hade
dragit sig ur leken.

Den ene knallen  fick slutligen eld på en tändsticka.
Då lågo de tre där på golvet i en hög, Anders Magnus,
Håkan och Johanna. Kindbon blödde ur flera sår,
Håkan var sönderflängd på halsen och i ansiktet av
kindbons vassa naglar, kläderna hängde i trasor. Under de
båda andre låg Johanna avsvimmad, med en lång
blödande skåra i pannan. Håkan ryckte sig lös ifrån
Anders Magnus fasta grepp. Han tog Johanna i sina
armar och bar henne bort till  sängen.  Anders  Magnus
ville flyga efter honom,  men blev hindrad av   Boven
och knallarna.

— Tjuv, tjuv, hit med mina pengar! väste han.
Mina pengar!

Då tog Håkan upp sedelbunten, som han valkat ihop
i sin byxficka, och slängde honom långt bort på golvet.

—  Tag dina pengar och drag sen längst in åt helvete!
Kören ut honom och sätten för hans häst, så att han
bara kommer av gården! sade han till Boven och
knallarna.

Sen Anders Magnus fått igen sina pengar, blev han
strax lugnare och följde godvilligt med karlarna. I
dörren hötte han inåt stugan, och ropte till Håkan:

—  Tack för fägnaden! Du är välkommen till vårt.
Det är la inte sista gången vi träffas.

Håkan kallade in pigan, som sprungit ut i köket och
gömt sig. De öste vatten över Johanna. Och långt om
länge slog hon upp ögonen.

— Gudskelov, du lever, Håkan! viskade hon matt
och domnade av igen.

I den natten födde Johanna sitt barn till världen.
Det var en dödfödd gosse.

Håkan höll sig stilla i hemmet hela julen. Han gick

här tyst och modstulen och grubblade ständigt över
att han varit skuld till barnets död. Johanna förstod
väl hans sorg, fast hon ingenting nämnde därom till
honom, hon sörjde ju även hon den lille. Men hon gav
aldrig Håkan en förebrående min, långt mindre ett ord,
i stället sökte hon på allt vis att trösta honom.

Under hela denna tiden brydde han sig inte om sina
hästar, dem fick drängen sköta, bäst han kunde. Det
såg ut, som om Håkan mistat lusten för både hästar
och handel. Men strax på nyåret blev Svarte Petter
sjuk. Han var gammal och utkörd och skröplig på alla
vis, fast så länge Håkan pysslat om honom och hållit
honom i ordning för byte, hade kampen visat sig både
hullig och kry. Nu vaknade Håkan upp ur sina
grubblerier och började sköta om hästen. Han låg jämt i
stallen och sysslade, och ju kryare Svarte Petter visade
sig, desto hörkare blev även Håkan. Han klappade
Svarte Petter på manken, men tänkte samtidigt på en
blank kindbofux med ståndman.

Dagen före Krogsereds torgdag, i början av februari,
bad Håkan Johanna göra i ordning en matsäck, han
skulle till Krogsered och byta bort Svarte Petter.

Johanna fick tårarna i ögonen. Skulle det nu börja
omigen — omigen!

— Nej, Håkan, inte kan du vilja pracka bort honom,
så usel som han är. Försök att ha honom våren över
och lägg honom sen på tuvan. Vi reda oss lika bra,
om du låter bli att skinna någon stackare. Tänk, om du
kunde sluta upp med denne hästhandeln! sade hon milt
och såg bönfallande på honom.

Håkan   teg,   Johanna   fortsatte.

— Låt bli, låt bli, snälle Håkan! Du sade ju själv,
att du skulle sluta upp, då i köket därhemma, när jag
lofte att flytta till dig. Tänk, vad vi kunde haft allting
gott och roligt, om du hade kunnat hålla dig.

Så djärv hade Johanna inte varit alltsen den natten,
då Håkan misshandlade henne.  Hon var nästan rädd
för sig själv, när hon talat till slut, men hon hade inte
kunnat tiga.

Håkan blev varken häftig eller ond.  Han stod tyst
en stund, efter det hon slutat. Sen sade han:

— Du har allt rätt, Johanna. Men jag begriper inte
hur det är. Det är, som om den onde fore i mig. Jag
kan aldrig begripa det, för det är rent, som om jag
inte kunde leva, om jag inte får russla. Jag blir så
duven, och så led åt allting. Men jag skall låta bli ändå
för din skull, om jag skall slita än aldrig så ont — men
först vill jag byta bort Svarte Petter. Jag kan inte
lida, att folk säger, jag har behövt sticka ner en häst,
som jag har skrutit med och velat byta bort. Nu far
jag till Krogsered i morgon. Sen, skall du få se, jag
håller ord — sen är det slut. Här har du min hand
på det.

Johanna tog hans hand. Hon sökte inte vidare
avråda honom, så gärna hon än, velat.

Håkan skulle ge sig av vid ottetiden. När han tog
piskan och gick ut, brast Johanna i gråt, hon hade
sådana onda aningar.

Dagen lopp  till  ända.  Johanna  väntade   oroligt  på
Håkan, han borde varit hemma före kvällen. Hon fick
inte en blund i sina ögon på hela den följande natten.

Andra dagen kom  där  en   krogseredsdräng, 
framkörande på gården med Håkans hästar och vagn. I
häcken låg Håkan blodig, med krossat huvud. Drängen
talte om, att Håkan bytt hästar på torgdagen med en
kindbo, men handeln hade blivit uppriven igen, och sen
hade där varit slagsmål och stor ovänskap. Anders
Magnus i Råshult var den, som ställde till både
upprivningen av bytet och slagsmålet. Om kvällen hade
Håkan farit rusig ifrån Krogsered, och sen visste ingen,
vad som hänt honom, förrän om morgonen, när drängen
och hans husbonde fingo se hästen vid sin grind utan
körare. De hade skyndat sig och hittat Håkan ett stycke
bort på vägen. Hästarna hade stannat vid närmaste
grind.

—  Varför  kunde  han  inte  blivit  hemma? klagade
Johanna. Herregud, jag ante ju detta. Varför bad jag
honom inte på mina bara knän,  att han skulle blivit
hemma!

Johanna sörjde djupt sin Håkan. Aldrig kunde hon
trott, medan han ännu levde, att hon höll så mycket
av honom. Hon tänkte nu ej längre på alla de
bekymmer, allt det elände, hon fått genomgå för hans skull.

Strax efter Håkans jordfästning flyttade hon ifrån
Näregård med vad hon  fört till  boet.  Sen levde hon
tyst och undangömd i sitt gamla hem och avslog alla
giftermålsanbud.

Svågrarna togo Näregård med allt, vad där fanns
efter Håkan.  Och Ebbe i Ryssbo tyckte som så:

— Rätten skall ändå ha sin gång. Håkan ville inte vi
skulle ha något med av arvet. Men hur mycket fick han
själv av det till slut? — Fyra bräder och en svepeduk!

—  Nu är det vårt alltihop. Människan  spår, Gud rår.



DE BÄGGE GLASARNE.

Uppe i Västbo härad i Småland hade gamle soldaten
Kask brukat gå omkring i gårdarna och sätta i glasrutor
åt folk. När han dog, ärvde äldste sonen Andreas
glasskärarediamanten — det var så den gamles vilja, för
Andreas hade i flera år burit glaslådan åt fadern och
hjälpt till med arbetet.

Men Andreas ledsnade snart vid hembygden.
Smålänningarna voro så ettersnåla, att de knappt någon gång
av våda slogo ut en ruta. Och rök hon inte riktigt i
fliser, så klistrade de allt ihop bitarna och gillrade upp
henne med träspjälor. Nej, han hade hört talas om
Halland och dit ville han. Där skulle vara gott om både
mat och brännvin, och hallingarne voro inte så danna
för att klinka ut en ruta i hastigheten. De höllo det
ju ända för ringaktning mot ett brudfolk, om inte
bydrängarna sköto ut minst halva talet rutor i
bröllopsgården med äresmällar. Och så vid de många slagsmålen
där ute — när bord och stolar började hoppa och dansa,
vem hade då tanke på att freda fönsterna! Och ovanpå
allt, så kunde ingen varken födas eller giftas eller dö,
utan att det skulle ritas en minnestavla, och den skulle,
förstår sig, sättas inom glas och ram. Där borde kunna
bli förtjänst för honom.

I den tanken stoppade han diamanten i innerlomman
på tröjan, hängde glaslådan på ryggen och tog så
avsked av mor och syskon och gav sig på väg till det
förlovade landet.

Andreas blev också väl mottagen i hallandsbygden.
Han var rask i sitt yrke och nöjde sig med skälig
betalning och därtill så kunde han både ta imot och ge bort
en sup. Sin bästa förtjänst hade han utefter stora
strandvägen. Där gåvo de honom alltid mycket att
göra. Och efter två års förlopp hade han inte allenast
klätt upp sig hyggligt, utan till och med kunnat lägga
av några styvrar, som han lånte ut på säkra ställen.

Nu tyckte han sig ha råd till att ta en medhjälpare,
för han gat inte längre att trasa med allting själv, och
då tänkte han på sin yngre broder Manuel. Honom skulle
han hämta hit ut till att bära glaslådan mellan gårdarna,
så kunde han själv få stassa här som mästare och
behövde inte ta hand om annat än diamanten.

Så kom han som en riktig storkaxe hem till de sina
och hälsade på över midsommarshelgen. Men så snart
han väl hade visat sig på kyrkebacken och pratat litet
med sina gamla känningar, mente han på, att han hade
fått nog av havrebygden och ville ut till sina
rågbrödsbukar i Halland igen. Och Manuel var så glad, så han
hoppade, för han fick följa med.

De bägge bröderna levde i bästa sämja och
förkovrade sig alltjämt. De arbetade både fort och väl och
höllo sig framme överallt, där det fanns någonting att
tjäna. Snart blevo de riktigt överhopade med arbete,
för hallingarne började  riva sina bålastugor och   föra
upp nya manhus, och  fönster skulle där in i var
nybyggnad.

Men det var inte utan, att bröderna började bra gärna
vilja ha sig en tår för tand. Brännvin voro de vana
vid alltifrån barndomen, för gamle Kasken kunde aldrig
ta sig själv en sup, utan att pojkarna skulle ha
skäggskvätten. Och när de nu kommo i slangen med en hop
byggefolk, så blev det allt skarpt drucket emellanåt;
först blevo de bjudna och så ville de inte vara sämre,
än de bjödo igen. Och på vägen mellan gårdarna fingo
de titt gå förbi ett mål, då var det allt så gott med en
sup till att muta magen med.

Något riktigt kvarter kunde de inte ha, därtill flögo
de för vitt omkring. Men under de större högtiderna
och ibland om söndagarna, när de inte hade sitt arbete
för långt borta, höllo de till på ett ställe nere i Knutsjö,
hos Beningens. Där voro de alltid välkomna, för
Beningen ville gärna ha sig en gök i gott sällskap.

Under tiden kom det en ny piga, som hette
Petternilla, hit till Knutsjö. Hon var liten och pyrig och hon
hade så skälmaktiga ögon och såg så gott ut, så
Andreas började gå där och spekulera på att säga henne
ett ord vid tillfälle. Men så snart han blev ensam med
henne, kände han  sig alltid  så bortkommen,  att han
aldrig fick fram, vad han ville säga.  Hon borde allt
ända kunna förstå god mening, trodde han,  för var
gång han hade varit i staden, smög han till henne en
strut karameller. Och en gång, när han kom hemåkande
med Beningen ifrån bartelmissmarknaden  i  Varberg,
gav han henne en liten vit tryckeduk med röda rosor på.

Manuel kunde inte förstå, att brodern hade sina ögon
på Petternilla, och Andreas talte aldrig om det för
honom. Manuel tyckte också, att Petternilla var som
ett litet äss, ja, han tyckte riktigt väl om henne. Och
som han var mera rättfram än Andreas, så stack han
inte under stolen med det, utan hängde efter henne
både i tid och otid, sjasade med henne och kallade henne
sin lilla bobba och roade för henne, med vad han kunde.
Och Petternilla hon tyckte, förstår sig, att Manuel var
både snäll och rolig, så hon visade inte av honom.

Detta blev till slut olidligt för Andreas att se på.
Han var nästan ond på Manuel — fast det hade han
ju ingen rättighet till, när han aldrig hade låtit honom
förstå sina tankar. Men på Petternilla var han riktigt
arg. Skulle det vara tacken för allt det goda han
smusslade till henne, att hon slängde omkring så där och
slamsade med Manuel, som, så brodern det var, i alla
fall inte kunde räknas för annat än hans hantlangare
och som visst aldrig gett henne för en knappnåls värde!

Men han visade inte sin förargelse, utan funderade
i stället på, hur han skulle kunna skilja Petternilla och
Manuel åt. Lättast gick väl det genom att byta om
söndagskvarter! Det gjorde han också genast, och Manuel
måste, kan veta, följa med honom. Och sen passade
Andreas väl på, att de inte fingo sina vägar åt
knutsjöhållet.

Men en dag fram på hösten hade glaset tagit slut,
och då säger Andreas till Manuel:

— Nu skall du ligga här stilla och göra litet kitt och
sen så får du hitta på vad, du kan här, medan jag är
inne i  Falkenberg efter glas.

Manuel undrade allt vad som  tog åt Andreas, efter

han själv ville gå till staden och hämta glaset — det
brukade eljes alltid komma på Manuels lott — och han
kände sig ända tacksam imot Andreas, fast Andreas
på sista tiden varit litet griggig och gärna velat låta
förstå, att han var mästaren och Manuel bara
hantlangare. Han kom aldrig att tänka på en ting —
Knutsjö låg knappt en halv fjärdingsväg ifrån stora
stadsvägen.

Men det första Andreas hade stängt dörren efter sig,
rann det Manuel i sinnet, att nu skulle han passa på,
medan Andreas var ur vägen, och göra en titt bort till
Knutsjö — det var inte fritt, utan han hade liksom
längtat dit på den sista tiden. Kittet blev han alltid
färdig med, för kände han sin Andreas rätt, så var han
inte att vänta hem ifrån staden så i brasket. Där inne
var inte ont om brännvin, och känningar fanns där
ständigt till hands. — Ja, detta var ingenting att grunda
på länge. Manuel hyfsade sig så gott han kunde, och
var snart på väg till Knutsjö.

Men när han kom fram och klev in i stugan, vem
var det då, som satt där framme vid bordet och gökade
med knutsjögubben, om inte Andreas!

— Välkommen Manuel! Vi trodde, att I haden rent
glömt av oss. Vad blåser det nu för vind, efter i
kommen hit bägge två? — Du talte rent inte om, att
Manuel skulle komma, Andreas. Han skulle ju vara hemma
och göra kitt. — Välkommen Manuel! sade
knutsjögubben och smilade illmarigt.

Varken Andreas eller Manuel svarade på det talet.
Manuel stod där bara och tittade på Andreas, och
Andreas tittade på Manuel. Andreas såg arg ut, och

Manuel   kände  sig  ända  missmodig.   Men när han hade
tackat om folket i stugan, så skulle han väl ändå säga
någonting till Andreas, fast han var så föryrad, så han
visste rent inte, vad han sade.

— Är du allt ifrån staden, Andreas? sade han

—  Har du allt kittet färdigt? vrängde Andreas till
och glodde grömt.

—  Jag tror, I han börjat skoja smått med varandra
på sista tiden. Ha, ha, ha! — I än allt så välkomna,
så, mente knutsjögubben och tittade skälmaktigt bort
på Petternilla, som satt inne i stugan och spann.

Petternilla blev röd i synen som ett krösen. Hon fick
genast ett ärende ut och viste sig inte mer.

Men Andreas började snart att tala för sig och han
lade sina ord riktigt väl. Han tyckte, det var så roligt
att se, hur de mådde här i Knutsjö, så han var ända
tvungen till att gå framom, när han ändå hade sin väg
så nära här förbi. Nu fick Manuel också mål i
munnen. Han tyckte rent detsamma som Andreas. Han
hade tänkt på, att han behövde gå bort till skräddaren
här och fråga sig för, om han kunde få sytt en ny tröja
till julen. Han hade gett sig ut i god tid, mente han,
för hantverkare äro alltid så krångliga att komma till,
när det lider närmare inpå helgen.

Ja, det var allt gott och väl, här fanns ingen, som
motsade dem. Knutsjögubben nickade och smilade åt
både den ene och den andre. Men bröderna kunde ändå
inte länge tala sig här, så kärt stället än var, utan
Andreas gjorde sig brått och tog avsked, och Manuel
gjorde strax detsamma.

— Det var ju bara till att låna eld, tyckte
knutsjögubben. I kunden gärna stannat här över natten. Det
ville både jag och mor och — Petternilla med. Men, till
julen fån  I  tvunget komma hit,  då han  I  la  inte  så
brått.

Bröderna  tackade  för tillbudet och  så  togo  de var
sin väg.

Efter den dagen visste Manuel lika väl som Andreas,
hur det var ställt. De kände, att de höllo av Petternilla
bägge två, och ingendera ville ge vika för den andre.
De förde aldrig saken på tal, därför aktade de sig som
för att sticka näsan i elden. Men de började hugga på
varandra vid minsta lägliga tillfälle och växlade aldrig
mer ett gott ord sinsemellan. Arbetet, som förut gått
lustigt och lätt, gav nu ständigt anledning till kiv.
Manuel kunde ingenting göra till lags åt Andreas, och
Andreas fick titt höra av Manuel, att han bar sig åt som
ett nöt, fast han ville vara mästaren. Misstroendet gav
dem ingen ro, de vaktade varandra ständigt, så att ingen
av dem skulle kunna smita bort till Knutsjö och tala
vid pigan.

Så kom julen. Både Andreas och Manuel skulle allt
bra gärna velat fira helgen i Knutsjö; men de nämnde
det inte en gång, utan lade sig på ett ställe ända uppe
vid Varberg och hade bara ledsamt. Visst skaffade de
brännvin och togo sig rus på rus i förargelsen, men
det blev ledsamt ändå.

Mitt upp i det här fingo de höra, att Petternilla
slagit dem bägge ur hågen och givit sitt jaord åt Knutsjö
torpare, som blivit änkeman. Hon hade tröttnat på att
gå där och vänta, när ingen av dem sade något bestämt
till henne. Och så hade de skytt både Knutsjö och henne
på sista tiden — de kommo ju inte dit till julen en gång,
fast de voro bjudna. Därför så tog hon det säkra för
det osäkra — eljes hade hon allt tänkt bra mycket på
Manuel, för han var så snäll och rolig, och på Andreas
också, men honom kunde hon ändå inte lika så väl som
Manuel,   fast  Andreas   var   mästaren  och  hade  flera
pengar än brodern. Men nu fick hon det allt bättre med
torparen, än vad hon någonsin kunnat vänta sig med
en  utav  glasarne.   Och   därtill  lågo   föräldrarna över
henne, att hon skulle ta torparen.

Till tyckandes borde det varit slut med brödernas
inbördes avvoghet, nu då Petternilla gjort slag i saken
och visat, att hon inte längre brydde sig om någondera.
Gemensam harm plägar som oftast ena sinnena. Och
de bägge bröderna behövde ju så väl varandras tröst
och stöd, ty hur gott de än voro lidna, så blevo de likväl
aldrig annat än främlingar och vandringsmän ute i
Halland. Men härpå kommo de aldrig att tänka. I stället
retade de upp sig alltmer imot varandra. Den ene mente,
att den andre gått honom i vägen och förstört hans
lycka, och det kunde de aldrig förlåta varandra.

De sökte var för sig tröst i flaskan. De lågo ibland
hela veckan på krogen. Arbetet bekymrade de sig inte
om, för de hade pengar att dra på. Var det någon,
som ville ha satt i en ruta, så fick han hämta dem och
riktigt locka dem till att följa med sig. Och på detta
viset förstörde de inte blott den lilla dagsförtjänsten,
utan så småningom även allt, vad de sparat ihop.

När de någon gång voro nyktra, buro de
förargelsen inom sig och sade knappt ett ord åt varandra. Men
så snart brännvinet stigit dem åt huvudet, då bröt

stormen lös, då överöste de varandra med skällsord och
skämde ut varandra, så gott de kunde. Men aldrig kom
Petternillas namn över deras läppar, lika litet som de
någonsin ens antydde själva orsaken till missämjan.
Snart var det likväl inte blott under ruset, som de foro
ut imot varandra. Den ene kunde inte mera se den
andre, utan att kasta till honom ett glåpord. De hade
kunnat skiljas åt och tjäna sitt bröd var för sig, men av
det blev ingenting, hur ofta de än hotade varandra
därmed. Det såg fastmer ut, som om de nu behövt
varandra bättre än förut — om det också blott var för
att få hugga på varandra.

Allting skulle de tvista om. Vad den ene ville, det
ville inte den andre, om det kunnat vara än så nyttigt
för dem bägge. Grälsjukan växte med åren, väl
förståendes, så länge det kunde bli tal om någon tillväxt.
Snart kom det aldrig mer i fråga, att de åto vid samma
bord. Inte kunde de ta nattkvarter på samma ställe, om
det fanns två i närheten; och var det så, att de träffade
på en enstaka gård, så tålde de inte att ligga i samma
rum. Fanns där bara en stuga, gick den ene brodern
ut och lade sig på hörännet, om det också var i
smällkalle vintern, hellre än han vilade under samma tak som
den andre. De hade var sin brännvinsflaska. Blev den
ene utan brännvin, kunde det aldrig hända, att han bad
den andre om en klunk ur hans flaska, och inte hade det
lönat sig heller. Endast arbetet hade de gemensamt, men
under det kivade de oupphörligt och gåvo varandra
stickord.

På stora strandvägen  mellan  Falkenberg och 
Varberg träffade man dem som oftast. Sen de blivit äldre,

kändes de igen på långt håll. Ty de tänkte aldrig på
att skaffa sig något nytt på kroppen — mat och
brännvin var allt, vad de brydde sig om. Kläderna fingo
hänga med, så länge de höllo ihop. Och alltjämt kommo
gubbarna här i sina urmodiga, höga ullhattar och korta
vallmarsjackor — dem tycktes inte tiden rå på. Andreas
gick styv iföre, med diamanten i innerlomman på
tröjan, och på tio stegs avstånd efter honom kom Manuel,
knekande med glaslådan. Närmade man sig dem, kunde
man genast av deras tal sluta sig till, att det var de
bägge glasarne, för de grälade jämt även ute på vägen.

—  Du är en lort, Manuel, och en lort har du varit
i alla dina dar. Tvi suren! Du duger aldrig annat till
än att gå och bära på glaslådan. Du skulle svälta ihjäl
som en driftahund,  om inte jag både födde dig och
fyllde dig med diamanten. Du är en lort. Hör du jag
säger, du är en lort! Ta mig svinen, är du inte en lort,
du Manuel, lort.

—  Ta hit diamanten då, du korp, den orkar jag gott
med. Här har du glaslådan! Ta na eller så slänger jag
na efter dig. Ha, ha, ha, ha, du korp! Andreas askorp!
Du orkar slätt inte med na, du är rädd för att slå i
sönder glaset. Ha, ha, ha, ha, du korp! Jag undrar just,
vem som tjänar till mat och brännvin, du som bär
diamanten, eller jag som bär glaslådan.  Du är rädd för
na, du är rädd för, att jag skall sätta na och låta dig
bära  na,   det   är  därför  du  kraxar,   din herrans
förgjordade korp. Ta hit diamanten, du korp!

— Diamanten till dig! Å hut, lort! Du skulle lorta
ner diamanten! Du har aldrig haft en i hand en gång,
och när jag dör,  så  skall han med mig i graven,  så
du inte kan lorta ner honom sen heller. Du duger inte
till annat än att bära glaslådan. Du är en lort, Manuel!
— Här sätter jag lådan. Hit med diamanten, du korp,
Andreas korp!

Manuel ställde också lådan ifrån sig. Men då
Andreas helt obekymrad fortsatte sin gång med
diamanten, måste Manuel snart bekväma sig till att vända om
och åter ta lådan på ryggen. Och sen fick han brått
med att hinna upp Andreas igen.

—  Se — du trodde dig inte till att ta lådan! Ha, ha,
ha, du Andreas korp! — Minns du, när du låg och
raglade i Baringe bäck? Där kunde du gärna fått ligga
för mig. Tvi den sure, vad jag var dum, som drog upp
dig. Nej, där kunde du gärna legat, du hade inte blivit
ledare ändå, du Andreas korp.

—  Du är en lort, Manuel! Ack, ack, ack! Varför
skulle jag hera stad och väcka dig då, när Halla lada
brann? Det var nånting för dig — där kunde blivit en
lort mindre. Ack, ack, ack! — Du är en lort, Manuel!

På det viset höllo de ut dag efter dag i många
herrans år.

När så Andreas gick in på sextitalet, började han
bli skrabbig och usel. Han darrade i hele kroppen och
hade svårt för att flytta sig. Nu fick han också hålla
till godo med att gå efter Manuel. Men diamanten
släppte han inte ifrån sig, den skulle han själv sköta,
fast han knappt kunde hålla honom. Och trätte, det
gjorde han alltjämt lika bra.

Så var det jul igen. De bägge glasarne hade tagit
in i var sin grannstuga i Morups by, Andreas hos
Snackens och Manuel hos Baddens. Ingen dag kunde

gå förbi, utan, att de skulle kravla sig ut på var sin
förstukvist och skälla på varandra. Till och med om
nyårsaftonen hade de tagit sig en dust, och inte hade
där sparats på varken korp eller lort.

Men om nyårsnatten kom där helt hastigt ett hud
inifrån Snackens till Manuel.

— I än tvungen att skynda er in till Andreas, han
kallar på er. Vi tro rent, han dör.

Manuel sade ingenting, men han var snart i den
andra stugan.

Där låg Andreas och skalv på sin halmkärve utmed
spiseln. Han vände något litet på huvudet, när han
hörde, att det tog i dörren. Han andades kort.
Svettpärlorna i det gråbleka ansiktet glittrade i skenet från
en liten rykande lampa, som stod på en pall vid
huvudgärden. Ögonen voro halvt slutna.

Manuel nästan smög sig fram och satte sig vid
bädden. Han suckade tag på tag, men kunde inte få fram
ett ord på en lång stund.

Den döende såg på honom med sina halvslocknade
ögon. Han suckade också, men det lät snarare som en
rossling.

Då stack Manuel handen innanför den hopknäppta
tröjan och drog fram brännvinsflaskan.

—  Du behöver visst en styrketår, Andreas, sade han
snyftande, i det han räckte honom  flaskan.

Andreas tog flaskan med sina darrande händer och
förde henne med svårighet till munnen.

—  Tack, Manuel!

—  Tack, Andreas!


Så förgick en stund. Andreas stönade, Manuel
suckade.

— Du behöver allt en styrketår till, Andreas.

Andreas sökte gripa efter flaskan, men händerna
nekade honom sin tjänst.  Manuel hällde i honom.

—  Tack,  Manuel! Du har aldrig varit någon lort.

—  Tack, Andreas! Du har aldrig varit någon korp.

—  Är du onder på mig, Manuel?

—  Nej, Andreas. Är du onder på mig?

—  Nej, Manuel!

Den döende sökte sträcka fram sin hand — och så
möttes de bägge brödernas händer för första gången
på över fyratio år, och de vilade länge i varandra.

—   Diamanten  är nu  din  —  din,  Manuel,  viskade
Andreas matt.

Manuel storgrät. Tårarna skymde hans syn. Det
ryckte något i den döendes ansikte, men han kunde
inte gråta. Hans kropp skakades våldsamt, sen blev han
åter stilla.

Slutligen skulle Manuel lösgöra sin hand. Andreas'
hand föll tungt ner.

—  Du behöver allt en styrketår till,  Andreas!

Men Andreas  behövde  ingenting  mera.   Han  hade
gjort upp sin räkning med denna världen.

Manuel föll på knä vid hans sida. Mellan
snyftningarna hörde folket i stugan, huru han läste
välsignelsen över den döde brodern, och han lämnade ej liket
hela den natten.

Söndagen efter nyår jordfästes Andreas. Manuel var
över sig giVen.  Han stod hela tiden och stirrade ner

i graven. Och ännu länge, sen de hade fyllt henne och
kastat upp kullen, stod han där ensam kvar.

Efter Andreas' död var Manuels levnadsmod borta.
Han ville inte befatta sig med något arbete. Han sålde
glaslådan och pantsatte diamanten för att få pengar till
brännvin. Och så söp han natt och ljusan dag.

— Vad skall det nu bli med dig, Manuel, sen du
inte har diamanten? tyckte far i huset en kväll.

— Det blir la väl ändå. Jag gagnar aldrig
diamanten, sade Manuel.

Om morgonen, när de kommo och skulle ge honom
kaffe, låg gubben där stel och kall. Han hade känt rätt,
han gagnade aldrig diamanten.

Och så grovs Manuels grav intill Andreas', och där
vila nu de bägge glasarne i frid.



HOS JOSOPS I GULLÅS.

Nämndemannen i Gullås satt vid
söndagseftermiddagsgöken tillhopa med några känningar och talade om
sin gårdboe Josop och hans ordningar:

—  Josop här — Gud fröjde hans själ — det var en
roliger karl, fast han visst aldrig lade två strån i kors
för att vara rolig — det gick galant ändå. Jag tänker
nu på hans giftermål — hä, hä, hä — han talte själv
om det mer än en gång.

—  När jag fick ta imot Gullås efter de gamle, sade
han, så tänkte jag la gifta mig, förstår sig. Och då hade
jag hört, att där skulle vara två skröpligt rika töser
nere i Halland — här uppe i Kind tyckte jag inte var
någon som vägde nog, för jag ville ha en, som hade
nånting — de böra la också dra något till boet, mente
jag. Den ena var hemma i Knattarp, och den andra,
det var klockarens dotter i Kröplinge. Den, rikaste ville
jag ha, men vilken som det var, det stod inte till att
få reda på här uppe. Då tänkte jag som så: "Jag
spänner la Gurta för min nymålade enspännarevagn och ger
mig åstad i alla fall." Och så frågte jag mig för på det
ena stället efter det andra vägen utåt, men jag var lika
kloker, när jag kom fram emot Köinge gästgivaregård,
där vägarna skiljas till Knattarp och till Kröplinge, vill

säga. Men så tänkte jag: "Förbanningen skall jag inte
ha gjort av det, medan jag är ute, inte skall jag ha kört
hele denne långe vägen för intet; märren, hon skall få
bestämma det, hon skall få gå, vilken väg hon vill."
Och så släppte jag tömmarna, så de lågo slaka som
ormslår på karmen. Då kan du tänka, då gick den attan
haken till Kröplinge.

Tösen riktigt klente sig på mig, och där blev bröllop
i röda rappet. Men när det så kom till stycket, så fick
hon inte mer än kläderna, hon hade på kroppen; dem
kunde de la inte dra av henne, fast det kunde de gärna
fått, det hade varit lika hyggligt ändå. Och ingenting
dugde hon till, utan jag har fått ha henne och föda
henne och kläda henne, och de "rike" släktingarne har
jag med fått hjälpa, när det har gällt.

—  Men det förstår sig, vad han hjälpte släktingarna,
det tog han då ut igen, mente nämndemannen, för när
äldste pojken hans, Vilhelm, blev så pass stor, så
skickade Josop honom till svärfadern för att lära sig spela.
Och pojken lät han bli där, till han hade ätit upp de
meste pengarna, och sen så tog han en kammarorgel
för det, som var igen, så inte  förlorade han nånting
på svärfadern, inte.

—  De  blevo  la   hund  och   katt,   han  och   hon   då!
mente Lorens Knalle.

—  Nej, inte just det, sade nämndemannen, det gick
med dem som med de meste. De fingo dras med
varandra, så gott de kunde. Josop var herre i sitt hus, så
Inger torde inte annat än rätta sig efter honom — när
han var tillstädes,  förstår sig.  Eljes så fisslades  där
allt mycket bak hans rygg. Mor gjorde så mycket

inarbete, hette det; se, hon gick aldrig ut i höst och skörd,
det hade hon aldrig blivit vänjd till i föräldrahuset, och
då tyckte hon la, hon var för god till det här också.
Men jag vill inte ge två styver för allt det där
inarbetet, både bindningen och spinningen. — det var bara till
att sticka ett ullaknyte och en brödkaka och ett
fläskastycke till en torparekvirma, så spann brödkakan och
fläsket ullen. Nej, mor Inger, hon trivdes allt bra mycket
bättre vid kaffekitteln och vafflejärnet än vid
spinnerocken. Kaffet, det skulle rinna, det var det första och
det sista, hon tänkte på.

Jaja, så länge Josop hade huvudet uppe, så snålade
han och ville ingenting släppa till. Så vad pengar Inger
hade, dem fick hon för smöret och äggen, hon samkade
— så hette det, vill säga. Till jul tog la gubben hem fem
skålpund av vartdera slaget, kaffe och socker, och ett
pund vetemjöl. Det trodde han varade hela året om.
Hå, hå, annat ville där till! Men ingen skall tro, att
mor Ingers smör- och äggapengar gingo till kaffe och
vafflemjöl. De styvrarna fanns där nog råd för ändå,
dem togo knallarna hand om. Nej, alla de många
havrepåsarna och halvskäpporna korn och jordpäror, som
smusslades ut kvällar och morgnar till torpare och
backstusittare för halva värdet, det var de, som fingo
betala kalaset. Och pojkarna Vilhelm och Fredrik, de höllo
med modern, som det plägar ske, för de tyckte gubben
var snåler och enveten. Det hade la också Inger präntat
i dem alltifrån början.

Men Josop var bra för sitt hus, han slet som den
värste dräng både tidigt och sent och hellre hade han
låtit spotta sig i ansiktet, än han hade lagt ut en styver
i onödan, och försiktig var han i handel, så ha lät
aldrig skinna sig. Och hur han knusslade och lade ihop
så köpte han ett litet hemman här borta i socknen, Lade
lyckan, som han tänkte, att den andre sonen Fredrik
skulle ha. För han var så rysligt kär i pojkarna och
ville spara allt till dem. Men det begrepo de inte utan
de tyckte, gubben var en struntkale och frågte inte efter
att hjälpa modern med att dra honom vid näsan. Och
de mente alltid på: "Vänta bara till den gamle örnen
vänder näsan i vädret, då skall det bli annat liv!" De
fingo, förstår sig, inte ställa till ungdomskalaser och
galenskap för gubben.

Se, Vilhelm, det var nu gubbens riktige avgud. Sen
han hade varit i Kröplinge och lärt sig spela orgel, så
skulle gubben ha honom till att spela för vem som kom
dit, om det så inte var annat än en tiggekale. Då kunde
gubben sitta långa stunder och bara skräppa av sin
Vilhelm. Han var lika lärder som någon präst, mente
Josop, för han kunde både läsa och skriva och räkna, och
mer kan la ingen människa lära sig. Och så kunde han
spela orgel och rita gratulationstavlor och bröllops- och
begravningsstycken. Ja, det höll han alltid på, att
Vilhelm var lika god som någon präst. Till slut så lockade
han Vilhelm till att skriva en predikan — han gav sig
den onde på, att Vilhelm var karl till det med. Och vi
grannar blevo bjudna dit för att höra på, hur Vilhelm
predikade. Först så fingo vi kaffe, förstår sig, och
gökar, och sen skulle då Vilhelm predika. Ämnet var
Helvetesgropen i tretton delar. En del handlade om själva
gropen, en del om veden i helvetet och en del om
fyrmästaren — fler kommer jag nu inte ihåg. Men nog

regnade där mer eld och svavel än i själva Sodom och
Gomorra. Inger skrek högt, och Josop torkade sig i
ögonen och snöt sig ett i ett. Vilhelm var ett Herrans
under. Han var värre än någon präst. Så skulle en präst
predika, så kunde han hålla själen varm!

Fredrik var mera tyst av sig. Honom brydde gubben
sig inte heller så mycket om. Han kunde ingen annan
konst än blåsa klarinett, och det var nu ingenting imot
att spela orgel. Men det lät riktigt vackert, när de bägge
bröderna spelte en polketta ihop.

Vilhelm kom nu till att ränna mycket bort till
klockarens. Han hade sådan ro av att klinka på det gamla
klaveret där. Och vad det led, så lirkade han med
klockaren, så han fick hjälpa till att spela i kyrkan allt ibland
om söndagarna. Han spelte både n:r 35 och n:r 55
riktigt väl på kyrkorgeln och så kunde han klämma till
med Björneborgarnes marsch och "Krigarn vilar sig
i mark och skog" efter mässan, så det ända pep, och
allt kyrkefolket tittade upp på honom och trampade i
takt utefter gången. Då, skall jag säga, Josop var något
högfärdig över sin Vilhelm.

Men så en dag kom där en god vän och frågte Josop
i förtroende, om han visste, varför Vilhelm sprang så
tätt dit bort till klockarens. — Det var la inte svårt
att veta, mente Josop, det var för att få spela på
klaveret. — Nej, tack, mente vännen, det var för att få
träffa klockarens Lovisa.

Josop blev tändande galen.  Hade han  själv dabbat
sig och klistrat in sig med en utfattig klockaredotter,
så skulle då Vilhelm åtminstone inte fastna i samma sax.
Det skulle han bli karl för. Tvi den onde, skulle inte

hans Vilhelm kunna få sig en, som ägde mer än
kläderna och testamentet!

Det första han fick tag i Vilhelm, så lade han honom
en bastant örfil:

—  Den skall du ha, för du ränner efter klockarens
tös!

—  Vem har sagt det? sporde Vilhelm bara.

—  Jaså, kan ske du vill neka till vad hela socknen
vet! skrek gubben och hoppade rätt upp i ilskan och
ville ge honom en örfil till.

Vilhelm fridde sig för slaget.

— Jag har ju aldrig nekat, mente han.

Då blev gubben etter värre. Han hoppade och svor
som en ryss, men han trodde sig inte på Vilhelm en
gång till, för Vilhelm såg ut som om han skulle vilja
ta igen.

—  Jag gör dig arvlös, fan i mig gör jag dig inte
arvlös. Tvi, ditt leda barn!  skrek han och så kom han
springandes med anden i halsen ner till mig.

—  Kan jag inte göra Vilhelm arvlös, för han, tycker
om klockarens  Lovisa?   frågte  han  och  skalv  i  hele
kroppen.

— Nej, sade jag, det tillåta inte våra lagar.

—  Tvi fan, för sådana lagar de skriva nuförtiden!
spottade han.  Då skall jag leva  upp varenda styver,
hellre  än  klockarens  trasiga  tös   skall  ha  en  såda  ur
mitt hus.

Så vid detsamma laget var där en riker karl, som
låg och dog uppe i Svenljunga, utan att lämna några
barn efter sig. Och folk trodde, att klockaren var släkt

med honom, och  så räknade de ut, att han  skulle  få
en bra hög pengar på sin lott.
Det fick Josop också höra och då tyckte han:
— Det är la dumt att kri  imot, när  de unga vilja
ha varandra så gärna.

Och på det viset resonerade han så snyggt och väl,
så att Vilhelm och Lovisa blevo förlovade.

Men det var bara prat det där om klockarens arv,
han fick inte så mycket som fett på en syl. Och då
ville inte Josop veta av någon släktskap längre. Han
förbjöd Vilhelm att gå till klockarens. Och inte lönte
det sig för någon av klockarens att försöka sticka in
näsan i Gullås. Han tålte inte att se klockaren själv
en gång, fast han gudbevars var både klockare och
organist och åderlåtare och vaccinatör.

Mitt i denna vevan så blev Josop sängliggande sjuk.
Han började bli gammal nu och han hade slitit strängt
i alla sina dar, så det var la ålderdomssvagheten, som
tog överhand. Men det ville han rakt inte höra talas
om. Själv mente han, att det kom sig därav, att han
var för blodfull; fick han bara tappat ut en mängd
dålig blod, så skulle han snart vara på benen igen.

Fanns där då någon, som råkte till att säga:

—  Nu dör la fader Josop!

Då hoppade gubben högt upp i sängen.

—  Dör! Dör jag! ropte han. Nej, förbanningen jag
dör. Upp skall jag, eljes går hela huset över ända. Inte
kunna Inger och pojkarna hushålla med nånting, så det
varar. Nej, upp skall jag!

Och så skrek han jämt och ville ha öppnat ådran.


Nej, det torde de inte, de tyckte, han var för matt.

Då ropte han:

—  Ja, se, I viljen bara, jag skall dö.

Då skickade de bud efter klockaren. Och han
kommer dit. Men när han fick se den sjuke, så sade han:

—  Gubben är rent för klen, jag låter inte åder.

Men Josop trodde, att de höllo ihop och ville se
döden på honom, så han ropte:

— Se på fan, nu vill han med att jag skall dö, för
att Vilhelm och Lovisa ska få varandra!

Då blev klockaren, förstår sig, rasande och går fram
och tappar gubben så syndigt, så han kunde inte röra
varken hand eller fot på många dar.

Men när de sade:

—  Den där åderlåtningen var visst inte bra, I
bleven så matt efter den.

Då spottade gubben, så usel han var, och lyfte sig
i sängen:

—  Nej, förbanningen gjorde inte den gott, det var
det bästa jag har känt. Hade jag fått den förr, så hade
jag allt varit uppe.

Dess mattare gubben blev, dess starkare osade där
kaffe i huset. Det kände Josop och han var så arg, så
han ville upp och klå både Inger och pojkarna. Men
det första han stack foten utanför täcket, så svimmade
han. Och nu huserade la de, som de ville. Nu sålde
de inte längre i smyg för halv betalning, nu sålde de
öppet, vad de ville, och togo betalt, de som andra.

Tre veckor innan Josop dog, så kom Vilhelm in till
vårt och ville låna lakekaret — som han med fick. Då
frågte han, om det var brått med att lämna igen det.

Nej, vi hade nyss lakat, så det var det inte. Vi be
hövde  la   inte  karet  förrän  fram  vid  larsmässetiden,
och detta var på försommaren.

—  Ja, det var bra, tyckte han, då få vi ha det till
efter begravningen.

—  Men där är ju ingen död hemma, mente vi.

—  Nej, men  far lever inte länge, tyckte han.

Förut hade de aldrig haft mer än en häst till Josops,
för de kunde inte föda flera på gården. Men nu skulle
Vilhelm och Fredrik tvunget åka efter två. Och så
köpte de en dödkamp — de trodde sig inte på någon
dyrare, så länge gubben inte hade lagt ihop ögonen —
det var en riktig fyrtifemkronors granrisamärr, dubbla
skinnvärdet.

Så kom Vilhelm in till vårt igen och sporde, om vi
hade något ärende till Borås. De körde lätte dit.

—  Vad han I  för ärende till Borås då? frågte vi.

— Jo, vi ska handla litet till begravningen.

— Är far död?

— Nej, men det är la slut med honom i taget.

Och så blev där både handlat och lakat och bryggat
och bakat till begravningen.

Så länge gubben inte var sämre, än han kunde skrika
och höja och svärja, så fick folk stå utanför, så länge
torde pojkarna inte be in någon. Men nu började han
bli så usel, så nu var det la inte farligt längre. Och
Vilhelm gick här så fin både söndag och måndag, han
hade låtit sy sig nya kläder, med vit varp och gul väft,
sa de kallte honom för Gula febern. Och han svängde
sig och var en sådan karl så och pratade på storom;
han kunde inte säga låna längre utan läna och hul på

tapetera och blåda och tvåda i kortspel,  förutom allt
annat, som fint kunde vara.

Om söndagseftermiddagen i den samma veckan som
Josop dog, så drog Vilhelm in en hel mängd ungdom
i salen. Han spelte på kammarorgeln och Fredrik på
klarinetten, och de andra togo till att sjunga och dansa

Men då säger Lovisa:

— Hör du, Vilhelm! Detta går aldrig an. Inte är
det värt, att vi föra ett sådant lett leverne, när far
ligger här i rummet intill och är sjuk.

— Å, det gör inte ett pinal, mente Vilhelm, far, han
sansar ingenting.

Josop, han levde på trass. De väntade livet ur honom
dag efter dag, men när han kom till sans för en stund,
så satte förargelsen det lilla blod han hade igen, i
rörelse — och han levde. Men om torsdagen så dog han
då äntligen.

Det första de hade lagt ihop ögonen på liket, så blev
det kiv om silvret. — Josop hade mycket ärvasilver,
både kanna och stopar och skedar och så ett halvt
dussin klockor, som han hade fått i pant, men som aldrig
blivit igenlösta. Vilhelm gick bort och låste upp skåpet
och plockade ut de grannaste sakerna och mente, att det
var hans. Och Josops klocka tog han med och hängde
på sig.

Då kommo Inger och Fredrik på honom, och det blev
gräl och trätt.

—  Du skall låta Fredrik ha fars klocka, för du minns
la, vad  far  sade på  Fredriks   födelsedag.   Han   sade:
Min klocka, den skall Fredrik ha,  mente Inger.

—  Jaha, sade Vilhelm, men jag har mer att säga än

Fredrik här i  boet  för de tusen riksdalerna,  som jag
fick av min gudmor — så jag tar klockan.

Då blev Fredrik arg och sade:

— Jag ger fasen både klockan och alltihop och er
med!

Men nog skulle han komma ihåg Vilhelm alltid, det
lovade han.

Så fingo de brått med att ställa till begravning,
förstår sig, för brödet började vilja mögla och
likölsdricken att surna — allting hade länge varit i ordning,
kan veta — och de gjorde ett liköl så rart, så det har
knappt varit  maken  någonstädes  här  i  bygden.

Sen så blev där en rumstering och en handel och
vandel. Utom de bägge gårdarna Gullås och Ladelyckan
— Gullås kunde la vara värt sina femtusen riksdaler
och Ladelyckan tre — så visade bouppteckningen bara
tretusen riksdaler, så att Josop visste gott vad han
gjorde, när han kramade om pungen och inte ville vara
med om något överflöd — han hade inte snålat, han
hade bara varit förståndig. Men nu levde Inger och
pojkarna, som om var dag hade varit den siste, för se,
bägge pojkarna voro myndiga. Där var käringagille och
ungdomskalas tag på tag. Pojkarna kunde inte bärga
sig, innan de hade drivit in alla fordringarna ute i
bygden. Fingo de inte pengar, så togo de, vad de kunde få.
Hos ett fattigt folk skulle de ha sexhundra riksdaler,
det var deras största fordran; där fingo de hästen, och
sen sålde de honom på Gunnarps marknad för
fyrahundratjugufem, så det blev god förtjänst. Och så läto
de lura sig på alla upptänkliga vis. De voro inte vana
vid  någon   riktig   kommers,   för   de   hade   aldrig   fått

vångla, så länge gubben levde, de hade knappt kommit
åt att byta bort en fällekniv en gång. Och vad de hade
hjälpt modern med att sälja ur huset, det vill jag inte
räkna, för det var ingen, handel att bli fet på i längden.

Och där åtelen är, dit församla sig ock örnarna. Där
var alltid någon framme och ville russla med dem. Jag
bara tänker på, hur den därne gamle räven Petter på
Skogahult — han som alltid har varit känd för, att
ingenting har kommit bort ifrån honom, men som
mycket har velat hänga vid — jag tänker på, hur han
narrade dem till att byta bort en nyburen ko med kalv
till en torpare för en kviga. Se, Petter kom dit fram
med torparen och strök gullåsarna och tyckte:

— Jag har hört, att I viljen ha en julako. Torparen,
Johannes här, han har en kviga, som skall bära till
julen. I som än rika, I kunnen skaffa er, vad I viljen.
Och det blir alltid bättre för er på alla vis, om I byten;
för den mjölken, som kon mjölkar, den dricker kalven
upp, och så han I både kon och kalven att vinterföda
och ingen julamjölk ändå. Men om I byten, så han I
bära en kviga att föda, och det grönner till henne. Men
därför så än I la också tvungna till att ge torparen litet
emellan.

Ja, Vilhelm bjuder fem riksdaler emellan.

Men torparen vinkade på huvudet, och då ökar
Vilhelm på till tio.

Då begär torparen femton.

— Ja, sade Petter på Skogahult, den kniven, jag
tycker, I han inte missbjudit på nåtdera hållet, utan
I  han varit rejäla karlar, bägge två. Men inte kan
torparen ha råd till att ge efter hela fem riksdaler, utan
jag tycker I skullen mötas på halva vägen.

Då drog Vilhelm sig.

Men så var käringen framme och tyckte:

— Femton daler göra la oss ingenting, men dem
kunna torparens ha gott av.

Hon begrep inte, det nötet, att Vilhelm blev nappad
på minst tretti riksdaler; hon skulle vara storaktig,
förstår sig.

Så blev där handel då. Och torparen fick sina tolv
riksdaler och tjugufyra skilling emellan. Och på det
viset kommersades där och rasslades jämt.

Och Vilhelm tapetserade om alla rummen i Gullås
till och med farstun och köket och byggde till huset
och hade sig på alla upptänkliga vis för att göra åt
pengar före bouppteckningen — se, han tänkte alltid,
att han skulle ha Gullås och Fredrik Ladelyckan. Han
sade också ifrån till drängen och pigan: "Nu är jag
husbonden och Fredrik är Fredrik." Och så styrde han
till med huset, så det blev tripp trapp trull. Först satte
han en bra stor utbyggnad vid köksgaveln, där skulle
mor ha vattensån och sådant där, som skrymde för
mycket i köket, och så murade han upp en
jordpärekällare i samma räcka, så att mor ständigt skulle få
gå under tak — fast inte var det la så mycket på gamla
Inger han tänkte, utan det var allt på klockarens Lovisa.

Men när det nu kom till stycket, så ville inte Fredrik
ta Ladelyckan, utan han begärde auktion på alltihop —
de skulle dela jämt.

Då blev  där  ett  förskräckligt  nit  och  kiv  emellan
bröderna. Modern grät och bad, men Fredrik gav sig
inte, innan han fick auktion, Jaja, då hjälpte, förstår
sig, Inger Vilhelm med sin del i arvet, så han fick
Gullås. Men Ladelyckan blev såld. Och Fredrik han tog
sina pengar och gav sig i skolemästarelära, för det tyckte
han skulle vara både förnämligare och bättre än att träla
som bonde. Men han levde och slog på så stort där
uppe i Göteborg, så han blev körd ur skolan och kom
hem som en tiggare ett par år därefter, och då fanns
där ingen annan råd, än de fingo ge honom litet pengar,
så han kom över till Amerika.

Vilhelm, han är, förstår sig, gift med klockarens
Lovisa, och de trivas gott ihop, för de vilja bara kalasa
och må gott, bägge två. Och han russlar nu som förut,
här hålles inte en marknad på långa håll, som han inte
har ärende till. Och lurad blir han, så med denna
hushållningen har han la snart rustat ut. Länsmannen är
där och hälsar på som tidast, och det är la inte alltid
bara för ro skull, fast det hette så i förstningen.

Inger, hon tycker, att hon har aldrig haft det så gott
och så bra som nu. Hon har flyttat in i
förstukammaren. Och där sitter hon vid kaffekitteln, och
vafflejärnet hela dagen i ända. Det är annat, än medan Josop
levde, då skulle hon smyga sig till att få en tår kaffe!
Men vänta — den dag kan komma, då hon gärna ville
ha sin Josop igen, då tör hända hon kan vara rent utan
både kaffe och annat.



NYA
ALLMOGEBERÄTTELSER




HERREGåRDEN RANSBERG.

När jag var tjugu år gammal, så blev jag tvungen
till att rymma ur landet. — Men jag skall börja ifrån
början. Se, far min. hette Lars Morsk och tjänte
båtsman här i Kröplinge. Han var en riktig vedervågare.
Mor talar så titt om honom, men jag fick aldrig se
honom, för han drunknade ute på sjön densamme
våren, som jag blev född.

Stackars mor! Hon måtte genast flytta ifrån
båtsmanstorpet. Och den siste vintern far låg hemma, så
hade han supit upp och förstört allt, som var löst i
huset, så nu stod hon där blott och bar, med mig vid
bröstet. Först så försökte hon la få sig en liten
kammare på något ställe, men det var ingen, som ville hysa
oss, för de trodde la inte, hon skulle kunna göra rätt
för sig. Och så var det på det viset, att mor hade alltid
hållit med far imot andra, hur svår han än var — hon
hade aldrig kunnat tåla, att folk talte illa om honom —
och det var många, som inte kunde lida henne för det.
Och kan ske var det för en sak till — ja, det var för det
usla brännevinet. — Men mor tog Gud i hågen och
byggde sig hus själv. Det var här borta i Ransberget,
hon grävde sig en jordhytta. Jag fick ligga där i en
korg, medan hon sysslade med sitt bygge. Ingen
människa hjälpte henne med så mycket som ett spadtag.
Men hur hon krallade med det och hur mycket jag än
skrek och hindrade henne, så fick hon sin hytta i
ordning före hösten, med både tak och mur och dörr och
ett litet fönster på köpet. Dålig var la hyttan, det
förstår sig, men hon blev i alla fall inte sämre, än att vi
kunde hylla oss där i över tjugu år — fast nog fingo
vi hjälpa upp henne ibland. Och mor var alltid så
hjärtans glad åt sin kula, som hon sade, för här slapp hon
att vara i vägen för någon.

Så tog mor spinne åt käringarna i bygden. Men Gud
skall veta, att den blir inte fet, som skall tjäna sin föda
med spinnerocken. Vi fingo la litet fattigsäd med, det
förstår sig, men den var inte mycket att hurra för —
bönderna ha sådan liten nypa, när det gäller att ge.

Men hur tiden gick, så växte jag till, så att snart
kunde mor gå på dagsverke i gårdarna och lämna mig
hemma, för inte tålte folk se mig i sitt bröd, innan jag
kunde göra skäl för det.

Snart så var jag då så pass, så jag kunde ta
vaktetjänst om somrarna. Då hade mor det bättre, för den
tiden hade hon la bara sig själv att sörja för. Det var
bara ett öde, att mor hade vänjt sig vid det starka.
Hon hade börjat  med brännevinet, medan  far levde.
Jaja, hon hade  la  så mycket  ledsamt,  så hon kunde
behöva något att trösta sig med. Men, svårt var det —
jag  fick skämmas mer  än  en gång  för hennes  skull.
Och tjänte hon  sig en  styver, så gick den gärna  till
det usla brännevinet — så hon kunde aldrig förkovra
det lilla, hon hade.

Och tänk, vad det var svårt att alltid höra sina
föräldrar tadlas. Och mig kallte de för båtsmansynglet och
jämt så fick jag höra: "Båtsmansynglet blir båtsman
likt." Men jag tänkte alltid: "Vänta bara, tills jag blir
stor, då ska I få se på karl."

Ja, så kom den vintern, jag skulle gå för prästen, och
fram slapp jag, för jag var inte dummare jag än de
andre. Nu började jag att räta på mig. Nu tog jag mig
en riktig sommartjänst. Och sen om efterhösten så gav
jag mig ner till Halmstad och hjälpte till vid
hamnbygget där och var borta ända till jul. Då kom jag hem och
då hade jag, skall jag säga, grannare kläder än någon
rik hemmason i socknen, och klocka med. Och då tyckte
jag allt, jag var karl. Nu var där nånting både att äta
och supa i Ransbergshyttan. Jag vill inte neka till, att
jag kunde ta mig en sup, jag med. Och jag var då med
på varenda lekstuga, här hölls på långa håll, och var
en sådan karl så.

Men så togo också mina pengar slut långt före
våren — se, varken jag eller mor hade vett att hushålla.
Vi levde, medan vi hade något, och så suktade vi för
resten.

Så gingo åren. Jag gav mig ut och tjänte bra pengar,
medan den goda årstiden varade, och om vintern låg jag
hemma i hyttan hos mor och levde upp dem. Men hos
bönderna gat jag inte ta tjänst, de betalte för dåligt.
Och sen så tyckte de inte om mig och inte heller jag
om dem.

Så en höst jag låg ute och dikade på Jonstorps
herregård, så förkylde jag mig och blev så illa sjuk, så de
måste köra mig till lasarettet. Där gick nästan hela
min sommarförtjänst,  så att  när jag kom  hem,  usel

och klen, så hade vi ingenting att leva av. Då måste
jag krypa till en bonde och ta spanntröske. Men det
blev jag snart led på — slita så mycket för så liten
lön! Då svalt jag hellre. — Jag hade just aldrig varit
oärlig, men den tiden tänkte jag nästan på att ge mig
ut och ta mig till rätta. Men jag slapp.

En natt så kom där en och böstade på dörren. Vi
undrade vem det kunde vara, som vändes här ute i
backarna vid denna tiden på dygnet. Mor tände en
sticka, och jag gick och luckte upp dörren.

Då var det mästertjuven, Henrik Borg, som kom.

När mor fick veta det, så började hon skrika och
be, att han skulle gå sin väg, hon var så rädd så. Men
jag bad honom sätta sig, jag tyckte, han kom rätt till
pass. Och när han då tog upp en kaffestrut och lade
på bordet, så blev mor också sams med honom och gick
upp och satte på kitteln.

Borgen fick nu ligga gömd därhemma hos oss en
tid och han hade inte ont om mysslingarna. Där blev
kalas på kalas. Vi levde rent, som om var dag hade
varit den siste.

Men   så  kunde   Borgen   inte  hålla   sig,   utan   skulle
tvunget ut och stjäla.  Folk hade la länge undrat, var
vi fingo pengar till att köpa för — nu, när den ena
finurliga stölden, blev känd efter den andra, så började
de ana, vem det var som hjälpte oss, för det fanns då
ingen skapt, som kunde stjäla så finurligt som Henrik
Borg.  Och  så en dag,  som  jag var inne  i  staden,  så
kom länsmannen med folk och visiterade hemma i
hyttan och tog  Borgen,  där  han låg gömd  i  en gammal
kista. Och mor, hon blev med tagen som tjuvgömmerska.
Men på vägen till Halmstads häkte gjorde Borgen
sig lös och rymde. Och så djärv var han, så han gick
in i själve Falkenbergs stad mitt på ljuse dan och lette
rätt på mig. Då gav han mig femti riksdaler och bad
mig genast ta till flykten.

Jag blev rent förskräckt, jag hade knappt kommit till
att tänka på, att det kunde bli så farligt. Jag rymde —
först ner till Skåne och där föregav jag, att jag ville
ha tröske. Men så fort jag kom till Hälsingborg, så
var det jag, som passade på och följde med en skuta
över till Köpenhamn.

Här gick jag nu och tittade på den store staden och
levde gott, så länge pengarna varade. Men de togo la
snart slut, och då var det till att höra sig för efter
något arbete, som inte blev för strängt. Det var inte
så lätt att få, men till sista byte så lyckades det. Jag
blev antagen till att hugga bränne och borsta stövlar
och göra litet vad som helst på ett ställe, där de hade
rum för resande.

Nu hade jag det riktigt bra en tid, det vill säga så
länge, som jag var villig och mån om att göra, vad jag
skulle. Och jag har då aldrig haft så gott kosthåll
varken förr eller sen och jag skaffade mig så fina kläder
som någon herre, för där vankades många
drickespengar. Och skam till sägandes såg jag riktigt karlig
ut på den tiden, så alla jungfrurna där riktigt revos
om mig, och de stassade för mig och gjorde sig till,
ja, de krusade för mig, så jag kunde ända glömma,
vem jag var.

Men se, när en har allting bra,  så vet en inte att
sätta värde på det.  Och tills bättre jag fick det, tills
stinnare i  krävan blev jag.   Snart så gjorde jag inte
mer, än jag var rent tvungen till, och kunde jag på
något vis slippa undan, så gjorde jag inte det en gång.
Och så ovanpå allt happade jag till att bli rusande ett
par gånger och i fyllan så var jag vild och galen och
svarte sturskt och tyckte, att jag krusade ingen. Och
då gick det så, att jag fick lämna min tjänst.

Nu gick jag och drev där nere och sjåade och klämde
mig till litet, vad jag kunde. Jag var snyggt klädd och
lade mina kort väl, så jag redde mig bra till en tid.

Så en dag träffte jag en dalkulla, som var där nere
och gjorde hårsaker. Henne slog jag mig i tal med och
bjudde henne på kaffe. Och vi blevo riktigt goda vänner,
Greta och jag. Sen träfftes vi både titt och tätt, och
hur vi pratade, så kom jag att fria till henne, och hon
sade ja.  Se, hon hade skrapat  ihop litet pengar, och
dem  narrade jag av henne  varenda  styver,  för hon
tyckte så fasligt  mycket om mig,  så hon  kunde inte
neka mig nånting, det sade hon själv. Men jag gick och
ljög för henne hela tiden, för jag sade, att jag var rik
och att jag rådde om en stor herregård i Halland, som
hette Ransberg. Och jag talte ständigt om, hur många
hästar och kor och får och drängar och pigor jag hade.
Och jag tryggde henne i, att jag gick här och väntade
på pengar hemifrån.  När bara de kommo, då skulle
vi tvärt resa hem och ha bröllop, och allting skulle bli
så fint och rart så.

Men när jag så hade fått hennes sista styvrar, då
blev jag ända rädd för vad jag hade gjort, och ville
ge mig ifrån både Köpenhamn och Greta. Jag orkade
inte tala om,  att jag bara hade narrat henne,  för om
jag   skall   sanningen   säga,   så   skämdes   jag   för   mig
själv.

Vart skulle jag nu fara? Hem? — Då kom jag la
på fästningen, för jag hade haft att göra med Henrik
Borg! Ja, det kunde just vara lagom åt mig, jag var
inte bättre värd. Tvi, jag kunde inte lida mig själv!
Men bort ifrån Köpenhamn skulle jag, det var tvunget.
Jag kunde aldrig uthärda att stå där som en lögnare
och bedragare inför Greta. Det riktigt ryste i mig, när
jag bara tänkte på det.

Så gav jag mig på hemvägen. Det fick gå med mig
hur  som  helst,  bara  jag  slapp  väl  ifrån Greta.  Och
efter sju sorger och elva bekymmer, så kom jag
äntligen hem till Kröplinge. Det var på hösten. Mor var
allt kommen ifrån fästningen, hon hade fått sitta där
i fyra långa månader, för hon hade gömt mästertjuven.
Och det fanns nog de, som kunde velat klämma efter
mig med; men de brydde sig inte om det, så länge jag
höll mig i skinnet, de tyckte la, det kunde vara nog
med, att mor hade fått sitta  inne.

Nu visste jag rent inte, vad jag skulle ta mig till.
Ingen ville ha mig i sitt arbete och slita strängt iddes jag
inte heller. Jag var led åt allting. Och så kunde jag inte
låta bli att tänka på Greta. Ju mer jag försökte glömma
henne, dess mer tänkte jag på henne. Ack, ack, det sved
i bröstet för var gång, så! Men vad skulle jag göra?
Nu var jag säker på, att hon inte skulle vilja se mig
en gång. Hon skulle bara spotta åt mig, sen jag bedragit
henne så skamligt. Det enda jag tröstade mig med var,
att hon hade mycket bättre av att vara långt skild ifrån
mig, än ha mig hos sig, en sådan usling som jag var.

Vid den tiden dog rackaren här i trakten. Om jag
skulle ge mig till rackare, tänkte jag, så kunde jag
alltid tjäna mig en styver. Ingen vörte mig i alla fall,
och jag vörte mig inte själv. Mor tyckte det var lett
och grät, när jag talte om mina tankar för henne. Hon
kunde rent inte förlika sig med, att hennes Johan skulle
bli rackare. Jaja, inte för det hon behövde skämmas
för mig, hon hade suttit på fästningen, så hon hade
la ingenting att hålla på, men för min skull jämrade
hon sig.

Ja, då började jag själv med tycka, att det var svårt
att gå på, fast inte kunde jag riktigt släppa de där
rackaretankarna. Men nöden blev allt större och större,
något måste jag hitta på, om jag inte ville att både mor
och jag skulle rent svälta ihjäl.

Så rätt som det var, fick jag höra, att där var en
häst död borta i Sörby. Ja, då brydde jag mig inte om
att hålla mig för god längre, utan jag gick genaste vägen
dit bort till stället och bjöd mig till att dra av skinnet.
Men det förstår sig, mor fick inte veta, att jag gick,
förrän efteråt.

Folket grinade la åt mig och tyckte, att inte kunde
en sådan finer herre, som varit inne i själve kungens
by, ta sig för sådant arbete. Eller kan ske jag hade lärt
på den profasjonen där inne? — Men jag brydde mig
inte en gång om att svara dem, utan jag slog dövörat
till. Och så drog jag skinnet av hästen, så gott jag
kunde, och tog istran för min egen del. Och betalt fick
jag — sen gav jag den onde, vad de tyckte, nu hade
jag i alla fall bitit huvudet av skammen. Och när jag
kom hem, så blev mor med nöjd, när hon fick pengar

att köpa bröd och en tår brännevin för — det var två
riksdaler jag fick för mitt besvär.

Sen behövde vi just inte svälta den närmaste tiden,
för lyckan var god — den ene kampen dog efter den
andre i trakten. Och bara för istret fick jag många
riksdaler.

Så gick vintern och våren, och sommaren stundade.
Förtjänsten hade nu varit skral en tid. Mina kläder
började se lasiga ut, så jag ville just inte gå nånstädes i
onödan.  Men något fick jag hitta på och göra, eljes
blev det för ledsamt, och så tog jag och började ansa
om vår hytta, det behövdes alltid ett par gånger om
året. Och nu var hon nästan sämre än nånsin förut,
för medan mor var borta, hade stugan rent förfallit,
och gott folk hade la med gjort sitt till för att få henne
omöjlig att bo i.

På midsommaraftonen var mor inne i staden, och
skulle sälja några vispar och ugnssopor och annat
smått, som hon hade vridit ihop, för att vi åtminstone
skulle få oss en kopp kaffe till helgen. Jag låg ute i
backen och drog mig, jag hade justament slutat med
att lägga om hyttetaket. Och då som alltid, när jag var
ensam, kom Greta i mina tankar.

Bäst jag nu låg där, så fick jag höra steg i backen.
Jag trodde, det var mor, som kom hem ifrån staden,
så jag brydde mig inte om att titta efter en gång. Men
så stante där någon bakom mig.

— God dag du!

Herre Jesses! Var det spöke eller drömde jag? Jag
for upp som en pil. — Nej, det var Gretas röst. Och
där stod hon livslevande, med ett litet barn på ryggen.

—  Jaså, tyckte hon och tittade på hyttan, detta är
'ärregårn Ransberg? Jag 'öll knappt på att få'rätt på'n.
Jag 'ar gått ifrån by till by och frågat mig för. — Men
var 'ar du de många 'ästarna och korna och fåren och
dina drängar och pigor?

Jag skämdes, så jag kunde inte titta på henne. Jag
ville sjunkit sju mil ner i jorden.

—  Du är allt en lus'und, du! sade hon.

Då brusade det i bloden på mig. Det ordet brände
mig som ett rött järn. Illa hade jag gjort imot henne,
det visste jag ju själv — men jag tålte inte ett sådant
ord av henne. Jag tyckte rent, jag ville mörda både
henne och ungen och mig själv.

Men hon stod där trygg.

—  Ja, en lus'und är du, sade hon omigen. Men jag
tyckte rent för mycket om dig, och så är du far till
barnet 'är, och därför 'är jag kommit 'it och sökt upp
dig.  Ser du pappan, Lill-Johan! sade hon och räckte
barnet imot mig.

Då blev jag vek som ett vått kläde. Tårarna kommo
mig i ögonen. Jag tog barnet i mina armar och kunde
inte sluta upp med att titta på det.

—  Ja, ser du ungen din, så fin 'an är! sade Greta.
Jag tyckte, 'an var rent för god te kallas oäkta, min
pojke, och därför ska vi gifta oss. Jag får väl bli god
på dig igen, men då skall du lova mig att bli en
'ederlig karl, annars går jag ifrån dig och tar pojken med
mig.

Jag kunde inte svara ett ord, men jag räckte Greta
min hand. Jag kände, att jag varit justament en
lushund, men nu skulle jag bli karl. Jag ville bli så god,
så god imot både henne och barnet.

— Ja, nu lovar du det. Och skam vare dig, om du
inte 'åller't, sade hon och kramade min hand.

— Ja, Greta, så sant jag lever, skall jag göra allt,
vad du ber mig, sade jag och jag mente det med. Var
nu inte ond på mig, för jag har varit så usel imot dig.
Men jag skämdes så förskräckligt för att behöva säga
dig, att jag hade farit med lögn, så jag kunde inte
annat än rymma min väg. Jag trodde aldrig, att du
skulle kunna förlåta mig.

— Nu talar vi aldrig om det mer, utan nu är vi
bättre vänner, än vi nånsin varit. Nu ska vi slita och
knoga, var med sitt, så skall det nog bli bra, mente hon.

Vi satte oss där i backen. Jag hade den lille i knät
och pysslade med honom. Och Greta, hon fick tala om,
hur hon hade haft det, sen jag for ifrån henne.

Det riktigt  värkte i mitt bröst,  när hon talte om,
hur innerligt bekymrad hon hade varit för min skull.
Först trodde hon, att jag hade kommit om det på något
vis, för aldrig kunde hon  tänka, att jag ville bedra
henne — jag, som var den ende karl, hon hade fäst
sig vid — inte var det möjligt att tro mig om falskhet.
Men när så ingen olycka spordes till, då började hon
allt misstänka det värsta. Fast i det längsta försökte
hon la ändå trösta sig med, att jag snart skulle komma
och hämta henne eller också skriva efter henne. Men
det skedde inte något av parterna. Då blev hon både
arg och grisk.   Hon arbetade  dag  och  natt och hon
sprang ur hus och i hus och skaffade sig arbete. Och
ändå unnade  hon   sig  knappt   födan.   Se,  hon  tänkte
bara på att laga, så hon inte skulle stå rent hjälplös,
när barnet kom till världen.

Men sen hon hade fått barnet, sen kunde hon inte
bärga sig i Köpenhamn längre. Nu ville hon försöka
ta rätt på mig. Ja, hon for över till Malmö och så gick
hon från herregård till herregård, med barnet på
ryggen och bjöd ut sitt arbete. Och när hon kom upp till
Halland, så började hon fråga sig för efter
herregården Ransberg. Men det fanns ingen människa, som
visste om någon herregård Ransberg. Det var först i
Falkenbergs stad, som hon fick reda på, att berget här
hette på det viset.

Nu kom mor ifrån staden. Och hon var ända inpå
oss, innan vi sanste henne.

— Vad är det  för  främmad,  du har  fått, Johan?
frågte hon.

— Det skall bli er sonakvinna, sade jag och var så
glad så.

Men mor såg mörk ut.

— Sonakvinna! tyckte hon. Likasom du skulle kunna
försörja nån kvinna! — Då är det la din unge med,
som du håller så grant på armen? — Käre Johan, vad
har du tänkt på, som har dragit denna stackars
människan i olycka? Du ser ju, att du kan inte en gång
skaffa litet kaffe till helgen, utan det skall min gamle
rygg svida för. Hur skall du kunna försörja desse
liven? Och var vill du hysa dem? Inte kan du kräppa
in dem i denna usla kulan! Ack, ack !

Jag kunde  ingenting svara till  det.  Men  Greta  steg
upp och slog mor på axeln.

— Var inte I ledsen, mor! Jag försörjer mig själv
och ungen med, om det kniper. Och inte ska vi tränga
er ur  er  stuga  inte.  —  Vänta bara  — vi  ska  snart
bygga ny stuga, och då ska I flytta in till oss. —
Tycker I inte om pojken, vänn? — Gå till farmor, lillen!

Hon tog barnet ifrån mig och ville fly det till den
gamla.  Men mor var rent inte belåten, hon ville inte
en gång titta åt pojken.

— Hum, tyckte hon, bygga hus — flytta in! Du
pratar som om du kunde trolla. Vad har du att bygga
hus för? Johan har ingenting. Nej, I blin allt här i
kulan. Och kan ske jag, stackare, skall ut och tigga
födan till er.

Därmed snurrade hon av in i stugan.

Jag hystade pojken och trallade högt, för inte Greta
skulle lägga mors ord för illa vid sig. Jag kände ju
mor. Hon mente visst inte så illa, som det lät, för mor
har alltid varit en godhjärtad människa, inte har hon
velat göra någon ledsen. Men detta här kom för hastigt
över henne. Jag hade, kan veta, ingenting talt om förut,
och det var la det, som gjorde henne mest harm.

Och som väl var — Greta brydde sig inte heller om
det. Hon bara knep ihop munnen och nickade åt mig.

Men sen mor var väl  ingången, så sade hon:

— Kom  i'åg nu, Johan, nu hjälper  du till, så att
mina ord inte kommer på skam. Vi ska visa mor, att
vi kan, vad vi vill.

Om en stund kom mor ut och flydde oss var sin
kopp kaffe. Nu var hon allt mildare i synen och nu tog
hon pojken om hakan och smackade åt honom. Men
hon tyckte la ändå, hon skulle ge oss något så gott som
en bäsk ovanpå kaffet.

—  Mat har jag ingen att ge er på högtidsaftonen,
sade hon. Det är inte sådana tider, så här komma Guds
gåvor flygande in i stugan.

Jag teg som en mur, för det vinner en alltid mest
med. Men Greta, hon rände handen ner i sin
lommetaska och tog fram pengapungen.

— Hå, det ska fäll bli mat både nu och efter 'älgen,
mente hon. Ta I slantarna, mor, och köp! I känner
folket bättre än jag.

Därmed flydde hon mor tre silverriksdalrar och lät
henne se, att hon hade flera.

Då blev mor  ända  som  en mornmjölk  så mild.

—  Jag tror, du är likare sonakona, än jag tänkte,
sade hon och tog imot pengarna.

Och så gick hon ut i gårdarna och köpte både bröd
och sovel, så vi levde kräseliga både midsommardagen
och flera dar efter.

Snart så visste de i hela bygden, att där hade
kommit en dalkulla till vårt, som hade ett barn med mig och
som tänkte bli min kvinna. Fruntimmerna ynkade la
det arma kräket, som hade låtit narra sig av en sådan
rackare som jag. Men karlarna svuro ve och
förbannelse, för jag låg och drog in en främmande kona och
fyllde socknen med tiggareungar.

Allt gick ändå sin gilla gång. Greta hade sitt
prästbevis klart, så vi blevo gifta — det var intet prut med
det.

Greta gick nu på herregårdarna och gjorde
finarbeten, för hon var så obegripligt händig till allting. Och
snart fingo la också de rika morerna i socknen lust till
att låta göra sig grannlåtssaker. Greta krusade ut
huvudlin åt dem och sydde granna rosor på deras
silkehättor och schalar, så hon hade ständigt fullt upp att
göra och god förtjänst.  Och alla människor, som hon
kom i lag med, så tyckte de så väl om henne, för hon
var så snäll och villig och duktig. Och så fick jag också
hyggligt arbete den sommaren. Nu ville jag inte längre
vara rackare. Strängt blev det, förstår sig, för det var
inte annat att  tänka på,  än  att  dika  och lägga
stengärdesgårdar och  slå och  ta  av  säd vareveli  endaste
söcken dag. Men så var det också så mycket roligare
om söndagarna. Då hade vi det riktigt som herrskap,
för då hade vi råd till att hålla oss med god mat. Och
så hade vi ett sådant väsen med pojken — den voro
vi då så kära i, bägge två, så jag kan inte utsäga det.

Och innan Greta hade varit hos oss i två månader,
så lät det på ett annat vis i stugorna. Då tyckte folk,
att det var själva den till  fruntimmer, den dalkullan.
Fick hon regera länge, så blev det bestämt bärgat folk
på herregården Ransberg.  Så hette nu hyttan i allas
mun; det kom ut,  förstår sig, att Greta hade frågat
efter ett sådant ställe.

Sommaren gick och hösten med och vintern kom.
Greta, hon höll jämt på med sitt arbete. Jag tog tröske,
när den tiden blev. Och jag hängde i som den värste
slav, för jag hade satt mig i sinnet, att ingen skulle
kunna säga annat, än jag skötte mig, så gott som nånsin
i världen stod till. Och mor, hon var så lycklig, så
lycklig. Medan Greta och jag voro borta, så satt hon hemma
i hyttan och passade den lille och spann.

Fram på våren så kom Greta hem en lördagskväll
och viskade mig i örat nånting, som inte lät illa.

Vid Jonstorps herregård stod en gammal stuga, som
skulle rivas, och den kunde vi få köpa för tjugufem
riksdaler. Det var ett riktigt rövarepris, men det var
för Gretas skull. Herrskapet tyckte det var synd om
henne, att hon skulle behöva bo i en jordhytta, och hon
tyckte själv med, att det började bli ledsamt, för hon
kunde aldrig hålla så snyggt hon ville på det usla
mullgolvet. Och så för resten så hade hon ju alltifrån
början tänkt på, att vi snart skulle få oss ett riktigt hus. Vi
lågo hela den natten och räknade över och funderade,
hur vi skulle kunna ställa det så vi fingo stugan. Men
se, det var inte nog med att köpa själva stugan, där hon
stod. Sen skulle vi ha timret hemkört och vi skulle
bygga och framför allt voro vi tvungna till att ha oss
en skaplig jordlapp att bygga på. Bäst var det, förstår
sig, om vi kunde få oss ett torp, men det är inte så
lätt överkommet, för herremännen vilja inte ha några
torpare, och bönderna ä så svåra att komma överens
med — de få aldrig nog för en dålig torva, om hon
också ligger till ingen nytta för dem själva. Ja, vi
räknade och vi funderade hit och dit, men till slut så blevo
vi då sams om, att på söndagseftermiddagen skulle vi
gå till bonden, som rådde om Ransberg, och be att få
ett par tunnland av utmarken, som låg nedanför berget.

Och gamle Ransgårds Johannes, bonden här, han var
mycket  medgörligare,  än vad vi  nånsin  hade väntat.
Han mente det, att han ville gärna hjälpa fram folk,
som själva ville fram, men lathundar och uslingar kunde
han inte lida. — Jaja, jag förstod gott, vad han mente.
— Visst fingo vi la ta oss på att göra flera dagsverken,
än vad  jordbiten kunde  tåla  vid.   Men  så  var också
Johannes så hederlig och lofte att hjälpa oss med att
flytta dit stugan och han tyckte det, att grannarna skulle
också göra körehjälp, det skulle han svara för.

Alla voro  nu  så   fasligt goda  imot oss.   När  Greta
kom fram till herregården och ville betala stugan med
de styvrarna,  som  vi  hade  spart  ihop  under  året,  så
sade herrskapet, att vi kunde gärna få vänta med
betalningen, tills vi fingo litet bättre om det, för desse
pengarna gingo nog åt till bygget. Och bönderna körde hem
hela stugan, både väggar och tak för intet. Det förstår
sig, jag fick la bestå en kanna brännevin, så jag fick
— men vad var det för en sådan välgärning. Så tog
jag mig ett par byggekarlar, och vi satte upp ett hus
och det i flygande fläng. Och jag vill lova, att nu fingo
vi det på folkavis, för här blev både stuga och kök och
en liten kammare med.  Det var annat svängerum än
i den gamla jordhyttan — fast inte lastar jag hyttan,
hon var god att ha, så länge en inte rådde med att skaffa
sig något bättre hemvist.

I maj månad kunde vi flytta in i den nya stugan.

— Seså, sade Greta, nu 'ar vi 'ärrskaps'us, nu ska
vi bara bruka upp jorden, sen är 'erregårn Ransberg
färdig.

Så började vi med hacka och spade där i ljungbacken.
Så brände vi och så satte vi jordpäron och om hösten
sådde vi råg. Och Greta gav sig ingen ro, innan hon
hade rett till en liten kålsäng invid husen, där satte hon
både stickelbärsbuskar och andra rara buskar och örter,
som hon  fick på herregården.

Och så gick det allt bättre och bättre. Vi bröto upp
och röjde det ena kappelandet efter det andra, emellan
det vi gjorde våra dagsverken.  Och Greta hann ändå
tjäna mången god riksdaler med sina nypor. Och det
är sanning — jag var rent som en ny människa, jag
tyckte riktigt det var min, lust att slita hur strängt som
helst. Och jag, som aldrig hade kunnat ta vara på
nånting förut, nu var jag så rädd om styvern, så jag
nändes knappt köpa mig ett halvstop brännevin till de stora
högtiderna. Och den, som gömmer, så har han — om
våren hade vi samlat så pass, så vi kunde köpa oss en
liten koknuta på Falkenbergs marknad. — Herregud,
vad Greta var glad, när vi kommo hem med denna kon!
Hon ryckte både i mig och i kon och hon hoppade och
dansade och skrattade och var rent stollig.

— Ser du, Johan, att vi kan, vad vi vill. 'Ar vi inte
nu både stuga och ko!

Ja, Greta har rätt. Människan kan, vad hon vill. Bara
hon riktigt vill och tar i allt, vad hon orkar, så får hon
hjälp av både Gud och människor. Nu reda vi oss så
gott som någon. Och det bästa av allt är det — på fem
och tjugu år, som Greta och jag ha varit ihop, ha vi inte
haft en hel ledsam dag. — Vi ha fyra snälla barn.
Pojken är på seminariet i Göteborg och läser till
skolemästare, och han skriver så granna brev hem till oss,
så ingen präst kan lägga ut dem rarare. Och det är nu
vår allra käraste önskan, att han skulle få bli
skolemästare här hemma  i  socknen, efter den gamle.  Och
det blir han nog, för pojken har ett sådant gott ord om
sig, och det är den gamle som har skickat honom i lära,
så han manar gott för pojken. Två duktiga dägor ha
vi, som tjäna på Jonstorps herregård, det är Anna och
Britta, och de ä då så väl tagna där så — och så ha


vi  vår  lilla  Karin.   Det  är kälegrisen,   skall   jag  säga.
Och gamla mor, hon lever än och är så hörker så —
hon kan läsa sin bibel ännu, utan att nyttja glasögno.
Och tro mig! det har inte kommit en brännevinsdroppe
inom hennes tänder på många herrans år. Ack, må tro
hon välsignar Greta var dag,  som Gud ger oss.  Och
det gör jag med till min siste pust. Hade inte hon
kommit, så hade det visst aldrig blivit någon glädje med
"herregården Ransberg".



NÄR SMÖR-LARS VAR DÖD.

— Nu är Smör-Lars död. — Tänk, vad de lede
släktingarna då ska få ärva!

Så låtte det, var två människor möttes i
kröplinge-bygden.

Och borta i Lyngås, där som alltid brukte vara så
tyst och lugnt, må tro nu blev där en uppståndelse. För
det var där som Smör-Lars hade sutit till husa de sista
åren, och nu stod han lik i  vedhyddan.  Släktingarna
hade kommit dit, rent som med vinden, innan de
hunnit själaringa  för Lars en gång. Där voro svågrarna
Rackare-Nils  och  Skorva-Kristian,  med  sina kvinnor
Johanna Petternilla och Neta Karolina och alla ungarna,
den ene trasigare än den andre. Nils och Kristian hade
allt köpt tyg på borgen och flytt till Skräddare-Jöns.
Nu voro de betrodda på huru mycket som helst — de,
som förut knappt kunnat få borga för en tolvskillings
värde.   Men   utom   desse   släktingarna   var
fjärdingsmannen där med. Han blev la dithämtad av Krister i
Lyngås   för  att  — hålla  släktingarna  sällskap.

Det var nu dagen före jordölet. I köket höllo mor
i Lyngås och hennes dotter Elin på med att baka det
andra baket fint bröd. Det första var allt uppätet. Och
bud gick till handelsboden titt och tätt efter än det ena,

än det andra. Ingenting ville räcka till för desse
främmande — mat och drick ströko med, som om de blivit
vräkta ut genom en dörr.

Nere i hagen lågo Rackare-Nils och Skorva-Kristian
under det stora krokiga tornpäreträdet och sovo på de
feta ärterna och fläsket, som de hade lassat i sig till
middagen. Och käringarna suto på förstubron och
pratade om det  stora arvet  och  drucko  kaffe.   Ungarna
kröpo upp och ner i husstegen och revo ner mossa ifrån
taket och kastade på bina. Ett par av Rackare-Nilsens
pojkar stretade gässen bort i åkrarna, hönsen hade de
längesen schasat ur dyngstaden och upp på
lagårdstaken. Och nere i hagen sprang Skorva-Kristians yngsta
däga och satte märken med sina lortiga fötter på
lyngåsamorens fine lärftsväv, som låg där till blekes.

Nu rörde Rackare-Nils på sig.

—  Johanna Petternilla! ropte han. — Hur länge ska
vi ligga här och vänta på göken?

Johanna Petternilla klev in i stugan och kom genast
ut med ett par koppar med kaffe och en
brännvinsflaska.

Rackare-Nils slog i till en bra gök åt sig, och så
stötte han Kristian i sidan. Kristian turade sig i
ögonen och gäspade ett par duktiga tag. Men när han fick
syn på flaskan, så satte han sig genast upp och var
snart färdig med sin gök.

—  Detta   är   ju   riktigt   herrskap,   tyckte
Skorva-Kristian.

— Visst i häggebo! Nu ska vi leva herrskap var dag,
sade Rackare-Nils och grinade gott. Kom ihåg det,
Johanna Petternilla — nu skall du väcka mig med
göken var morgon,  Gud  ger,  eljes  skall pocker ta dig.
Hi, hi, hi, hi!                                                            

—  Hi, hi, hi! Det är allt rart, när en riker släktinge
dör. Gud välsigne den snälle svåger Lars! sade
Skorva-Kristian och myste vid tanken på de många gökarna

—  Ja, tänk — den snälle svåger Lars! sade
Rackare-Nils så milt och vickade på huvudet. Nu är la han uppe
hos de små änglarna. — Men det vete la skam ändå,
tyckte han sen. Kom Smör-Lars till de små änglarna,
han som var så innerst inåt hälsefyr snål både imot
sig själv och andra, så kommer då jag i själve
ärke-ängelen Gabriels sköte; för jag har då aldrig knusslat
på en sup, när jag har haft nånting på flaskan, vill
säga, varken till kända eller okända, fattiga eller rika.

— Ja, visst var han la rädd om, vad han hade, men
därför så få vi också nånting nu — han turade sig
själv och sparade åt oss, mente Skorva-Kristian och
hällade andäktigt på huvudet.

—  Åt oss! sade Rackare-Nils. — Sitt nu inte och
gör dig till, Kristian'! — Hm — sparade åt oss! Ha,
ha, ha! — Han kunde la, vet jag, inte ta mysslingarna
med sig i graven. För hade han det kunnat, så kan du
då ge dig fan på, att varken du eller jag hade fått se
ett rundstycke. Nej, du — Smör-Lars var allt en sådan
herrans ärkepinepetter.  Men snart ansa hundarna om
hans grav.

— Nej, tvi! Nu talar du lett. — Han gjorde dig ändå
aldrig något  ont, mente  Skorva-Kristian.

— Ja, inte något gott heller, tyckte Rackare-Nils och
spottade. Tpi! Jag minns en gång jag kom till honom
— det var dagarna före jul, och jag hade inte haft så

pass förtjänst, så jag kunde köpa ett spann råg till
julabaket. — och så bad jag honom låna mig litet, så
hans egen köttsliga syster och de oskyldiga barnen skulle
slippa att gå ut och tigga julabrödet. Men tror du, jag
fick? Jo, i hälsike! Nej, du — han gnall som en
osmörjad träboltavagn och uslade sig, för han, inga pengar
hade, så jag blev både skammande och arg. Nej — men
snål spar och fan tar.

—  Ja, det kan la vara sant, tyckte Skorva-Kristian.
Nu kom lyngåsagubben dit bort och satte sig ijämte
de bägge andre.

—  Vad liggen I här och snacken om? sporde han.

—  Joho, det skall jag säga dig, Krister, sade
Rackare-Nils. Vi ligga här och snacka om Smör-Lars. —
Jag tycker justament, att Smör-Lars skulle se glad ut,
om han kunde stå upp och se, hur mätta och rara vi ä
på hans bekostnad. Men i morgon stoppas Smör-Lars
ner i den kalla, svarta jorden. Vad har han då för allt,
vad han har sparat? tillade han och gjorde sig så
andäktig. Han kunde gärna  låtit bli  att  skrapa  smöret av
smörgåsarna han fick, när han tjänte i prästagården,
och ätit upp det själv, i stället för att samla mark på
mark och sälja till dagsverkarna där, så hade han
sluppit att heta Smör-Lars i all sin dag. Och mycket annat
sådant där kunde han låtit bli och blivit rik nog ändå.
Men nu skall det likasom vara skam med de pengarna,
han har gnidit ihop. En skall ända vara rädd för att
lorta ner handen, när en tar i dem.

— Ja, Jag får la ge dig rätt, tyckte Skorva-Kristian.
Han var allt pinig, det förstår sig. För att han inte
unnade andra något med av allt, det han gnodde ihop,

det kunde la så vara, men att han inte unnade sin egen
kropp nånting gott, det var då för ynkeligt. De säga,
och det vet la du Krister, som har haft honom i husen,
att han nändes inte koka jordpäror och gröt mer än
en gång i veckan bara för de fattiga vedpinnarnas skull.

—  Ja, det måtte vi la veta, hur det var med det
sade Rackare-Nils. Det är sant. Och när så gröten hade
stått under sängen i bortimot åtta dar, då var han la
inte för god att gå på, för möglet stod som en päls över
hela fatet. Men då tog Smör-Lars fram en liten
sirapsflaska han hade, och satte ijämte fatet och tog ut
korken och så gjorde han en rand tvärsöver grötaklicken
och tyckte: "Äter du nu till märket, Lars, så skall du
få sirap på det andra." Och så åt han ända till märket,
men då tyckte han, att han var mätt. Då satte han
korken i sirapsflaskan igen och grinade: "Ha, ha, du Lars,
den gången blev du lurad!" Och så var han så glad,
som om han hade tjänt sig en hel daler. — Det kan en
kalla att inte ödsla med sovlet.

—  Ja, han var omöjelig, det förstår sig, sade
Skorva-Kristian.

—  Ja gu, det var han, sade Rackare-Nils.  För jag
minns en gång, det var en tiggegubbe, som fick en rock
av prosten här, och då tog han av sig sin gamla,
trasiga lusatröja och slängde i ån. Men tron I, hon fick
bli där? Nej bevars!  Smör-Lars såg det. Och tron I
inte, han gav sig ut i ån efter tröjan, och så klippte han
sönder henne i remsor, som han virade om fötterna och
benen, och på det viset så behövde han inte kosta ut
nånting på håsor en hel vinter.

— Ja,  ja!  sade  Skorva-Kristian och  himlade sig.

— Och ta mig den onde, han nånsin ville stå fadder
till något av våra barn, fast Johanna Petternilla var i
håll med honom gång på gång. Han var la rädd för,
att han skulle behöva ge en liten fadderpeng, sade
Rackare-Nils.

—  Ja, det fick la vara, tyckte Skorva-Kristian. Men
det ledsammaste var, att han aldrig, så svåger han var,
ville hälsa på sina fattige släktingar.

—  Å, han var la rädd för, att vi skulle fägna honom,
och han nändes, förstår sig, inte ge oss så gott igen,
mente Rackare-Nils.

—  Tpi, tpi! spottade lyngåsagubben. Jag gitter inte
höra på sådant tal. Att I inte han någon skam i er —
ligga här och skälla på Larsa döda mull! Lars var
rättvis, han lurade aldrig någon människa på fyra styver.
Vad han I för trång till att skälla på honom? Var han
kan ske skyldig er något?

—  Var han inte bror till våra kvinnor? tyckte
Rackare-Nils.

—  Jo, det var han, sade Skorva-Kristian.

—  Ja, det rådde la han inte för. Tigen I bara! mente
Krister i Lyngås och steg upp.

—  Det var räligt, vad du tar i, Krister! tyckte
Rackare-Nils. Det låter ända, som om han hade gjort dig
faseligt mycket gott, efter du försvarar honom så grant.
Du har la aldrig fått låna pengar av honom — för då
sitta de bra löst. Kom du ihåg det.

—  Å, du vet inte, hur löst de sitta, det är la fler,
som ska ärva än du, mente Krister och gick sin väg.

—  Ha, ha! Du menar Petter. Han skall, förstår sig,
ha din Elin. Ha,  ha, ha!  grinade  Rackare-Nils  efter

honom. Hå, hå! När Petter får ärva Smör-Lars, så
brorson han än är, då vill jag bli en lort. Han led inte
att se honom en gång — men oss kunde han både se
och tala med. Ha, ha, ha!

— Jaa! Sade Skorva-Kristian och grinade belåtet.

Fram på eftermiddagen kom Petter, som nu tjänte
dräng hos kyrkevärden i Kröplinge, dit till Lyngås. Och
när Elin skulle gå ut i marken och repa eneris till att
strö på gården, så följde han med henne. Petter gick
där tyst, liksom i tankar. Elin tittade på honom gång
på gång.

—  Du är så tyst i dag, Petter, sade hon till slut.

—  Ja, jag går och tänker på farbror. Nu har han
lämnat detta världsliga, sade Petter.

—  Ja, sade Elin. Det bästa är, att han var så nöjd
med att få komma bort. En av de siste dagarna han
levde — han var då så illa sjuk så — så satt jag vid
hans säng och läste högt i salmeboken för honom. Då
tog han min hand och sade: "Elin, tror du, att jag
kommer väl bort?" — "Ja", sade jag, "Gud är god." —
"Tack, Elin, då tror jag det med. Bed Gud för mig!
Jag har aldrig velat göra någon orätt. Men jag har inte
gjort så mycket gott, som jag hade kunnat. Jag har varit
för rädd om det lilla, jag har tjänt. Men Gud låter det
nog komma till nytta och välsignelse, när jag lämnar
det ifrån mig, för det är tillkommet på ärligt vis." Sen
knäppte han ihop sina händer och bad länge. Och ett
par timmar därefter så miste han  sansen  och  så  låg
han i en dvala, tills han dog.

— Frågte han efter mig någon gång? sporde Petter
sakta.

— Ja,  det  var den  samme  dagen,   så  undrade han,
om du visste om, att han var så dålig, och tyckte, att
han ville så gärna se dig. Men när vi ville skicka bud
efter dig, så nödde han oss till att låta bli.

Petter vände sig bort, för inte Elin skulle se tårarna
som kommo honom i ögonen.

— Det var synd, jag inte fick veta om, att han var
så sjuk, sade han efter en stund.

Så gingo de där tysta igen ett stycke väg.

Långt om länge sade Elin:

—  Ja, nu får du ärva.

—  Gud vete det, sade Petter och såg ner i backen.
Jag har ju sagt dig förut, att jag får kan ske inte ett
grand.

—  Ja, men du är ju hans enda brorsbarn, tyckte Elin
och såg frågande på honom.

—  Det är justament för det, som jag tror, att jag
blir utan, sade Petter och suckade.

— Hur skall jag begripa det? Det får du säga mig,
sade Elin och satte sig på en tuva där i marken.

Petter satte sig ijämte henne.

—  Ja, jag får la det då, fast det är sorgeligt, sade
han. Min mor talte om det för mig, strax innan hon
lade ihop sina ögon. Se, det var nu så, som du vet, att
min farfar, han var en välmående bonde. Men så
förlorade han allt vad han ägde, på borgen, så att när han
dog, så kommo min farmor och barnen på bar backe,
Farbror Lars, han var äldst.  Han var tio år, när de
fingo gå  ifrån  gården,   som   eljes   skulle  blivit  hans.
Och fast han inte var äldre, så  tog det honom ändå

så hårt, så han blev sig aldrig lik mera. Förut hade han
varit så glad som något barn, men nu blev han genast
allvarsam som en gammal man. Och då satte han sig
före, att han skulle slita och spara på alla vis, tills han
fick så pass, så han kunde köpa sig en jordbit. Var han
född till bonde, så skulle han också bonde bli. Och tills
äldre han blev, tills ivrigare blev han. Denne härne
tanken gav honom ingen ro varken natt eller dag. Han tog
sig tjänst om somrarna, och han unte sig knappt
maten, långt mindre kläder på kroppen, bara för han skulle
kunna spara och lägga av en styver. Och så fort som
han hade samlat litet pengar, så lånte han genast ut
dem, och så fick han ha bi och får hos dem, som voro
skyldiga honom. Och om vintrarna huggde han stäver
och gjorde träskor — ja, han frestade på allting, som
kunde ge honom en styver. Han hittade till och med
på att samla bokesvamp till fnöske, som han körde ända
ner till Malmö med. Men när han var fem och tjugu
år, så hade han också lagt sig till godo fyratusen daler,
och det var nästan så mycket, så att han kunde köpa
sig ett litet dåligt hemman. Men då ville han ha ett lika
gott hemman, som det far hans hade ägt, och så blev
det till att sträva undan för undan. — Så var det en
däga, som han hade hållit väl med i flera år — det var
min mor. Hon tjänte piga då i prästgården. Eljes så
rådde min mormor Jeppa-Karin om ett åttondels
mantal i Jeppagård. Och den lotten hade farbror Lars gärna
fått lösa sig till, om han hade velat ge mina bägge
mostrar ett par tusen daler var. Men det ville inte
farbror, han tyckte att det blev rent för många pengar,
och så tyckte han, att jorden var både liten och dålig.

Ja, då fick det vara, som det var så länge — de fingo
vänta med giftet.

Nu hade min far, som var sex år yngre än farbror
Lars, vuxit upp och blivit en duktig skomakare. Han
hade ord om sig att kunna göra alla människor glada,
han tänkte aldrig på styvern. Och hur det bar till, så
kom han att vara titt tillhopa med min mor. Och de
blevo riktigt goda vänner, för se, mor var gladlätt av
sig, hon med. Och när då farbror Lars gick där år efter
år och aldrig fick nog pengar och ingenting lät bli av
med giftet, så blev mor led på honom och gifte sig med
far i stället. Då blev farbror ända som konstig. Han
tålde aldrig sen att se varken min far eller mor, utan
gick långa vägar bara för att slippa träffa dem. Och
så länge som far levde, var han aldrig inom vår dörr.
Men det var inte så länge far fick leva. Han var för
glad och för lätt av sig och ville för gärna ha det starka.
Så en gång hade de slagit honom full, när han skulle
gå ifrån ett ställe, där han hade varit och sytt, och då
kom han till att ligga ute om natten och förkylde sig,
och åtta dar därefter dog han.  Farbror var med och
följde honom till jorden, men han gick inte in i stugan
som det andra liklagsfolket, och inte sade han ett ord
till min mor. Inom ett år var jag morlös med. Då minns
jag, hur farbror Lars kom in i stugan och satte sig
vid sängen, där mor låg lik — och jag minns, att han
skrek högt och kastade sig ner på golvet och vred sig
som en mask. Men så kom där en människa och då gick
han. Men han viste sig inte vid begravningen, och inte
heller brydde han sig om, var de gjorde av mig. Och
det minns du själv — när han skulle flytta hit, så var

jag lilledräng här — han flytte inte hit, innan jag kom
härifrån.

—  Det var sorgeligt, sade Elin sakta och torkade sig
i ögonen med förklädet. Men han var visst inte ond på
dig. Jag såg mer än en gång, att tårarna kommo honom
i ögonen, när han tittade på dig eller hörde talas om
dig.  Han visste, att vi tyckte om varandra. Tro mig,
han har inte glömt oss.

—  Ja, Gud vet det, sade Petter. Det var underligt
med hans pengar. Han tänkte, de skulle blivit till
välsignelse, men de blevo bara till förbannelse för honom.
Så länge som han sparade och sparade för att få sig
en gård, så länge voro pengarna bara ett medel i hans
hand, men sen mor var borta för honom, sen brydde
han sig inte längre om någon gård, sen levde han, bara
för sina pengar. Och de blevo honom så kära, så han
nändes knappt att röra vid dem. — Men tänk, vad han
kunde haft för ett annat liv, om han hade varit nöjd
med litet!

När Petter och Elin kommo hem, ur marken så var
där kommet en hel hop släktingar på långt håll till Lars.
Fingo de inte mer med av arvet, så ville de la
åtminstone ha sig ett gott kalas.  Och kalas blev där.
Karlarna åto och söpo, så de sågo knappt fluga på vägg,
och fruntimmerna drucko kaffe till långt in på natten.
Och  där var ett prat  och  ett hoj  och  ett liv där på
Lyngås, så ingen kunde tro, att där stod lik ovan jord.

Så om söndagsmorgonen  skulle de föra  Smör-Lars
till jorden.  Liklaget kom och blev  fägnat  och det på
hederligt vis. Och alla släktingarna stodo där
högtidsklädda  och  i  ordning, utom  Rackare-Nils — han  låg

sjuk. Han hade ätit för mycket av den rare
risgrynsgröten och tagit sig för många grötasupar om kvällen,
så han hade hållit alla människor i huset vakna hela
natten. Och de hade varit tvungna till att ge sig upp
där på golvet och knåda och rulla honom tag på tag,
för han inte rent skulle spricka — så häftigt bulnade
grynen i buken på honom. Och när så liktåget gick, då
låg han och var arg och svor, för han inte fick visa
sig i sina nye helgdagskläder, han så väl som
Skorva-Kristian. Men han slapp ändå att ligga ensam, så snälla
voro de imot honom, för fjärdingsmannen och en karl
till stannade hemma hos honom.

Där var inte många ögon våta vid graven. Johanna
Petternilla och Neta Karolina tuggade på käringaris
och höllo sina stora vita näsdukar för ögonen och
vickade på huvudena — det var, kan veta, deras bror som
begrovs. Men två människor gräto uppriktigt; och det
var Petter och Elin, de tänkte bägge på, hur liten glädje
den döde hade haft i detta livet.

Sen pågick kalaset till den andre dagen. Då skulle de
öppna den dödes kista och se, vad där fanns att ärva.
Där voro alla Smör-Lars' inteckningar och reverser och
pengar. Rackare-Nils och Skorva-Kristian stodo vid var
sin ände på kistan och väntade bara på, att locket skulle
gå upp. De andra släktingarna stodo runtomkring, och
ögonen riktigt tindrade i skallen på dem.

Fjärdingsmannen skulle göra bouppteckningen, han
låste upp kistan och slog upp läddikelocket. Överst i
läddikan låg ett ihopviket papper, som hade till påskrift
Testamente.   Släktingarna  gapade  och glodde  på
varandra, när de fingo höra det ordet. Vad var det för
något?  Vad  den  onde   skulle   Smör-Lars  med
testamente?

— Testamente! Ja  visst den  onde!  ropte
Rackare-Nils till slut. Det är för Petters skull, tyckte han och
grinade och nickade imot Skorva-Kristian.

Kristian grinade och nickade igen.

Men nu hade fjärdingsmannen fått på sig glasögonen
och vecklade så upp papperet och läste högt och
ljudeligt:

"Testamente.

Av fri vilja och vid fullt medvetande giver jag Lars
Magnusson hela min själv förvärvade egendom åt min
broders son Petter Olsson och hemmadottern Elin
Kristersdotter på Lyngås att dem emellan lika fördelas. Då
ingenting är visst utom döden, giver jag dem hälften
var, i ty fall att de ej komma att ingå äktenskap med
varandra, vilket eljest vore min önskan. Måtte de av
dessa medel njuta den nytta och glädje, som jag önskat,
men aldrig fick erfara. Vilja de utav sin egen godhet
giva barnen efter mina systrar Johanna Petronella och
Neta Karolina något med utav arvet, så stande det dem
fritt; men böra de då tillse, att dessa penningar bliva
för barnens nytta använda.  Och nu befaller jag min
själ i Guds hand. Ingenting fick jag, när jag gick ut i
världen,  ingenting  tager  jag med mig därifrån.  Gud
hjälpe mig, amen!

Lyngås den 14 maj 1865.

Lars Magnusson.

Att ovanskrivne Lars Magnusson av fri vilja och vid
fullt medvetande gjort detta testamente och det själv
undertecknat, intyga på en gång närvarande vittnen

Per Persson                               Nils Larsson
N: r i Hallen.                                i Boarp."

Släktingarna hade stått där tysta som stockar, med
gapande munnar och stirrande ögon, så länge som
fjärdingsmannen höll på med att läsa.

Men nu blev där ett liv. Rackare-Nils for fram och
ville rycka testamentet ifrån fjärdingsmannen.

—  Det är lögn det där! Tag hit det! Tag hit det
bara! skrek han.

Men där fanns handfasta karlar, som höllo rackaren
tillbaka.

Då blev han vild och stampade i golvet och svor:

—  En sådan djävul! Det var en svåger. Ta brödet
ifrån barnen och  kasta  det  för hundarna.  Ingenting
unnade han oss medan han levde, och ingenting unnar
han oss efter sin död. Men så ska vi också hedra honom.
Tvi, fan! Jag skall gå och spotta tre gånger på hans
grav, den girigbuken. Den girigbuken! Åt helvete med
honom, den girigbuken!

Därmed rusade han ut ur stugan.

Skorva-Kristian började gråta och snyfta:

—  Hade   jag  bara  gått   för   Lars   litet   och  krusat
honom, som jag tänkte, så hade jag nog fått litet med.
Men det var Nilsa skull — han ville alltid, att vi skulle
vara som hundar  imot honom,  för arvet kunde han
ända inte förhålla oss. Alltid skall en vara ett
nötahuvud.

Och Johanna Petternilla och Neta Karolina, de voro
så arga så:

— Tvi den onde, för en sådan bror! Det var då väl
ändå, att vi aldrig ha satt nån tid på honom. En
girigbuk var han, så länge han levde, men han är mycket
uslare efter sin död. Inte tänka på sina egna köttsliga
syskon, utan ge åt oskylda. Tvi den onde, en kan
riktigt spy åt det! tyckte Johanna Petternilla.

—  Det är Kristers skull, skrek Neta Karolina. Det
är det. Tvi den lede, att vilja ligga över en gammal
sjuk människa och ha honom till att göra orätt på
sotsängen. I han stulit vårt arv!

—  Tänk på vad du säger! manade fjärdingsmannen.

—  Det ger jag den onde, sade Neta Karolina.
Kommen, ungar, så ge vi oss härifrån detta usla hålet. Ha
de behållit allt det andra, så kunna de få behålla de usla
matbitarna, som ä igen av kalaset med!

Så bar det av i en flygande fart med hela stassen.
Och de skällde och smällde och slogo i dörrarna och
höllo ett sådant väsen, så en kunde tro, att det var på
världens yttersta tid.

Men längst borta i en vrå stodo Petter och Elin. De
höllo varandra i hand. Och deras ögon voro våta, det
var glädjetårar,  som runno.

—  Trodde jag inte detta! sade Elin.

—  Ja, sade Petter, Gud löne farbror!

Fjärdingsmannen hade nu tagit upp värdepapperen
ur läddikan och räknat över hur stort arvet skulle bli.

—  Det var inte litet pengar! tyckte han.  Bara
papperen visa på åttatusen riksdaler.

Då stego Petter och Elin fram, och Petter sade:

— När  farbror  Lars  har gett  oss   fria  händer,   så
vilja vi inte knyta för fulle påsen, utan vi ge hundra
riksdaler till vart utav Johanna Petternillas och Neta
Karolinas barn.

—  Ja, det vilja vi, sade Elin.

—  Det hedrar givarne,  sade  fjärdingsmannen
högtidligt.

När så Petter och Elin kommit för sig själva igen,
då sade Elin:

—  I morgon hydda vi farbror Larsa grav — du
torvlägger henne, och jag sätter dit min grannaste myrten.



TROMP OCH KRANS.

De bägge svågrarna Rackare-Nils och
Skorva-Kristian lågo nere på Storaå och fiskade kvällen före
midsommarsafton. De hade just lagt ut en långrev med
femhundra krok — så om inte den onde red märket, så
skulle det la bli ålasnärtar till en kanna
helgdagsbrännvin till mans om morgonen. Nu rodde de i land vid
Pilön och tänkte ta hus i det gamla fårskjulet där över
natten och vakta sina don, för det fanns allt fiskare
här nere i Kröplinge by med, som inte skillde så värst
noga på mitt och ditt och som därtill mente, att
rackaren och Kristian inte hade nere i deras fiskevatten att
göra, fast de kunde rå jämt lika mycket om det allihop
— det vill säga, de kunde bli dänkörda vilken som helst.

Den förste, som hoppade i land, var
Skorva-Kristians lille lede, raggige hund, som hade sutit i fören
på ekan hela tiden och tittat på god lust.

—  Det var skräll, du tog Väkter med dig, Kristian.
Han säger alltid ifrån, om det kommer någon, som vill
nosa på tampen, tyckte rackaren och drog upp ekan i
den lilla viken vid nedre ändan av ön.

—  Hiaa, han är allt bra att ha med sig, sade Kristian
och lade in en ny mullbänk, innan han steg upp ifrån
akterbrädan och klev i land. Jag undrar så mycket på,

att inte du skaffar dig en ny hund, du Nils, du som har
sådan lust till att gå på skytteri. Nu är det bra längesen
du hade din Krans.

Nils satte sig på en alstubbe där vid ekestaden.

—  Ja, det  förstår sig, tyckte han och kliade sig i
nacken. Jag kunde la fö en hund, jag så väl som du.
Visst är det sant, att det är inte nog med att en skall
vara en rackare, utan en skall vara en stackare med.
Men är en karl till att dra ihop födan till folket, så
kan en allt orka skaffa vad ett hundakräk tränger till.
Så inte är det för nöds skull, som jag är utan hund.
— Men jag skall säga dig, Kristian, det har varit så
ledsamt vid skilsmässan ifrån de bägge hundarna jag
har haft, både ifrån Tromp och Krans, så jag vill rent
inte vara med om nånting sådant en gång till, när jag
kan slippa.

—  Ååå! tyckte Skorva-Kristian och tog för sig med
handen och satte sig på backen ijämte rackaren. Det
måtte la ha en övergång. Det är la ändå bara ett
oskäligt kreatur. Aldrig har jag lagt vid mig någon
skilsmässa ifrån mina hundar. Denne härne är den femte
Väktern jag har, sen jag och Neta Karolina kommo
ihop. Alla hina fyra har hon sörjt så bra för så, när
vi inte ha velat ha dem längre, och hon sköter la om
denne med, när det blir hans tur. Bara en repstump
med en sten om halsen — sen så stå de där nere på
åbottnen och lerra med rumpan för    strömmen.

— Tvi svinen, så du pratar! Du kan då varken bli
riktigt kall eller varm. Du vet inte, vad det vill säga
att tycka riktigt om ett kreatur en gång.

Kristian strök sig ett tag om munnen.
—  Å, det kan jag la veta, mente han.

—  Nej, min liv, du det gör, sade rackaren. Men jag
vet det, jag. — Minns du min Tromp?

—  Ja, det var la den därne gråraggige, som du hade,
medan du låg hemma på Galtåsen och skötte torpet åt
mor din, där under Trottabergs herregård.

—  Ja! — Jag hade fått en uppe hos Jon i Slätthult.
Han var av det därna fårahundaslaget.  Men det var
hund! — Kors, för alla de harar, han följde till döden!
Han var bara fem år, när fan tog en, eljest så hade
han la följt många fler.

— Vad menar du med det, att den lede tog en?
frågade Kristian.

— Kors, har du inte hört det! Jaja, jag talar inte
om det i onödan, för jag blir inte glad, när jag tänker
på det. Tvi  fan!  sade  rackaren och spottade,  så att
fläbbsnuset yrde. — Å, det var harahund hele dagen.
Och som han gick på räv! Fick han upp en räv i
lysningen, så följde han honom till kvällen, om räven inte
gick in i kummer. Och gjorde han det, så gick han in
eftern. Han var så sönderbiten ibland, så hans huvud
såg ut, ända som om det hade varit hackat, och
skinnflankarna slängde ikring en, när han riste på sig. Men
mickel, han  måtte alltid släppa  till  pälsen. Den  siste
vintern var han med om elva rävars död, och på den
tiden fick en sju riksdaler rävskinnet, för det var en
sådan frågan efter rävskinn där inne i Ryssland då så,
sade de — och det blev, låt mig se — sju och sju och
sju och sju — — — det blev sju och sjutti riksdaler
på en vinter, och det var pengar, det. — Men så kom
den  förbannade löktnanten på herregården hem ifrån

Tyskland och då hade han fått för sig, att han skulle                   
ställa till en stor jakt där för en gångs skull. Eljes så
var han justament ingen jägare — det var han för lat
till. Sova till klockan tolv på dagen och åka, efter
fyrspann ända, om det så bara var till närmsta ställe. Tvi
fan! — Det kom herrar och proselyter dit ända ifrån
Dannemark och Skåne och skulle vara med på denna
stora jakten. Och gamle Spjut, skogvaktaren där, han
hållde ända på att mista både vett och förstånd, så rädd
blev han, när som löktnanten sade till honom, att han
skulle ansvara  för att jakten gick bra — han var så
gammal och dorsk då, gubbakräket. Men så skickade
han bud efter mig och bad mig för Guds skull komma
och hjälpa'n. Ja, det var jag allt karl till. Jag var bara
tjugu år då och jag vill se den, som är lättare i kroppen
och ledigare i benen, än vad jag var på den tiden. Och
markerna kände jag till bättre än vårt stugegolv. Det
fanns då inte ett harahål i en gärdsgård på en mila
vidd, som inte jag visste om. — Ja, jag kom dit då om
kvällen före jakten. Och Spjut blev så glad, kräket, för
jag kom, så han lånte ett halvstop brännevin av
lafogden, som vi söpo ur. Och så lade vi upp, Spjut och jag,
hur vi skulle gå med jakten, men det var jag, som fick
göra upp alltihop, förstår sig.

Så om morgonen skulle det braka åstad ut i markerna.
Men det stod om både länge och väl, innan alle
herrarna voro på benen. Herrarna hade en sjuhelsekes hög
med stora grova stövarehundar med sig och de gingo
ikring och tittade på varandras hundar. Och den ene
skröt värre än den andre åt sina och tyckte det, att det
fanns inte likare hundar till, för de voro somma ifrån
Ängelland och somma ifrån Tyskland. Det var inte
någon, som hade ett öga för min lille Tromp, innan vi
voro ett gott stycke på väg ut till hagarna. Då var det
en utav herrarna, en lång, skranglig, hjulbent en med
mustascher, som grinade och sade:

— Vad tusan skall den lille bondhunden med att göra?
sade han och pekte på Tromp, som jag ledde i ett band.

— Jo, sade jag, jag tog en bara med för ro skull,
för han skulle få titta på en gång, hur herrskapshundar
köra, och lära sig litet, sade jag på djäklafora, förstår
sig,  för jag visste  gott,  hurudana  herrehundar  ä —
stumma i benen och drofsiga, så de duga inte till att
släppa på en gammal halt so en gång.

Herrarna grinade.

— Ja, det tycks han, min tro, behöva, mente de.

Men jag tänkte:  "Skrattar bäst,  som  skrattar sist.
Håhå, I!" tänkte jag.

De hade jägare med, som ledde deras hundar. — Och
när vi så kommo ut i hagarna, så ställde Spjut och jag
herrarna i pass och så lät jag jägarna släppa hundarna.
Men jag släppte inte min Tromp — jag hade lust att
se först, hur de därne rare engelske och tyske skötte sig.

Det var justament en morgon i början på september
månad, och daggen låg som  ett  flor över marken så
grant, så ack! Ja, det skulle då inte stått på en minut,
innan vi hade haft en jösse på benen, om jag hade velat
lösa min Tromp. Men desse härne slofsige
herrehundarna, de skumpade ikring ekebuskarna i backarna där
och svängde med de långa  rumporna och luktade och
nöso och hade sig på alla både möjeliga och omöjeliga
vis — men inte fan fingo de upp nån hare. — Så var

där då änteligen en, som happade till att hitta ett slag,
och då blev där, må tro, ett gapande och ett levande.
Hela raddan, sjul'åtta  stycken  på slaget,  och där var
ett sådant kiv och ett sådant puffande, så de ramlade
ända på varandra. Så först bort ett stycke med ett
ryseligt alló och så omigen på bakslag. På det viset gick
det om och om igen, upp och ner och ner och upp. Jag
grinade, så jag hållde ända på att sätta mig. Det var
justament nånting att lära! Men Tromp, han blev rent
vild, han gnällde och ryckte i snoden och stod på två
och hoppade och  levde och ville änteligen vara med.
En kan la veta, vad han skulle tycka — gå i band så
här nu! — han som illskrek, bara han såg, att en tog
efter bössan, och som for av som ett blixter, det första
han kom ut i marken — jag såg en då aldrig vid benen
tidare, än när han kom fram med haren. — Men jag
tänkte: "Tåla dig, tåla dig, min here! Din tid
kommer la."

Ja, så till slut så blevo la herrskapshundarna keda av
det därna valsandet fram och tillbaka och nu så gingo
de vid benen på jägarna och läto rumporna hänga och
tåstade och räckte ut tungorna långt ur gapet, fast de
inte hade varit med längre stund.

Då så tänkte jag: "Nu ska I, herran i min talg, få
se på en annan dans", tänkte jag, men jag sade
ingenting, utan bara strök bindslet av Tromp.

Det stod av, så en såg bara likasom en grå strimma,
bortöver där trampen hade gått förut, och på mindre
tid, än vad en behöver för att räkna till tjugu, så skrek
han till.  Hela hundahögen brasade  av  efter  med  ett
räligt väsen.


— Nu är haren på benen. Pass upp nu! ropte jag
och sprang bort i ett gammalt bra håll, som jag visste
om, mitt inne i buskamarken på en stenbacke där.

Jo, pina dö — jag var knappt framme, innan haren
kom sättandes och skulle över backen. Men det förstår
sig, han fick allt faseligt brått med att stanna, för som
det small för mig, så gjorde han bara ett par nystanden
runtom, sen så låg han där. Jag hade allt bössa med
på den tiden, som inte skämdes för sig, jag hade köpt
na  efter  den   därne   gamle   skogvaktaren   Krona.   Så
slängde jag haren opassad i väskan och fick tag i Tromp
— han var för resten ända i benen på haren — och så
skickade jag ut honom genast igen, för jag visste, att
det skulle finnas en jösse till i hagen där. Det var gott
om hararna på den tiden, för jag hållde efter rävarna
där i trakten. Och det gick bra att jaga dem med, för
då blevo inte hundarna förvillade av de förbannade
rådjuren, som nu fördärva all hederlig harajakt. Nu kan
en inte släppa en hund i hagamarken, utan att han skall
få upp rådjur, och sen så kan en allt hälsa adjös med
kunden för den dan, om det är något gott med honom.
Nej, dåförtiden, då var det roligt att jaga hare. Jag vet
den dag, när det var grann, spårsnö före jul och hararna
trodde som bäst, som jag kunde smälla fem, sex
stycken på dagen. — Ja, det stod, min liv, inte länge på,
innan Tromp gläfste till igen, och de andra hundarna
skällde med, men de fingo då aldrig se en, skymt av
haren. Jag  sprang i håll   igen,  och den  haren   fick  la
också brått med att stanna.  Hihi!  Och jag tyckte la,
jag hade gjort det riktigt på karlavis.

Men då så kommo både herrarna och jägarna
framspringande.  Och herrarna voro  himla   förbannade.

— Vad i helvete är detta för en ordning? skreko de.
Tror du, att jakten är ställd till, för att du skall få
skjuta hararna?

Jag kunde rent ingenting säga.

— Tror du, att vi ha rest hit ända nerifrån Skåne
och Dannemark för att höra på dina skitne skott?
tyckte de.

—  Nej, sade jag då, men jag trodde, att när en ser
sig god till att skjuta en hare, så skall en göra't med,
sade jag.

—  Å hut, bondtjuv! skrek en stinner pruns där, med
en stor röd näsa, som jag hörde, de kallte
ryktmästaren. Det är för nöjet att själva få skjuta hararna, som
vi ä här. Förstår du det, drummel!

Det hade jag aldrig kommit att tänka på. Men det
kunde allt vara riktigt, för jag vill visst inte neka till,
att det är bra roligt att skjuta en hare. Och jag var
nästan färdig att anka på, att jag inte hade släppt
hararna ifrån mig, för då hade de la till sist kommit i
herrarnas pass.

Tromp, han förstod, att inte allt var som det skulle,
så han töjde sig intill mig, så tätt han kunde.

Då sade den långe hjulbente, med de stora
mustascherna:

— Vem har gett dig lov till att koppla av hunden?

— Nej, sade jag, det har la ingen, sade jag. Men jag
tänkte det var så gott jag det gjorde, för hina
hundarna orkte inte få upp nånting. De känna la inte till

markerna, tyckte jag — hm, hm, Det var min Tromp,
som tog upp bägge hararna.

Då blevo herrarna likasom litet mildare i synen.

—  Vad skall du ha för hundrackan? frågte den de
kallte ryktmästaren, med den stora röda näsan.

—  Ingenting, sade jag.  Jag säljer'n inte.

—  Vad tusan är det för godsare, du har, som ä så
oppstinata? sade han då till löktnanten, som stod där
och såg skämmande ut. Det skulle vara hemma hos mig,
så vet väl jag vad jag gjorde, tyckte han och svängde
med armen, som när en slår med en käpp. Han är ju
av ditt folk?

—  Ja, han skall vara det, sade löktnanten.

—  Ha en karl på sitt gods, som är jägare och håller
jakthund och som skjuter undan hararna mittför näsan
på jaktgästerna! Brabo! Då skall man åtminstone inte
besvära någon dit på jakt. — Men nog skulle åtminstone
hundrackan få en hastig hädanfärd, om det vore på min
mark. Fy fan! sade ryktmästaren och därmed så vände
han sig bort ifrån löktnanten.

Löktnanten stod där och ända skalv av harm och
ilska. Och innan jag visste ordet av, lade han bössan
till käften och smällde av.

Tromp gav till ett gnäll, så det kunde gå igenom
märg och ben. Och när jag tittade ner, så hade den
djävulen skjutit hunden, men bara träffat honom i
bakdelen. Och nu släpade hundkräket sig fram över mina
fötter ooh tittade upp på mig.

Iiii! vad bloden brände i mig. Jag spände hanarna
i en blink. Jag tänkte genast ge den djävulen ett skott
igen, Men så lät den stackars Tromp så ynkeligt, så jag

sprang tre steg tillbaka och satte ett skott rätt i huvudet
på honom, så blod och hjärna sprutade. Sen lyfte jag
bössan igen — — —

—  Är du ifrån vettet, karl! Vet du, vad du gör?
ropte herrarna.

Då tog jag ner bössan igen. Jag ville både gråta och
svärja, men jag kunde inte nåtdera, utan bara stod där
och skalv.

—  Den där skulle, djävlar i min själ, inte bli
gammal på mitt gods,  sade ryktmästaren, med den stora
röda näsan.

Men den långe hjulbente, med de stora mustascherna,
han sade till löktnanten, som nu stod där och bara
stirrade, så vit i synen som en lärftsduk:

—  Ge karlen en hacka för hunden och låt honom
sen dra hin i våld!

Ja, löktnanten tog upp en silverspesie ur lomman och
slängde bort till mig. Men jag spjärnte till pengen, så
han for åt helvete med en skjuts.

—  I tron, I kunnen betala allting med pengar. Jag
ger både er och era pengar den onde, sade jag och
därmed så gick jag.

Men med detsamma så var jag också fri från torpet,
som jag skulle tagit an till våren, och mor fick också
flytta. Vi hade, kan veta, intet kontrakt, för det bruktes
inte på den gården att ge torparna kontrakt, fast nog
hade löktnanten skrifteligt av oss, så han kunde klämma
efter oss, så bra han ville. Vi måtte sitta till husa den
vintern i Glimminge usla båtsmanshytta hos den galne
Hallingen och hade inte stort att dra oss fram med. Det
var då jag gav mig till rackare — jaja, hästaflåare kan

jag la hellre säga,  för andras hundar ha då fått vara
i fred för mig.

Men mer än en natt låg jag där framme vid
herregården och vakte på löktnantsdjävulen, för det hade jag
då gett mig den onde på, att han skulle ha sig ett
minnesmärke för min gamle Tromps skull. Han aktade sig
allt för att komma i mina klor — men jag skar med
min kniv i väggen till hans sängkammare där, så
brädklädningen var mest flådd.

Ja, sen Tromp var borta, så gat jag inte ta åt
bössan på en lång tid. Och inte tänkte jag på att skaffa
mig någon ny hund heller. För jag kunde se den gamle
för mina ögon vilken stund jag ville, hur han tittade
på mig, när han hade fått skottet av löktnanten, och
tiggde om min hjälp. Och så skulle jag behöva hjälpa'n
på det viset — ge honom nådaskottet! Tvi, tvi! Och jag
vaknade mitt i natten gång på gång och såg samma syn
— och hur bloden och hjärnen rann!

Men så en gång var jag ute på spårsnö — det var
mer än ett år efter, sen jag miste Tromp. Då träffte
jag Jöns Jägare i marken, och vi voro alltid goda
bussar och gingo gärna ihop på skytteri, till visse vid den
tiden andungarna voro färdiga, för då behövdes det en
skytt på var sidan om ån och i sjöarna behövdes en till
att ro, medan den andre skötte bössan. Vi ha skjutit
till många kannor brännevin ihop. — Jöns hade fått två
harar och jag tre, så vi behövde inte skämmas någon av
oss. Och dagen började lida, för det är inte så många
timmar en har att dra på vid julatiden. Därför så tyckte
vi, bägge två, att vi kunde låta hina hararna gå på
tillväxt. Och så traskade vi av till Sjönevad och sålde våra

harar och köpte oss var sitt halvstop brännevin, för vi
hade inte haft en tår starkt med oss i marken varken
Jöns eller jag. Och vi spanderade på varandra och
drucko gökar där och  hade  riktigt  roligt.

Då så talte Jöns om, att hans Spela hade fått valpar
och det herrskap till valpar ändå. För han hade tagit
hyndan med sig bort till Sannarps herregård och lockat
till sig den store stövarehunden där, och det skulle bli
hundar, som stodo i mantal, efter dem bägge. Spela var
rent makalös på hare, men hon var väl liten och klen
för att ge sig i tag med mickel, och därför så ville han
ha sig en riktig rävahund och det skulle han la få nu,
efter den därne store herregårdshunden. Han hade allt
tagit ut de bägge valparna, som hade de störste
jaktknölarna i nacken. Men han skulle bara behålla den ene,
den andre tänkte han sälja.

— Vad skall du ha för honom? frågte jag — bara
på förvetenhet, för som jag sade, jag hade rent inte
tänkt på att lägga mig till med någon ny hund.

Han sade fem riksdaler.

Men hur vi söpo där och hade oss, så bytte jag mig
till den ene valpen för ett nytt kruthorn, som jag hade
köpt i stan och gett en banko för, och så fick han en
riksdaler emellan. Men riksdalern gick, förstår sig, till
köpeskålen, så Jöns hade inte mer än kruthornet för
valpen.

Så tog jag det lilla kräket, när han var så pass, så
han började kunna äta själv. Och han var röd, med en
vit ring ikring halsen, och rumpan blev så lång och vid
som på en räv. Ja, du minns en gott. Jöns, han behållde
förstår sig, den grannaste och störste valpen. Den var

svart med gula prickar över ögonen och gula fötter.
Men vad tror du! Jo, Jönsa hund blev där ingen glädje
med, det var en riktig påse till hund. Det är inte alltid
godhälligt  att  blanda herrskapshund med bondahund.
Men Krans, det blev hund hele dan. Och för alla de
gånger Jöns svor, för han hade låtit mig få den bäste
valpen.

Innan Krans var årgammal, så sköt jag räv för honom.
Och så roligt det var att se honom driva, han satte den
store vide sopekvasten i vädret ända som en rumpa.
Hihi! Ja, det var jäden till hund!

Ha, ha, ha! Hade inte Krans varit, så hade bestämt
du och jag aldrig blivit svågrar, Kristian. Se, det var
inte fritt, än jag gick likasom litet smått och friade
borta i Tranarp till pigan där, Ebbes Stava, hon som
nu är gift med klockemakaren där uppe i Klavhult.
Det var en stor och duktig däga, och jag tyckte, att hon
kunde justament passa bra till att ha med sig till
Ängstorpet, som jag då skulle ta imot av Fläbben i Boarp.
Och hon tyckte jäden så bra om mig, det såg jag goda
tecken till. Men hon var allt bra påståelig, fast det viste
hon inte i början, och jag lider inte påståeliga
fruntimmer.  Kvinnfolken  ska  rätta   sig  efter karlarna,  eljes
blir det, min liv, ingen glädje med giftet. Ebbe där, han
ville inte mista Stava, för det var rent en dunderpiga
till att slita, hon var mest så god som en dålig karl —
så han tyckte den onde om, att jag gick där. Men han
fick aldrig veta, varken när jag kom eller gick, för Stava
och   drängen   lågo   i häbbaret   och   de  höllo   ihop   och
släppte in mig, om jag så kom mitt i natten — se, jag

hade la som tidast en sup med mig till drängen att
muta'n med.

Men så en gång jag hade tagit Krans med mig dit
om natten, så happade Stava till att trampa honom på
den långa rumpan, så han skrek till. Då kom Ebbe ut
sättande med ett ljus i näven och ställde till ett räligt
väsen och bad mig dra åt helsike med både mig och
min usle hund och låta dem sova där i huset om
nätterna. Jag bad, förstår sig, honom dra minst lika långt
och inte lägga sin näsa i det, som inte angick honom.
Och det var inte långt borta, att det hade blivit stryk
av då.

Stava tyckte, detta var räliga förargeligt. Och hon
blev så rasande på hunden, för hon mente på, det var
han, kräket, som hade ställt till det — så hon sade, att
jag tvunget skulle göra mig av med det leda djuret,
eljes så brydde hon sig inte om mig, sade hon.

—  Nej, min själ, jag gör mig av med Krans, tyckte
jag på mitt vis. Det kan du allt ge dig på.

— Ja, du gör som du vill, sade hon.

—  Ja, då ger jag dig den onde, sade jag,  för jag
blev arg.

Det var för tidigt att vilja ta kommandot, innan vi
voro komna ihop en gång. Hurudan skulle inte den bli,
sen vi väl voro gifta!

Jag gav na jägarn. Och jag har hört, att hon blev
sådan, som jag trodde, med,  för de säga, att
klockemakarekräket får inte rå om så mycket som en
tolvskilling, utan hon skall ha hand om varenda styver där
i huset. Och han får inte så mycket som bju en god
vän, där kommer, på en sup, ja, inte spjärna till en

frusen lort en gång, utan att han skall be henne om lov.
Ha, ha, ha! Nej, det var allt det bästa Krans gjorde,
när han fridde mig för den knispan. — Men de säga,
att de stå sig gott.

Nej, tacka vill jag då den käringen, jag har. Johanna
Petternilla, hon var alltid snäll vid Krans och tyckte
så väl om honom, och därför så tyckte jag väl om henne
med. Och hon vill, som jag vill. Och ha vi det inte
justament så frackt, så ä vi åtminstone sams, och inte
svälta vi ihjäl, så länge jag lever och det finns en häst
att flå.

Ja, den Kransen! Den hade jag litet roligt av! Och
jag tror nästan, jag hade hellre velat låta vår Herre ta
ett av våra barn, än jag ville mist honom, medan han
var i sitt bästa. För sådan jakthund, som han var, det
har då aldrig funnits i hela  Halland — utom gamle
Tromp, får jag la säga. Jag kunde skjuta vad den onde
som helst för honom. Han grävde ut både räv och
gräving, och det var inte värt, de försökte bitas med honom,
för han klippte dem genast. Och haren tog han många
gånger, så jag slapp att öda skott på'n. Och andungar
bet han ihjäl och slängde, jag hade aldrig annat att göra,
än att bara gå efter honom, och plocka upp dem så fort.
Jag kunde till och med ha honom till fågelhund. För
visste jag om, att där låg en orrakull  i  en mosse, så
tog jag bara hunden  i en lina och  så lät jag honom
gå iföre, tills jag kunde se på honom, att han var nära
vid orrarna,  för se, då viskade han så anskrämmeligt
med den stora vida rumpan och var så upp i det så —
då band jag  snoden om livet på mig och lät honom

gå ijämte och så skrämde jag upp orrarna själv och jag
borstade ner många på det viset och åkerhöns med.

Och tro mig — fast det var herrskapshundablod i
honom, så var han ändå så rasande på varenda
herrskapsklädd människa, för det hade jag lärt en. Ja, om
de så hade velat bju honom en sockerbit, så hade han
vist tänderna imot dem ändå — imot både herrar och
proselyter. Men han kunde vänslas med den trasigaste
tiggare, ja, om det så hade varit den värste kältring,
för det hade jag med lärt en.

Ja, jäden i den hunden! — Det var allt knalt för oss
ibland, så vi hade inte justament så mycket varken till
oss själva eller till honom. Men han redade sig gott.
Han var god till att ge sig ut i bygden om nätterna och
grava sig in i husen och äta sig så stinn i svinahoarna
och i kattehoarna i fähusen, så han orkte knappt hem
igen. Och Gud hjälpe den käring, som glömde att stänga
köksdörren väl, när Krans var ute och snodde sig. Jag
minns bara Anne Lena i Persgård. Haha! Hon hade
lagt ett jästabörs bra stycke nötakött i vatten för att
dra ut sältan — det var till pingsten, det skulle fram.
Men så happade hon till att låta köksdörren stå öppen,
medan hon var ute på vedkasten efter litet ris. Och
tror du inte, Krans passte på och var inne och
nappade till sig steken, och så satte han av utav jägarn
neråt markerna. Anne Lena hojade och skrek och sprang
efter, så hon hållde rent på att mista andan. Och
köttstycket var stort och tungt, så Krans hade inte så lätt
vid att komma undan. När de då kommo ner i
Jordbäradalen, så var Anne Lena så nära honom, s'att hon
skulle justament till att hugga tag i den stora vida
rumpan. Men då släppte Krans köttstycket och viste Anne
Lena tänderna och grinade så lett, så hon tackad   sin
himmelske pappa, för hon bara fick vända om hem igen
med hela ben och hela kjortlar.

Och se, det allra bästa var, att han kom
hemdragandes med många goda bitar. Sådant kalla herrarna för
apotera. Och det gjorde han med det därna stora
köttstycket med, så vi smäckte oss med gott salt nötakött
både pingstadarna och flere dar efteråt. Men så lagade
jag allt med, så han fick så gott igen, det förstår sig;
för var gång jag var borta och flådde en häst, så hade
jag alltid Krans med mig och lät honom äta av
hästaskrovet, så länge han nånsin orkte, och sen så tog jag
de bästa bitarna med mig hem till honom. Då skall jag
säga, han smäckte sig. Han var så stinn i många dar,
så han bara låg där och blåste.

Ja, jäden i den Kransen! Jag trängde då inte till att
vara rädd för varken djur eller djävlar, så länge jag
hade honom. Jag kunde vara hur full som helst — inte
var där en kotte, som trodde sig på mig, bara Krans
var med.

En gång så gjorde jag det, jag ankade på — jag
sålde hunden. Men det förstår sig, det skedde också i
hastigheten. Det var så, att jag var inne i stan dan före
julafton och skulle köpa litet färsker fisk hem till
julafisk. Så hade jag, förstår sig, tatt mig några supar. Och
så kom jag till att stå en stund inne i Wennerstens bod
och jag hade Krans med mig. Och då som alltid, när
jag hade fått mig litet i näbbet, så skräppte jag allt
litet med Krans. Och jag gav mig då den onde på, att

det fanns inte likare hund i Halland — det kunde jag
gott göra, för det kunde inte likare finnas.

Då så frågte en av bodbetjänterna där, om jag ville
sälja'n.

—  Nej, det har jag la inte tänkt på, sade jag. Men
det kommer an på kommer an. Vad får jag för honom?
tyckte jag.

—  Nils får väl själv begära.  Den  som har varan,
sätter priset, mente han.

Då tänkte jag för mig själv:

—  Ja, så skall jag, min själ, sätta priset, så du skall
inte fråga mig tidare, tänkte jag och så sade jag: Fem
och tretti riksdaler! — Lukta på det du, knase! tänkte
jag.

Men bodknoddafan hade allt hört talas om hunden
förut, vad han dugde till, så han blev inte blyg.

—  Ja, det ger jag, sade han bara, och då är handeln
uppgjord.

Jag blev, som om de hade torkat mig om näsan med
en våter trasa, för jag ville rent inte sälja hunden för
något pris. — Men det förstår sig, det var allt bra
pengar. Och hade jag sagt mitt ord, så skulle jag stå
vid det med. Rackare är jag, det blir min sak, men vid
mitt ord står jag.

Jaja, jag försökte la ända lirka med honom litet och
grinade och frågte, om det var hans riktiga mening, för
jag trodde, han bara gycklade, sade jag. Men han gav
inte tappt, utan han räknade upp de fem och tretti
riksdalerna och slog i en sup till mig i köpeskål.

Ja, då var det la inte annat att göra än att ta
pengarna och lämna honom hunden. Och de satte band på

honom genast. Men jag trodde rent, att hunden blev
galen, när jag gick och han inte fick följa med. Han
skrek och han hylade, så det kunde höras över halve
stan, så lång han än är. Det gjorde allt likasom ont i
bröstet att höra't. Men vad jäden — han var ju i goda
händer, det gick ingen nöd på en.

Nu så köpte jag rejält hem till julen, det förstår
sig. Fem skålpund av vart slaget och sirap och risgryn
och vetemjöl och snus och kardus och kritpipor och en
hel kanna brännevin och pepparnötter och lergökar till
ungarna, för de skulle bli nöjda med handeln, de med
— för se, de tyckte allt så räliga mycket om Krans,
så inte var det rikligt roligt att komma hem utan honom.

Men det ville inte bli någon riktig julafton därhemma
i stugan — för Krans var borta. Ungarna åto sig la
mätta av den gode maten och pepparnötterna och blåste
sig trötta på lergökarna, men så började de tala om
Krans och då togo de till lipen, för han inte kom och
fick med av det goda de hade. Johanna Petternilla sade
ingenting, hon hade la bättre vett, men när hon
skrapade fiskabenen och jordpäreskinnen av bordet då om
kvällen, så tittade hon snett bortåt hoen i fyrvrån, där
Krans brukte få sin mat, och suckade. Jag låddes inte
om så mycket, som att det hade funnits någon Krans
till, fast jag nekar visst inte för, att jag tänkte på
uslingen hela tiden — hur han, nu kan ske stod där i ett
uthus och knappt fick sig ett fat mjölk och bröd, medan
vi suto härhemma i varma stugan och smäckte oss på
hans bekostnad. Och tänk, vad han skulle längta sen!
Tobaken   smakte  ända beskt  i  kritpipan,   fast det  var

rejält Svarta ankaret, och göken smakte inte, som han
skulle, den heller.

Så lade vi oss tidigt, för det var rent inte roligt att
sitta uppe. Och ungarna somnade, förstår sig, fort, och
det stod inte heller länge om, innan Johanna Petternilla
snork. Men det var lögn, jag kunde få en blund i mina
ögon, jag bara  låg där och tänkte och tänkte på den
rälige Kransen.   "Jag ger  den onde Kransen",  tyckte
jag.  "Det, som är gjort, är gjort." Men skam i den,
som kunde somna  ändå.

När det så led fram imot klockan tolv på natten,
så var det ändå, som om det hade velat börja dra litet
i ögonlocken, och jag vände ryggen till Johanna
Petternilla och tänkte: "Nu blir det la sömn av ändå."

Men rätt i detsamma så väckte jag till vid ett sådant
räligt skrik och hylande nerifrån ån. — För det var på
den tiden jag bodde i Kråkestugan här nere vid Storaå,
som detta hände. — Jag kände genast igen lätet. Det
var Krans, som var i ån. Då hade han slitit, kräket,
och gett sig av hem. Ån kraade — det var is vid bägge
sidorna, men i mitten gick hon öppen och var full med
isakra. Jag upp och i knäppebyxorna och fick träskorna
på och så ut och i några skutt ner till ån. Jag sköt min
lilla drageka framför mig ut på isen. Krans var där
ute. Jag hörde, hur han plaskade. Jag frågte den onde
efter både liv och hälsa, bara jag kunde få fatt i
hundakräket.

— Håll dig uppe, Krans! Jag kommer! ropte jag till
honom. Och då gnällde han till, så gott han orkte.

När jag kom ut imot isakanten, så kunde jag skymta
Krans, där han låg och pulsade och inte kunde komma
nånstädes. Huvudet var ibland nerinunder vattnet och
ibland över. Jag satte mig i ekan och åkte ut i rännan
och snart så hade jag honom i pälsen och drog upp
en i ekan. Jag hade la undrat på, hur det kom sig, att
han inte kunde reda sig själv — för alla de gånger han
hade summit över ån, när hon var likaså krånglig som
nu! — men nu så behövde jag inte undra längre. Han
hade slitit, uslingen, och släpat hele den grove
järnlänken med sig, och det var den, som hållde på att dra ner
honom, när han kom ut i vattnet. Där var inte mycket
liv i honom, men han viskade ändå med den långa, våta
rumpan och strök sig inpå mig.

Men nu så skulle vi i land. Krans var la inte så svår
att bärga, för den tog jag bara i nacken och slängde
upp på isen. Men själv fick jag hålla på i nära en kvart,
innan jag var kropp till att komma upp i land. Jag fick
slå sönder isen undan för undan, innan han blev så
stark, så han kunde bära mig. Jag kan aldrig begripa,
hur jag kom så lätt ut, men se, det gick i hastigheten, det.

Nu blev där en glädje i stugan. Johanna Petternilla
hoppade ur sängen så lätt som en fisk och tände och satte
på kitteln, så jag fick en gök att värma upp mig med,
för jag var rent valen, En kan la tänka — sitta i bara
skjortan och knäppebyxor och kippeträskor i en hel
kvart ute på ån vid julatid. Ungarna vaknade med och
måtte upp och klappa om Krans. Och vi torkade honom
och värmde honom där vid spisen, och ungarna skulle
ha i honom så många pepparnötter, de hade igen. Nu
först var det riktig jul, sen vi hade fått hem denne våte,
rälige Kransen, och det kom inte en blund i våra ögon
på  he1a ottan.
Ja,  det  var det.  Men  bodbetjänten, han  fick  aldrig
se ett hår av Krans mer. För det gav jag mig då jäden
på, att hända vad hända ville, inte skulle hunden med
min vilje, komma ifrån mig en gång till, annat än som
lik. På tredjedagen så skickade jag Johanna Petternilla
in till stan med de tjugu riksdalerna, som jag hade igen
av syndapengarna. Och hon fick tala om alltihop, hur
det hade gått till då om natten, och så grät hon la med
en pasma, för se, det ha kvinnfolken inte just så svårt
vid, och så bad hon bodbetjänten så väl, att han skulle
ta igen desse pengarna, hon hade med sig, och få de
andre sen, eftersom vi kunde förtjäna litet — när
bären blevo mogna, tyckte hon,  för både hon själv och
ungarna voro inte dumma i bäramarken. Ja, han tyckte
la inte mycket om detta härna, så han inte gjorde, för
han ville gärna haft hunden att jaga med, när han var
ledig om söndarna och kan ske hade han tänkt att
förtjäna på honom med — fast det tror jag inte mycket
på, för nog jägarn fick han själv betala'n rejält alltid.
— Men se, de femton riksdalerna, dem fick han allt
vänta på och väntar la än, om han är så dum, vill säga;
för bärapengarna hade mor allt andra hål för, och vad
jag har kunnat flå och klå ihop har jag nog vetat, var
jag har skolat göra av, utan till att häva't i Falkenbergs
bodbetjänter.

Ja, Krans följde många liv till döden sen med. Men
så till slut så blev han gammal och skrabbig, han som
vi alla ska bli. Först så började han att höra dåligt
och snart så hörde han knappt, hur högt vi än ropte på
honom. Så tog han till att vilja äta sig med och han
hade en sådan, klåda, så han kunde sitta långa
stunderna och bara skrubba sig imot fyren och imot
sängkanten där inne i stugan — tills röde bloden rann. Och
hur god mat han än fick, så blev han skrindare och
skrindare ändå. Det var bara den långa vida rumpan,
som hållde sig grann alltjämt, fast inte bar han henne
så högt nu som förr.

Johanna Petternilla bad mig gång på gång, att jag
skulle ge honom nådaskottet, för nu var han inte längre
till någon glädje varken för oss eller för sig själv. Men
jag kunde inte. Ibland så tyckte jag la, jag gjorde både
honom och mig en tjänst, om jag lät det bli av. Men
när jag då hade laddat bössan och skulle ha honom med
mig ut i marken — ja, då var det rent, som om jag
själv skulle gått till stupestocken. För när jag lockade
på honom, och han då kom och tittade på mig så troget
och viskade med den långa vida rumpan, så — gick jag
och hängde upp bössan igen.

Men Johanna Petternilla blev allt kedare och kedare
av en, ju längre det led. Han låg nu ständigt i vägen
och han var så styvbent och dålig, så han skrek, när
han bara skulle resa sig upp. Så fick han en hinna på
det ena ögat, så han blev blind på det, och han såg la
inte så värst bra med det andra heller, Johanna
Petternilla nästan trätte på mig, för jag kunde ha hjärta
till att se honom pinas så och inte ville förbarma mig
över'n. Men det var lögn, jag kunde ändå.

Jaja, då så började la Johanna Petternilla grunda
på, att det var bäst, hon tog och gjorde av med honom,
utan att jag visste om det. Och så en dag, medan jag var
borta i Västerby och drog skinnet av en häst, så passte
hon på och fick tag i den gamle socknapojken Tjohej
och gav den sjanen en sup, för han skulle hjälpa henne
med att ta död på hunden.  Och  så  funderade de ut
det så, att de skulle ta ett rep och hänga kräket i ett
träd  uppe  i  björkebacken  där  ovanför  Kråkestugan.
Ja,  käringen  tog  repet  och  gjorde  en  rännesnara på
det, och Tjohej  fick hunden i  famnen, och så ledade
de av dit upp i björket. Hunden gnall hele vägen och
försökte rycka sig lös. Det var ända, som om han hade
förstått deras mening.

När de kommo fram, så fäste Johanna Petternilla
repet om en bra gren uppe i en björk där och så trädde
de huvudet på hunden i snaran och drogo till, och
Tjohej släppte honom. Men de tyckte, det var så hemskt,
bägge två, så de vände genast ryggen till och skynte
sig hem. De orkte rent inte se på, hur han rycktes med
döden. Johanna Petternilla kände sig ända mörkrädd
mitt på ljuse dan.

Så var det la slut med gamle Krans då, mente de.
Och Johanna Petternilla hade på kitteln och gav Tjohej
en rejäl gök — det skulle vara så gott som, liköl.

Så fram på eftermiddan kom jag hem, och då talte,
förstår sig, Johanna Petternilla om detta härna, hur hon
hade ställt till det med Krans. Jag tyckte allt, det var
lett, att han skulle behöva bli hängder, den gamle
hederlige Kransen, och jag ankade på, att jag inte kunde gett
en ett ärligt skott, för det hade han då förtjänt och
inte att bli hängd som en annan missdådare. Men nu
var det gjort, och gjord gärning har ingen vändning.
Och bra var det, att det var slut med detta leda
bekymret och pratet i huset.

Men jäden i det! — När jag kommer och skall gå
ut — jag tänkte ändå att gå upp i björkedungen och
ta  hem  repet och gräva ner aset — så låg Krans i
förstun. Och han kröp genast imot mig och gnall och
viskade med den stora långa rumpan. Jag höll ända på
att sätta mig i häpenheten. Spökade hunden, eller vad
jäden var detta!? — Nej bevars, det var allt den gamle
Kransen och rent inte något spöke. Han slickade mig
på näven, uslingen. De hade, förstår sig, slagit så
dåliga knutar på repet, så hunden hade ryckt sig lös. Och
så klok var han, oleken,  så han hade hållit sig ifrån
husen, tills han kunde förstå, att jag var kommen hem.

Jag ryckte upp stugedörren:

—  Kom ut, Johanna  Petternilla, så skall du få se
på nånting! ropte jag in i stugan.

Johanna Petternilla tog ett par steg tillbaka och blev
vit i synen som en lärftsduk, när hon fick se Krans
livslevande där i förstun.

—  Jaja, sa jag, så är det! Vad kvinnfolk och stollar
göra, det blir då aldrig nån rellion med, sa jag. Nu skall
jag själv ta hand om en — men hängd skall han slippa
att bli mer.

Så tog jag och laddade min bössa. Jag hade ett
sådant där gammalt stort kronegevär på den tiden, som
det gick en hel näve med krut och hagel i. Men så vill
jag också lova med, att där skottet tog, där tog det till
gagns. Det laddade jag. — Men när jag så kom ut i
förstun och skulle ta hunden med mig, så glodde han
så stort på mig med sitt ena öga — han riktigt ville
säga: "Tänker du nu med göra mig illa?" För han såg
gott på mig, att det inte var frågan om att ge sig ut
på jakt. Och så viskade han imot mig med den stora
långa rumpan. Och gu — om jag var kropp till att göra,
vad jag tänkte, nu heller, utan jag gick in och hängde
upp  bössan  igen   för   femtielfte  gången.

Men så tänkte jag, det får ändå bli ett slut på detta
härna,   för  eljes   grinar   käringen  mig  mitt   i ansiktet
och sticker mig i  näsan med, att jag inte är så pass
karl som hon en gång, för se, hon hade la ändå bjut till
att göra slut på kräket,  fast det inte gick. — Då så
hitte jag på det. Han skall ha sig en god måltid, innan
han skils ifrån detta världsliga, tänkte jag, och i den
så ger jag honom litet vitt. När så det börjar att göra
verkan, då  fredar jag ju bara mitt samvete, om jag
ger honom ett skott och gör slut på plågorna, för han
dör ju i alla fulla fall. — Ja, då visste jag, att gröt och
mjölk var det bästa han fick, för han hade dåliga
tänder med på gamla dar. Och så gick jag ut i köket till
Johanna Petternilla och hade henne till att sätta på
grytan och koka litet god gröt, som hon med gjorde. Så tog
jag fram litet vitt, som jag hade inne i klockefodralet,
för att inte ungarna skulle kunna hitta't, och gnodde
sönder en bit så pass som en ärta på fyrstenen. Och
när då Johanna Petternilla hade gröten färdig och vi
hade svalat en duktig klick, så blante jag i flugekrutet
och slog mjölk på och gick sen ut och satte skålen för
Krans. Och han, kräket, viskade med den stora långa
rumpan och slickade sig om munnen och grinade så
gott så. Och så slök han det därna goda på en gång.
Men jag gick in och ville rent inte se på en, hur han
vänslades imot mig.

Johanna Petternilla  fick gå ut titt  och tätt och se
efter, hur det var med honom. — Tvi, jag glömmer
aldrig i tiden, vad jag tyckte, det var hant! Jag var
ju en riktig led Judas imot honom. Komma och fägna
honom och så ge honom förgift. Om han bara snart
ville börja visa, att han mådde illa, önskte jag. Men
Johanna Petternilla hade nu varit i dörren och tittat
minst för femte gången och hon sade nu som förut:
"Han bara sover." Men så den sjätte gången då tyckte
hon: "Nu misslikas han. Tvi!"

Då rev jag bössan av väggen och så ut i förstun.
Jag fick uslingen i nacken och bar honom i en fart ut
i kålhagen. Så spände jag hanen, och tog gott sikte och
lade honom mitt i planeten, s'att —. Jag vände mig om,
jag tålde inte se på'n, Men så var jag la ändå tvungen
att titta efter, att han var riktigt död. Då så gjorde han
ett par viskanden med den stora långa rumpan. Det var,
likasom han hade velat visa, att han inte var ond på
mig, utan tacksam både för gammalt och för det jag
nu hade velat göra honom den sista tjänsten.

Sen fick jag mig en spade och grävde ner honom
i ett hörn där i hagen. Och där ligger än den dag i dag
är en sten över graven, som är så stor, så inte rubba
de honom i onödan.

Ja, det var Krans, det. Och nu så undrar du la inte
på, Kristian, att jag inte bryr mig om att skaffa mig
någon ny hund. Och inte gör jag det heller, innan jag
är så gammal, så jag kan ge mig jägarn på, att han
lever mig ut. — — — Hm! Nu gå vi in och lägga oss.
Det var räligt vad vi ha sutit här länge!

— Jaa, tyckte Skorva-Kristian och lyfte på sig ett
tag. — Det är allt bra underligt, vad det kan vara olika
med de hundarna. Jag tycker, att jag har inte haft så
dumma hundar jag heller. Och varför skulle mina
hundar behöva vara dummare än andras! Men aldrig har
jag gjort mig några onödiga bekymmer, när vi inte ha
velat ha dem längre. För, som jag säger, denne härne,
det är den  femte Väktern,  vi ha,  sen jag och  Neta
Karolina kommo ihop. Och hon har sörjt för alla hina
fyra så bra så. Bara, som jag säger, bara en repstump
med en  sten  om  halsen, och  så  stå  de  där nere på
åbottnen och lerra med rumpan för strömmen. Det har
aldrig varit nån ynk med det.  Och när denne härne
lille kurren blir färdig, så går det la honom rent på
samma vis. — Kom nu Väkter! sade han och stötte till
hunden, som låg där ringslagen vid hans fötter.

— Hm, hm! tyckte Rackare-Nils och lade in dubbel
mullbänk.

Och så gingo de bägge svågrarna in i fårskjulet och
lågo där snart i godan ro, allt medan Väkter V höll
vakt utanför, att ingen kom och "nosade på tampen".



HALTA STINA.

—  Mamma,   I  kunnen  gärna  tala  om Halta Stina
för oss nu, medan vi sitta här i mörkningen, sade
skräddarens Tilda, i det hon sköt rocken ut ifrån sig och
skakade stövet av ullförklädet.

— Ja, kära, gören det! instämde Celia i Hagen, som
var ditkommen på eftermiddagen med en spann mjölk
till mostern.

—  Ja, jag får la det då, eftersom du har kommit
hit till oss med den rara mjölken, Celia, sade mor Nilla
och snurrade på med spinnrocken lika duktigt som förut.
Fast eljes så blir jag alltid så underlig till sinnes, bara
jag tänker på Halta Stina. Ja, Jesses! — Hon hade ett
sådant glatt lag och var så god, så — ja! Jag har aldrig
kunnat riktigt begripa, varför vår Herre skall låta de
goda gå igenom så många bedrövelser och svårigheter
här på jorden. Det är för att pröva dem, det vet jag;
men jag tycker ändå, att det är bra hårt. — Men i
skullen sett Halta Stina på den tiden, hon var ung och glad,
när hon stod på ett ben där inne i Hagastugan och slog
gapen i vädret och grinade, så tårarna trillade som stora
ärter nerför käkarna. Hon kunde grina åt det minsta
ord. Och när hon grinade, så voro alla andra tvungna
till att grina  med,  det  stod inte till att låta bli. Och
Jesses,  så god hon var! Ja, hon kunde gett bort sitt
sista lintyg. — Ja, det är inte för mycket sagt.

Mor Nilla slutade upp med spinnandet och drog sin
gamle halmflätade stol närmare flickorna, som sutto
framme på sidobänken.

— Se, Halta Stina var halt ifrån barndomen. Hon
blev fördärvad, innan hon kunde gå. För hon hade en
bror, som hette Kristoffer, och han skulle se till henne,
medan husens folk voro ute i skörden, och då lät han
ungakräket ramla ner ifrån bordet. Och då knäckte hon
sin vänstra höft och fick värk, så benet på den sidan
växte krokigt och blev ett helt kvarter stacketare än
det andra.

Men det var hon van vid ifrån begynnelsen, så det gav
hon sig aldrig för. Värre var la det, att Kristoffer drev
både henne och den gamle faren ifrån deras hem.
Kristoffer fick, förstår sig, överta den lille gårdsparten
i Kockagård — för de voro bara de bägge syskonen,
och moren dog tidigt — så han var bara nätt och jämnt
myndig när han blev egen bonde. Det var en led karl,
Kristoffer. Men hur han vreds med det och hur han
snålade och blåslet Stinekräket och gubben, så måste
han ända snart lämna hemmanet ifrån sig för gäld.
Jaja, han redade sig nog i alla fall, för han fick lite
pengar över, när han hade sålt torvan, och så gifte han
sig in på ett förmöget ställe. Men gubbasjåten hade
inte tänkt på att ta något undantag, så han och Stina
fingo inte stanna i husen en gång, utan de måtte skaffa
sig tak över huvudet, hur de bäst kunde. Nånå,
Kristoffer hade allt varit så illa tvungen till att hjälpa dem
litet, men då skulle de då först ha processat med honom,
och det ville inte gamle Sören i Kockagård för sitt liv
och inte Stina heller. Det skulle varit en förskräckligt
stor skam, tyckte de. Då ledo de hellre vad som helst.

Ja, så hade, som Gud gav till lycka, Stina litet igen
av sitt morsarv, ett hundra daler, eller vad det kunde
vara, och för dem köpte hon en gammal, förfallen stuga
uppe i Kröplinge kyrkeby. Och så tog hon sina grejer
och sin gamle far med sig och flytte dit. Och hur hon
strävade och vurnades med det, så födde hon både sig
och gubben.

Men den gamle var så ked av det, för sonen bar
sig så lett åt, så han blev konstig och till slut blev han
ända galen. Men Stina passade honom hela tiden så väl,
så väl, ja, rent som ett litet barn, och aldrig lät hon
binda honom, fast det var många, som ville det, när
han var som galnast.

Vad det led, så dog änteligen gamle Sören ifrån sitt
elände, och då blev det lättare för Halta Stina att leva.

Nu så stod det inte länge om, innan Halta Stinas var
det roligaste stället i hele Kröplinge by. Ungdomen kom
dit mest varenda kväll och Kalle Speleman med, och där
dansades och där gjordes lekar och där var ett sådant
liv så. Och Halta Stina gapade och grinade, så det skräll
i bråten, fast hon aldrig kunde ta ett enda dansesteg.
Men hon hade roligt, när andra hade roligt.

Vid den tiden skulle de till att bygga om Kröplinge
kyrka. Då funderade Halta Stina på, att det skulle kan
ske löna sig bra, om hon kunde hålla en liten handel
och sälja kaffe och varför inte litet brännevin med till
byggefolket. Det värsta var bara det — hon hade
ingenting att börja med.

Men så en dag kom snickaren Anders Langlätt, som
de kallte honom, för han var så lång och skranglig, dit.
Det  var  en  sådan   där   sjane,  Anders,   som   gick  och
grävde borta i kullarna efter medel; han stirrade med
ögonen och grinade i vädret ända som en hängder hund.
Han och Halta Stina voro goda vänner sen gammalt.
Han hade fått många koppar kaffe hos henne. Och nu
så skulle hon, förstår sig, snacka om för honom, vad
hon hade gått och tänkt på. Jahaa, det tyckte Anders
Langlätt var inte så galet påhittat, det kunde allt bli
bra, det. Men han hade inga pengar, han heller, så han
kunde inte hjälpa henne.

Ja, det var nu, som det var, med det. Men Halta
Stina satte på kitteln och så var hon inne hos
skräddarens näst intill och lånte vafflejärnet och bakte våfflor
till Anders Langlätt. Och hur de nu suto där och drucko
kaffe och doppade våfflor och funderade och pratade,
så blevo de sams om, att de skulle ta och slå sig ihop
om denne härne handeln. Hjälptes de åt bägge, så skulle
det bestämt gå bra. Och så gjorde de upp och räknade
ut allting — och det blev så bra, så bra, så det kunde
aldrig bättre bli.

Nu tog Anders Langlätt och sålde en gammal,
bakstant ekekista, som Stina hade, och så en liten
sjöskumspipa, som han själv hade. Sen gick han bort till Petter
i Liden och köpte en häst. Den skulle, förstår sig, kosta
fem och sjutti riksdaler, men Anders hade bara de tjugu,
som han hade fått för kistan och pipan, att lämna som
handpengar, de andra pengarna skulle han betala efter
kyrkebygget. Då skulle det minsann inte bli ont om
styvern för Anders Langlätt — han tänkte att tjäna
pengar  både  som  snickare  och  som  handlare  och så
skulle han göra körslor med hästen. Och se, skulle han
och Halta Stina ha handel, så voro de då rent tvungna
till att ha sig häst,  för eljes blev det för dyrt att få
hem, vad de skulle ha ifrån staden. Ja, Anders talte så
väl för sig, så han fick borga en gammal pinnavagn och
en sele med av lidagubben. För gamle Petter tänkte la
som så, att i värsta fall så kunde han passa på och ta
igen både det ena och det andra — Anders Langlätt
var nog ett stort fä, men han hade inte ord för att vara
oärlig.

Så körde Halta Stina och Anders Langlätt till
Falkenbergs stad och borgade både kaffe och socker och
tobak och snus och brännevin och kaffekoppar och glas
och mycket annat. De fingo allt, vad de nånsin ville ha,
för Anders Langlätt, han gick i borgen. Det var la inte
farligt att betro en sådan karl, som ägde både häst och
vagn, mente handlaren där inne i staden.

När de nu kommo hem, så vred Anders ihop en liten
disk inne i stugan, och så började Halta Stina sin
handel. Och där blev handel med besked. Alla människor
ville handla med henne, för hon var så god av sig, hon
bjudde så många som kommo på både kaffe och
brännevin, och så vägde hon så rejält så. Och ville det sig
riktigt väl, så kunde en happa till att hitta en tolvskilling
i struten, när hon lämnade ut en fjärndel kaffebönor,
som kostade åtta skilling. För se, hon hade ingen
bestämd pengalåda. Hon hade så brått, så hon visste la
knappt, vad hon gjorde, när hon stod där ensam och
skulle sköta denne handeln. Anders Langlätt kunde inte
jämt vara tillstädes, han skulle snickra litet med
därborta vid kyrkan. Och mycken handel gick till på det
viset, att hon bytte sig till havrekappar, som
torpare-käringarna drogo ut ur husen — för Anders Langlätts
häst, han skulle ha gott, han fick då inte svälta. Men
Anders fick titt och tätt lämna bygget och följa med
till staden efter nya varor och gå i borgen, Något
betalte de la av på sin gamla skuld, men pengarna ville
aldrig räcka till, kan la veta. Och när de så blevo
skyldiga för mycket på ett handelsställe, så skämdes de för
att komma dit mer, utan då kommersade de på ett annat.
Det skulle alltid gå ihop till sista byte och bli över, mente
de;  för de hade ju räknat ut, att de skulle vinna på
vartenda grand, som de sålde. Inte skulle någon komma
att lida på dem inte.

Under tiden hade Anders Langlätt skaffat sig nya
klädeskläder och en ny sjöskumspipa, för han ville la
se ut som en karl nu, sen han hade blivit handelsman.
— Och så köpte Halta Stina en ko, som skulle kosta
fem och tretti riksdaler, utav sin bror Kristoffer. De
hade nu blivit goda vänner igen, och hon betalte kon
så när som på fem riksdaler. Och så satte hon henne
till fodring i Larsgård. Se, hon ville ha grädden
oköpandes, Stina, för nu hade hon börjat hålla kaffe med
och gökar  för  byggefolket,  och  det gick  så  mycken
grädde åt så. Där var ett sådant gökande där i stugan,
så det osade gökar långt ut på vägen. Och Halta Stina
var aldrig svår att komma till lags med, vem som ville
så fick han borga hos henne. Hon bara tecknade sig
till minnes. Inte kunde hon skriva, men hon visste råd
ända, för hon gjorde ett streck i sidåsen för var kopp
kaffe eller sup och två för en gök. Men det gick la inte
så bra i längden, det där, för rätt som det var, så hade
hon glömt, vems de eller de streckarna voro. Och folk
ville till och med säga, att ibland, när hon var ute ur
stugan, så passade en del räliusar på och ströko ut sina
streck. Anders Langlätt han söp, förstår sig, utan
räkning; men han gjorde det med besked, så han måtte
ligga därhemma i stugan och sova av sig det ena ruset
efter det andra. Och på det viset blev det la klent med
snickareförtjänsten. Och ibland så hände det, att han
söp sig full, när han var med i staden, och så körde
han löpse på hemvägen. Och sista gången hästen
löpsade, så sprack kaffesäcken, de hade därbak i vagnen,
så att de sådde kaffebönor emellan Rönnarpsmölla och
Klangen, en halver fjärdingsväg. Där välte vagnen vid
Klanga lerhåla, och Halta Stina stötte sitt goda ben,
så hon kunde inte stå för sig själv. Jaja, det hade la
fått bli därvid, värre var det, att Anders Langlätts häst
blev fördärvad — han reste sig aldrig mer.

Detta kom ut i bygden. Och nu började Falkenbergs
handlare sätta åt Halta Stina och Anders och ville ha
pengar av dem. Och Kristoffer, han kom och ville ha
den femman, som stod igen på koköpet. Och när han
inte kunde få den, så gick han och tog kon därframme
i Larsgàrd och ledde av med henne.

Då grät Halta Stina. Nu gick det rent till
undergång. Men Anders Langlätt var så arg, så han hoppade
och svor, och tyckte, att Stina skulle sätta Kristoffer
på fästningen för självpantning.

Men det ville inte Halta Stina på något sätt eller vis.

—  Det är la min bror ändå, sade hon och snyftade.

—  Ja, om han så vore din bror tio gånger, så är han
en fähund ändå, tyckte Anders Langlätt. Och det säger
jag dig, stämmer du honom inte, så bryr jag mig aldrig
om dig mer.

Halta Stina blev rent ifrån sig. Vad skulle hon ta sig
till? Inte ville hon  mista sin  Anders  mitt uppe i all
denna bedrövelsen. Men aldrig kunde hon sätta sin egen
bror på fästningen, Nej, då ville hon hellre dö, än ha
något sådant på sitt samvete. Hon grät och bad, hon
föll på sina bara knän för Anders Langlätt. Men han
var hård som en sten. Och när hon inte ville stämma
Kristoffer, så gick han  sin väg och smällde i dörren
efter sig. Och så gick han ur stuga och i stuga och
jämrade sig och svor, för Halta Stina hade gjort honom
utfattig och bedragit honom så räligt. Fast det brydde
la folk sig inte mycket om, de visste gott, att Anders
Langlätt aldrig hade haft någon rikedom att mista. Och
så visste de med, att så länge Halta Stina hade ägt
nånting, så länge hade Anders Langlätt mått rent som
en bock i ett kålland.

Nu blev Halta Stina så illa sjuk så. Ja, hon trodde
rent, att hon skulle dö, när Anders hade gått ifrån
henne.

Men om kvällen så kom ungdomen och skulle titta
till henne, först en och så en till och så undan för
undan, tills hele byns ungdom var samlad där i stugan,
och Kalle Speleman var med. Och de kunde inte hålla
sig allvarsamma länge, dessa unga människorna. Innan
någon visste ordet av, så var där spel och dans och lust.

Halta Stina låg allvarsam i det längsta och tittade
på detta galna livet. Men rätt som det var, så kunde
hon inte bli  stilla i sängen längre, utan hon upp och
satte på kitteln och så höll hon krog hele kvällen i ända
och gapade och grinade, så gott hon orkte. Hon hade
inte gott vid att vara tungsint, Halta Stina. Men
Anders Langlätt kunde hon inte glömma. Hon trodde,
förstår sig, att hon skulle fått honom. Men bäst var det
för henne, att hon slapp den heren, för Anders
Langlätt var en sjane.

Falkenbergsboarna hållde nu ett faseligt räj med
Halta Stina — men där ingenting finns att ta, där har
kejsaren förlorat sin rätt. Anders Langlätt gömde sig
undan, så den fingo de inte tag i på länge. Och när de
änteligen fingo rätt på heren och ville ha pengar av en,
så började han prata vitt och brett om, att han skulle
betala hur mycket som helst, sen han bara hade fått tag
i den skatten, som han hållde på och gravde efter. Och
då läto de honom gå, för de trodde, kan veta, att
karlen hade mist förståndet. Och Petter på Liden, han
var hos Stina och svor och levde rackare, han med, för
Anders Langlätt hade lurat honom på hästen — vagnen
och selen tog han igen, fast de voro rent utslitna.

Men när de så inte kunde göra nånting annat vid
Halta Stina, så ställde de länsmannen på henne, för hon
hade sålt brännevin. Och det blev lett. För han satte
in henne på fjorton dagars vatten och bröd. Det blev
slutet på både handeln och kroghållningen.

När Halta Stina kom ut ifrån fästningen, så var hon
både ked av livet och skammande. Men så började hon
då med spinne och binde igen, och sen hon bara fick
nånting att göra, så kände hon sig genast litet hörkare.
Det värsta var ändå det, att hon fick sitta där så
ensam i sin stuga. Byungdomen hade vänt sig ifrån henne,
och hon hörde till och med i smyg, att de talte illa om
henne, nu sen hon hade sutit på fästningen. Då grät
hon. Det hade hon inte förtjänt. Hon hade tänkt mer
på deras nöje än på sitt eget och ingenting hade hon
tjänt på dem. Det kunde la var och en se — fattig och
eländig och utskämd, som hon satt där. Så skaffade hon
sig ett par hönor och en katt, för hon ändå skulle ha
någon att måna om.  Men hon,  som, hade haft det så
bra förut — nu hade hon knappt så pass, så hon- kunde
föda dessa tre små liven. Och grannarna, som hon hade
varit så spandersam imot, så länge som hon hade
nånting, de skällde som bandhundar, för hönekräken togo
några fattiga korn i deras åkrar. Men de fingo skälla
— Stina hade inte hjärta till att göra sig av med sina
små pyttor. Katten tuggade hon bröd till, när hon åt,
och sovlet tog han sig själv, för där var alltid så fullt
med gråsparvar i de store stickelbärsbuskarna i lyckan,
och så var han då rent omöjelig till att hoppa fatt
hungerborrar, när de svärmade ute på Kröplinge hage. Och
det hade Stina så roligt av att se på, ja, hon grinade
åt den katten, så tårarna runno lika stora och klara som
nånsin förut.

Så fram på efterhösten kom en av Halta Stinas
läsekamrater, Bussa-Lena, hem ifrån Dannemark, sjuk och
usel och med ett litet barn vid bröstet. Hon hade tjänt
där inne i hela fem år. Men så kom olyckan Över henne.
Hon blev narrad av en dansk. Och när hon så hade
fått sitt barn, så blev hon körder ur landet rent som
en missdådare. Det enda hon nu hade för fem års
trogen tjänst och ärligt arbete, det var det stackars lilla
ungakräket, som låg i trasor och skrek vid hennes bröst.
Inga släktingar ägde hon att hylla sig till, och ingen
oskyld ville ha henne i sitt hus. Socknen skulle, förstår
sig, hjälpa henne, men det blev inte den förste dagen
och inte den andre heller, och hon var så usel, så hon
kunde knappt släpa sig fram emellan stugorna. Så kom
hon då till Halta Stina. Och det var den första
människa, som blev glad, när hon fick se henne. Här fick
hon bli, det var ingen frågen om det. Inte skulle de
vara sämre vänner, för Lena hade råkat i olycka, det
hade Stina med — hon hade sutit på fästningen! Stina
tog genast hand om barnet, som var en liten däga och
hette Lisebet. Hon gjorde suddar till det och kokte
välling och smackade och mackyrade imot ungakräket, så
det kunde ända grina munnen ur led och det spritade
med fingrarna imot Stina och gol — och Stina hade
då aldrig känt sig så glad åt nånting, som åt denna
lilla Lisebettan.

Men Lena låg där så sjuk och blek i sängen och allt
sämre och sämre blev hon. Stina hade ingen sjukmat
att ge henne. Då tog hon och slaktade den ena hönan,
så hårt det  än kändes,  och kokte  soppa på till  den
sjuka. Men Lena hade döden i kroppen, och för döden
hjälper varken hönsasoppa eller något annat, hur gott
det än må vara. På fjärde dagen om morgonen var det
slut med Lena.

Socknen skulle, förstår sig, bekosta begravningen.
Men hade inte Halta Stina varit, så hade la den inte
blivit för rar. Men hon gjorde allt, vad hon nånsin
kunde, för att Lena skulle komma på hederligt vis i
jorden. Hon släppte till sitt bästa lakan till jordalakan
och hon band en krans av krösenaris till att lägga på
kistan och hon repade eneris och strödde både
därhemmavid och vid graven. Och hon lagade, så det blev
litet fägnad med till liklaget, både ost och bröd och
brännevin, Så det var ingenting att dattla vid den
begravningen.

Nu behövde inte Halta Stina ängsla sig för, att hon
var ensam längre. Lilla Lisebet var snäll, det vore synd
att säga annat, men sin jämna passning ville hon ha,
eljes skrek hon. Och Gud bevare en väl — höra henne
skrika, det kunde då Halta Stina inte för sin död. Då
fick det hellre gå med allting annat, hur det ville. För
var dag blev hon allt kärare och kärare i den lilla. Det
kändes rent, som om det hade varit hennes eget barn,
nu sen modern var död. Vår Herre hade ju riktigt lagt
det lilla kräket i  hennes armar.  Och han skulle nog
sörja för både henne och barnet. Fast eljes såg det nog
mörkt ut, hon fick aldrig tid till att förtjäna nånting
med sina händer, utom den lilla stunden, som Lisebet
sov, och då måtte hon ända sitta och vagga, för inte
nändes hon att låta Lisebettan sova ovaggad. Och så
skulle hon ständigt ha vällingapannan i ordning,  för
det första Lisebet luckte upp sina ögon, så var det till
att mätta henne med välling, den lille magen skulle
ständigt stå som en trumma. — Fram vad det led, så fick
hon då fattighjälp av socknen för dägans räkning. Fast
den förslog la inte långt för se, Halta Stina ville ha
dägungen så fin så, hon kunde aldrig kluta ut henne
grant nog.

Men hur det var, så hasade tiden av. Och en hörde
aldrig,      att det gick någon nöd på dem där i Hagahyttan.
Men så stucko la också gårdbomorerna till Stina mer
än en godbit, för hon hjälpte dem med litet smått, med
bötning och sådant. Och fram vad det led, så togo alla
sig för att vara goda mot henne, för de tyckte allt,
det var snällt, att hon var så ömsint imot den lilla
far- och morlösa. Likasom hon skulle kunnat vara annat!
Jesses, hon var då så kär i denne ungen, så hon talte
aldrig om nånting annat än Lisebet och Lisebet.

Så växte den lilla Lisebet upp. Och Halta Stina gav
sig ingen levande ro, innan hon hade fått lärt denna
dägan allt, vad hon kunde få lära. Hon hade henne i
skolan, ifrån det hon var nävastor, och hon hade henne
hos den gamla prästamamsellen, här bodde, för att lära
sig virka och sy och brodera. Och det lilla dägekrypet
var så villig och snäll och grann, så det var en lust
att se henne.

När så Lisebet hade läst  sig  fram,  så ville Halta
Stina ha henne ut i tjänst. Visst kostade det på alltid
att lämna barnet ifrån sig, men det gick inte an att
låta henne sitta därhemma i stugan och titta på
väggarna. Ut till folk skulle hon, fast inte till bönder, för
det blev la både för grovt och för strängt. Och därför
gick Halta Stina fram till prästafrun och bad henne
skaffa Lisebet råd. Ja, prästafrun, hon tyckte väl om
dägan, så hon tog och skrev till sin  dotter, som var
gift med en rik handlare nere i Hälsingborg, och frågte,
om inte hon ville ta imot Lisebet. Jo bevars, det ville
handlarefrun, för hon behövde justament en barnpiga,
så att Lisebet var välkommen dit ju förr dess hellre.
Men nu blev Halta Stina ångerköpt. Det var så
faseligt långt dit ner till Hälsingborg, hela tolv milen, så
hon kunde aldrig tänka på att få träffa sin Lisebet någon
gång. Men inte fick hon tänka på sig — bara dägan
fick framgång i världen, så kunde la hon själv lida vad
som helst. Och så rustade Halta Stina av sin Lisebet
och följde henne in till Halmstad, där dägan skulle ta
på sjön.

Ack, ack,  vad där nu blev söckent i  Halta Stinas
stuga. Stina längtade, så hon visste sig rent ingen råd.
Nu hade hon bara sin katt och sina hönor igen. Men
så bytte hon sig till läggägg och lade en höna och fick
små kycklingar att vakta och pyssla om, och på det
viset gick sommaren. Och så fick hon, förstår sig, brev
ifrån sin Lisebet alltemellanåt, och då, skall jag säga,
Stina var glad — då snodde hon omkring i stugorna i
minst åtta dar och hade folk till att läsa detta brevet
för henne om och om igen.

Men fram när det led på efterhösten, så kom där
sorgebud. Jag glömmer aldrig den dagen. Jag tjänte piga
då i Larsgård. Och vi suto där i stugan och
grovkardade ullen, mor Anna Stina och jag. Rätt som det var,
så slogs dörren upp på vid gavel och Halta Stina kom
inhoppandes så häftigt, som om det hade gällt livet, eller
elden hade varit lös i gården. Hon grät inte, men
ansiktet var rent, som om det hade varit fruset, pannan låg
i rynkor och hon blinkade inte med ögonen. Jag trodde
att människan var galen, så jag blev ända rädd.

Men så flydde hon mor i Larsgård ett brev och sade:

— Läsen, läsen för Guds skull! De ljögo för mig
i Näregård. Lisebet är inte sjuk. Läsen!

 — Läs du, Nilla! Jag kan inte läsa skrivet, sade mor
Anna-Stina.

Jag tog imot brevet och läste det högt och jag minns
än i dag vart ord där stod,  för där stod:

"Helsingborg den 6 november.

Kära mor, må alltid väl! Det är min största önskan.
I fån inte bli rädder, men jag tör inte vänta längre
med att skriva, att jag är så sjuk så. Jag har fått en
sjukdom, som jag tror aldrig, jag blir fri för här i livet,
och doktorn säger så med. Men här är ingen, som kan
bli klok på min sjukdom. Den består i min hals, der
är likasom ett stycke satt  i halsen.  Jag tror, der är
kommet något i luftrännan eller der är någon sena
avbröten, jag vet inte eljes, vad det kan vara; men det
rent täpper igen, så jag kan inte dra andan. Blin inte
rädder, snälla mor, men ben till Gud för mig, att vi
få träffas än en gång i detta livet. Tack snälla mor,
för I alltid han vatt så god imot mig! Ack, om jag
ändå ficke se er än en gång i detta livet! Nu orkar
jag inte mer.                                                               

Lisebet Andersdotter."

— Herregud! Stackars dägan! sade mor i Larsgård.
Då brast Halta Stina i gråt. Hon hävde sig på
sidobänken där och skrek högt. — Men så sprang hon upp
med en gång.

— Jag går ditner genast! — Ack, om jag bara —
ack, ack, om jag bara komme fram, medan hon levde!
snyftade hon.

Vi försökte trösta henne, men det var omöjeligt. Hon
fick ingen baring, innan hon kom i väg. Hon gav sig
knappt tid till att ta på sig helgdagskläderna en gång.


Så gick hon.  Men må tro, det var en lång väg till
Hälsingborg, till visse för en halt människa. Och inga
vägapengar hade hon, men hon behövde inga heller, inte
tänkte hon varken på mat eller husvära, innan hon rent
höll på att stupa utav mattighet, eller natten föll på, så
att hon inte kunde se att ta sig fram. Då gick hon in
på närmaste ställe, och hon träffte på barmhärtiga
människor, som gåvo henne både mat och drick och litet
halm att ligga på. Men hon kunde inte länge hålla sig
stilla. Innan det bräckte för dagen, så var hon ute på
vägen igen. Och så höll hon på dag efter dag och först
på femte dagen kom hon änteligen fram till
Hälsingborg.

Då var det mest slut med Halta Stina. När hon långt
om länge hade frågat sig fram till det stället, där Lisebet
tjänte, så orkte hon knappt tala. Strupen rent snyrptes
ihop på henne, när hon skulle fråga, hur det var med
hennes Lisebet, hon ända kände på sig, att hon kom
för sent. Och så snart frun då sade, att Lisebet var
död kvällen förut, då föll Halta Stina ner som en död.

Det gick åt en lång stund, innan de kunde väcka
henne till livet igen. Då yrade hon. Hon ropte jämt
på Lisebet. Hon skulle tvunget träffa Lisebet. De gömde
Lisebet för henne. De ljögo bara — hennes Lisebet var
inte död. Lisebet var den raraste däga, som fanns, hon
kunde inte dö!

De måtte föra henne till lasarettet. Och där låg hon
och yrade och ropade på sin Lisebet i flera dagar. Till
slut så fick hon sin sans igen. Då föll hon rent bort i
intet, för då fick hon klart för sig, att hon inte hade
något Lisebet mer.

Då ville hon hem till sin stuga igen, där skulle hon
dö. Nu hade hon ingenting att leva för längre. Och när
hon änteligen blev så pass, så att hon kunde ge sig
åstad, så skaffade Lisebets husbondafolk henne skjuts
hem. Och allt, vad Lisebet hade lämnat efter sig, och
mer till fick hon med sig, för det var ett sådant
skickeligt och gott herrskap.

När Halta Stina nu var kommen hem till sin stuga
igen, så var hon rent förvandlad. Hon ville ingenting
bry sig om. Kläderna fingo rent ramla av kroppen på
henne, hon bötte dem inte.  Hon brydde sig knappast
om att äta och aldrig rustade hon till någon mat åt sig.
Hade inte goda människor ynkats vid henne och burit
dit litet födvara, så skulle hon snart svultit ihjäl. Och
eländigt och kallt var där i stugan. Hon sopte aldrig
och tände hon,  så fick elden  sköta  sig själv — hon
brydde sig knappt om att kasta  upp bränderna, som
ramlade ner på golvet. Hönsen lät hon svälta och frysa
ihjäl i vedhuset, och katten gick där som ett levande
benrangel. Ingen ville hon tala med, hon svarte knappt,
när någon, sade ett ord till henne. Hon bara suckade och
önskte till, att hon. skulle  få dö.  Om, nätterna hörde
folk, som gick där förbi, hur hon ropte gång på gång
på sin Lisebet och lockade på henne. Hon var inte
riktig, det kunde vem som helst begripa, och allt värre och
värre blev hon. Och till slut så blevo byaborna rädda
för, att hon rent skulle ta livet av sig eller tända eld
på stugan.

Då försökte de att få Kristoffer till att ta henne.
Det var la inte för mycket, när han var ende brodern
och hade  fått hemmanet och allt.   Men det   ville  inte
Kristoffer. Han tyckte, att han hade nog av sitt eget
folk, inte ville han ha en galen människa i sitt hus, den
skulle socknen ta hand om.

Ja, då så ställdes där till auktion på Halta Stina.
Och då var Rackare-Nils den ende, som trodde sig till
att ta emot henne. Han skulle ha hundra riksdaler om
året, för han hyste henne.

Men nu blev där en syn, när rackaren kom med häst
och vagn och skulle hämta Halta Stina.

—  Nu skall du följa med mig! sade Nils.

Då stirrade hon först på honom.

—  Jaså, du skall flå mig, sade hon sen. Ja, stick mig
då genast! Jag vill gärna dö. Stick! Stick! ropte hon
och rev sönder lintyget, så att bara bröstet syntes.

— Nej, jag har visst ingen, lust varken till att flå
dig eller sticka dig, tyckte rackaren. Men nu så skall
du flytta hem till mitt.

—  Flytta! säger du.  Skall jag flytta hem till ditt!
ropte hon och knöt nävarna imot honom. Nej du, jag
flyttar aldrig. Kom ihåg det!  Stugan är min, och på
denne fläcken skall jag dö, justament här, för här stod
Lisebets vagga. Jag flyttar aldrig! skrek hon, så högt
hon orkte.

—  Prata inte! Du skall! sade Rackare-Nils och ville
hugga tag i henne.

Då skullen I sett på Halta Stina. Hon for på honom
ända som en vildkatt och rev honom i ansiktet med
sina nägler, så bloden rann i långa ränder. Sen så
kastade hon sig på golvet och sprattlade och illskrek.

—  Här skall jag dö! Här skall jag dö! Lisebet hjälp
mig! skrek hon om och om igen.
Men så fick då Nils en karl till hjälp och så bundo
de Stina och satte henne upp i vagnen. Och sen körde
rackaren hem med henne. Men hela vägen så ropte hon
på Lisebet och svor och var rent ursinnig. Och när de
kommo fram, så måste rackaren binda henne med en
järnlänk vid sängen.

Nu var vettet rent borta. Hon ville varken äta eller
dricka. Hon bara hoade och skrek och ropte på sin
Lisebet och så ryckte hon i länken, så det gnisslade.

Det första Halta Stina var flyttad, så blev hennes
stuga såld och bortkörd, så att nu stod där bara den grå
muren igen av alltihop. Men katten strök omkring där
på tomten och kröp ihop, så utsvulten och eländig, där
i den kalla spisvrån.

Hos rackarens fingo de hålla vakt över Stina både
natt och dag. Men så en natt hade rackarens käring,
Johanna Petternilla, somnat ifrån vakten. Och när hon
då vaknade om morgonen, så var Halta Stina inte längre
i sängen. Hon hade brutit ut länkakrampen ur
sängastocken och gett sig av, med länken om benet.

Johanna Petternilla väckte genast rackaren. Och där
blev en uppståndelse, för rackarens hade kan veta tagit
sig på att vakta den galna väl och de hade bra betalt
för det. Rackare-Nils skällde som en bandhund och
ryckte käringen i håret, allt medan han drog på sig
paltorna. Och sen de ut, bägge två.

Jo, där var spår i den djupe snön, och spåren gingo
åt Kröplinge till. De följde dem och till slut så kommo
de ända fram, där Halta Stinas stuga hade stått. Där
slutade spåren.  Och där låg Halta Stina  uppe på den
nersnöade spishällen, styv och kall. Och tätt intill henne
låg katten och spann.

Johanna Petternilla vinkade på huvudet:

— Herregud, så ynkeligt!

Men rackaren tog katten, i bakbenen och trask honom
i spiskanten, så det sade kras, och sen slängde han aset
bort i snön.

— Nu har la du ingen att leva för längre, du heller!
tyckte Rackare-Nils.

*

Det hade blivit mörkt i stugan, medan mor Nilla
berättade Halta Stinas levnadssaga. Nu gick Nilla bort
till spisen och tände eld i det torra enriset, som låg där
till reds.

De båda flickorna, som flyttat sig tätt ihop på
bänken och fattat varandras händer, suto där alltjämt tysta.

Slutligen utbrast Tilda:

—  Stackars, stackars Halta Stina!

—  Nej, väl henne!  sade mor Nilla högtidligt.  Nu
är hon lyckelig. För så visst, som det finns en rättvis
gud, som ser till hjärtat, så visst sitter nu Halta Stina
i himmelens sal hos sin lilla Lisebet.



GAMLA GRÅLLA.

— Vad säger du, Johannes? Skall du sälja Gamla
Grålla! — Tala bara aldrig om det! För det sker då
aldrig med min vilje, och det var la jag ändå, som hade
na som föl med mig hit i boet. — Hon skall ligga på
tuvan här, det är hon ärligt värd, sen hon har lagt sina
bästa krafter här.

Johanna Marja skalv, så det var knappt hon kunde
slå i eftermiddagskaffet åt Johannes.

Men Johannes, han satt så lugn som en trägubbe där
uppe vid den överste bordsänden.

— Du pratar, ända som du har vett till, Johanna
Marja! tyckte han och hällde grädde i koppen.
Likasom vi skulle ha råd till att ta död på märren och inte
få mer än huden, snart vi kunna få minst femti
riksdaler för na på Sjönevad.

— Det bryr jag mig inte om, vad vi kunna få. Vi
stå oss gott, antingen vi få de pengarna eller ej, sade
Johanna Marja och satte kaffekitteln ifrån sig, utan
att slå i till sig själv. Jag tål inte tänka på, att hon skall
komma i främmande händer och fara illa, bli både
slagen och svulten på gamla dar. — Har hon inte gjort
rätt för sig, så vet jag då inte, vem som har gjort det.
Titta på alla åkrarna! Ha vi inte henne att tacka  för,
att de se ut, som de göra? Eller du minns la inte,
hurudant här var, först vi kommo hit? Bara stenbråte och
elände. Och hon kräket var bara fölet, hon orkte ju
knappt att rubba ärjekroken det första året, du satte'n
i jorden här, utan både du och jag fingo hjälpa till.

Johannes blåste duktiga tag på kaffet, som han hade
slagit upp på tefatet — blåste omigen och tog sig så ett
par rejäla slurkar, innan han svarade.

— Ja, tyckte han så, jag har la aldrig nekt till, att
hon har fått slita. Men det få la alla, vet jag, både folk
och kreatur, om de vilja leva. Har inte jag fått slita,
jag med? Vem har slitit värst, om jag får fråga,
märren, eller jag? Titta på stenrören ute i lyckan och
gärdsgårdarna! Dem har la inte märren lagt upp, eller vad?

— Ja, men så är det la heller ingen, som tänker lämna
dig i skojarehänder och låta dig fara illa på gamla dar.
När du blir nöjd av att slita, så vill du allt ha ditt goda
undantag och sitta i din varme, lugne kammare och må
gott till din död, mente Johanna Marja.

—  Kan ske vi skulle ge märren undantag med,
Johanna Marja? sade Johannes och grinade gott åt sina
egna ord.

—  Uh! tyckte Johanna Marja. Du vrider då till det,
så en kan ända skämmas. — Men så mycket är det, så
du vet, att du får inte sälja märren.

— Jo, det får jag visst, mente Johannes och satte
kaffekoppen ifrån sig på bordet. Och femti riksdaler
skall jag ha för na, har jag ju sagt.

Därmed så steg han upp, drog ner hättan i pannan
och gick åt dörren till.

—  Vad skall du med de femti riksdalerna? — Vänta!
ropte Johanna Marja och steg upp, hon med. Du skall
höra mig. — Har du inte fått så många pengar för fölen,
så du kan vara nöjder, utan till att behöva sälja den
gamla. Och så har du både Lilla Grålla, som du kan
köra till ett åre och årsfölet. Kan du inte vara nöjder
då och göra din kvinna till viljes för en gångs skull?

Johannes stod med det ena benet i stugan och det
andra i förstun och hörde på detta sista som Johanna
Marja hade att säga honom. — Nu klev han ut och
stängde dörren efter sig.

— Det var dumt, att tala om et, innan jag tar
märren till marknaden. Då kunde en sluppit detta myckna
pratet, sade han för sig själv, medan han gick neråt
gärdet för att flytta märren, som stod tjudrad där på
åkerfallet. Men se, det blir i alla fall, som jag har sagt,
tyckte han.

— Herre Jesses,  för  en  sådan  enbak!  suckade
Johanna Marja där inne i stugan och vickade på huvudet.
Men bara Neta kommer hem, så — — — hon brukar att
ha någon makt med honom.

Så gick hon och satte bort kaffetyget. Hon var så
ked av det för Gamla Grållas skuld, så hon orkte rent
inte dricka något kaffe — och det, som hon eljes tyckte
så ryseligt mycket om.

Dagen efter var det Sjönevads marknadsafton.
Johanna Marja hade ett fasligt bestyr med att rusta upp
inne i stugan och göra grant till marknadsfrämmanden
skulle komma. Hon väntade både sin syster, Anna i
Hagen, och hennes bägge herar, Lars och Johan Petter,
och så sin egen dotter Neta, som hade varit några dar
hos mostern och hjälpt henne med att väva. Denne
marknaden skulle kan ske bli högtidligare än vanligt, för —
sanningen att säga — så hade det varit tal om, att
Johan Petter och  Neta  skulle köpa gåvor i höst, och då
så passte  det  la  aldrig bättre  än  på  Sjönevad.  Hela
släkten var för detta giftet och hon med och Johannes
kan ske allra mest, för Johan Petter var en sådan aktiver
och duktiger here, så de kunde aldrig önska sig en bättre
måg i huset. Ja, allting skulle varit så glädjeligt på denne
marknaden, bara inte Johannes hade fått den usle
märrahandeln i sitt huvud! Johanna Marja suckade tag på
tag, när hon tittade ut igenom gårdsfönstret och såg,
hur Johannes stod där ute och skrapade och borstade
den gamla grå. — Men det hade hon då satt sig i sinnet,
att tog Johannes märren till marknaden, så kom då hon
själv inte dit med sin fot.

Gamla Grålla vände på huvudet gång på gång och
tittade på Johannes med sina stora glosögon. Så lade
hon öronen bakåt och såg arg ut. Hon tycktes ända
begripa, att det inte var bara välmening allt detta härna
myckna skrapandet och borstandet. För så genomryktad
hade hon då aldrig blivit, inte en gång när Johannes
skulle köra sitt första och enda barn till kristning.

Ännu var hon la inte så lastgammal Grålla. Hon var
nätt och jämnt i exereåren. Men hon hade slitit strängt
i alla sina dar — hon var inte mer än två år, när
Johannes satte henne för harven, och sen hade hon aldrig
vetat av annat än slit och slit. Manken stod så högt,
och ryggen var krokig. De många vita rosorna över
bogarna talte om minst lika många selbrott. Och buken
hängde sitt ner — efter alla fölen, som hon burit på.
Men färgen, stod  sig alltjämt.   Det var också en rar
färg; för hon var musgrå med vit man och vit rumpa.
På många långa tider hade det inte funnits hennes like
i häradet. Och var hon vändes fram ute på vägarna, så
sade folk på långt håll: "Titta, där kommer Johannes
på Korpåsen körande!"

Och alltid hade hon haft så rara föl. Men det blev
inte mer än två, som voro lika henne till färgen — det
var den tuåriga följan Lilla Grålla och så årsfölet. Dem
ville Johannes änteligen behålla, bägge två, och då var
han, förstår sig, tvungen till att göra sig av med Gamla
Grålla, för se, inte kunde han föda tre hästar på
Korpåsen — det var bara ett åttondels mantal! Men han
tyckte det, att Grålla var rent för god att ge ett skott
ännu, och därför så skulle han ha henne till Sjönevad
och sälja henne. Det var intet prut med det.

Fram på eftermiddagen kom Neta med främmanden.
Anna i Hagen och herarne bordsattes genast, och
Johannes själv satte sig vid den överste änden. Johanna
Marja manade på dem att hålla till godo "med det lilla,
som var framsatt", fast det var minsann inte litet det;
för där var både grantabröd och rågbröd och smör och
ost och spickepölsa och  spickefläsk och sill och kokt
fåralår och senap — och det var riktig hemmavuxen
senap, som var malen i grädde med järnkula och som
drog tårar ur ögonen på långa håll, och inte sådan där
gul uselhet, de köpa för senap i stan.

Så gick hon åt köket för att ösa upp ärterna, Johanna
Marja, och vinkade Neta ut till sig. Hon var tvungen
till att  strax lätta  sitt hjärta  för Neta.

— Vet du, Neta, vad far tänker göra? sade hon och
vinkade med hade händer och huvud och ville ända ta
till att gråta.

— Nej,  sägen det!  Neta blev  nästan rädd.
— Jo, han är rent omöjelig. Vet du — han tänker
sälja Gamla Grålla på marknaden i morgon, Och  jag
är så ked av det, så jag vet mig inte någon, levande råd.
— Jag har bett en låta bli,  men du vet, hur enveten
han är, när han har fått nånting för sig. Han är rent
omöjelig.                                                                 

Johanna Marja torkade sig i ögonen med
förklädessnibben.

Neta bara glodde stort på modern, hon ville knappt
tro sina öron. Men så sade hon:

—  Tänker far sälja Grålla? Gamla Grålla! — Nej,
det kan han la aldrig vilja. Vi ha ju alltid sagt, att hon
skall ligga på tuvan här. — Det får han inte. Vill han
sälja Grålla, så går jag inte med till marknaden.

—  Ja, inte jag heller, det har jag allt satt mig för,
mente Johanna Marja också.

—  Jaja, vänta!  Det blir la bra.  — Jag skall nog
snacka med honom, när han får ätit, tyckte Neta och
knep ihop munnen och nickade åt modern.

Efter maten gingo Lars och Johan Petter ut i hagen
för att svala sig litet, och Anna gick till Johanna Marja
i köket — de hade inte träffats ända sen midsommar,
dessa bägge systrarna, så de hade allt något smått och
gott att säga varandra. Neta fick tag i fadern inne i
stugan.

—  Pappa! Mamma säger, att I tanken sälja Gamla
Grålla.
— Ja, det tänker jag visst, sade Johannes och
smågrinade. Vad skulle jag eljest göra med na?

—  Lägga na på tuvan, vet jag, sade Neta. Så gick
hon fram och klappade honom. Käre pappa, säljen henne
inte, utan tan död på henne här! bad hon så väl.

—  Nej, nej, låt bli mig, däga! tyckte Johannes och
ville dra sig undan. Stolleri! Vet du inte, att det jag
har sagt, det har jag sagt. — Jag tycker, du skulle vara
glad åt med, att jag försöker skrapa ihop litet till dig
och inte låter nånting förfaras.

—  Ja, det är jag la visst. Men jag vill aldrig tänka
på, att Gamla Grålla skall behöva döja ont på gamla
dar. — Tvi far, tan. I Gamla Grålla till marknaden,
så går jag inte med dit, sade Neta och tittade honom
stint i ögonen.

—  Gör dig inte galen, däga, och bli ifrån marknaden,
tyckte Johannes och gick ett steg imot henne. Ska inte
Johan Petter och du — — —, viskade   han.

—  Det bryr jag mig  inte om,  när  I  tanken  sälja
Gamla Grålla, tyckte Neta och gick ifrån honom och
ut i köket.

—  Jag tror de ä rent ifrån vettet, kvinnfolken, sade
Johannes  och var nästan  förargad.   Hö,  hö!

Så gick han ut och tänkte leta upp herarna. Dem
kunde en då alltid tala förstånd med, för det var
karlar. Men kvinnfolken! — — Hö — när en vill väl!
muttrade han för sig själv.

Sen han bara fått tag i herarna där ute i hagen, så
kom han genast i sin goda luna igen. Det var alltid
hans största fröjd att få gå omkring och visa på och tala
om alla de ordningar och förbättringar han gjort på sitt
ställe, som han hade tagit imot nästan som, ödehemman.
I detta stenröret här vid hagaledet låg minst sina
trehundra lass sten,  i det där borta ikring linden mitt i
gärdet tvåhundra och i stenmuren runtikring hela
gärdet och hagagärdesgården — hur många låg där? —
inte förslog det med, ja han hade ingen räkning på dem.
Och han hade själv brutit upp och kört bort varenda
sten. Och alla träden här i hagen! — han hade själv
flyttat hit dem som usla små tornaplar och själv ympat
i dem. Det var rar frukt, för han hade hämtat
ympekvistarna  ända  nerifrån  Sperlingsholm.   Han  ruskade
ner några äpplen  och lät herarna  känna på dem,. —
Så gingo de över ägorna, tittade på dikena, på
trädan, där rågen var sådd ett par dar förut, på stubben
efter den sista grödan — så många travar råg hade där
blivit på det stycket, så många travar korn på det och
så många travar havre på det. Han pillade upp några
jordpäror  i  jordpärelandet   och   viste,  hur   stora  och
granna de voro. De skulle upp efter marknaden, nu sen
kålen hade svartnat och torkat efter den förste frosten.
Där i backen nerimot ån låg linet till rötning — han
hade fått ett helt spann linfrö. — Det var inte rent utan
skryt, som han viste och talte om sina ordningar. Men
herarna kunde heller inte annat än tycka, att allt var
bra, och de skräppte med duktiga tag. Och Johan
Petter var så nyfiken som ett bi i ett örtaland, fast han
hade gått över hela denna härligheten så många gånger
förut. Gubben vände sig också till honom  som tidast
och tyckte: "Titta där, Johan Petter!" och "Vad säger
du om  det, Johan  Petter?"  Och  Johan  Petter tittade
och Johan  Petter  sade,  att allting var  riktigt galant
som det nu också var.

Så kom kvällen.  Och  sen  de hade fått kvällsmat
gingo alla genast i säng där på Korpåsen, för de skulle
upp före dager och ta till marknaden. Hagapojkarna
hade ett par duktiga trettonkvarters stutar att sälja, och
Johannes — han hade Gamla Grålla.

Johannes steg upp om morgonen långt innan de andra
och gav sig i håll med att rykta den gamla grå igen.
Han skrapade och borstade, så svetten lackade av honom
— det var i dag, det gällde. Johanna Marja var också
uppe i god tid och pysslade om kaffekitteln, för de
främmande skulle, förstår sig, ha kaffe på sängen.

Snart så voro nu alla på benen. Hagaherarna hade
fått ut och okat ihop sina stutar där på gården. Och
Johannes hade lagt det nya hästatäcket fyrdubbelt i
stället för sadel på den gamla grå.

— Nu fån I rappa er, kvinnfolk, om I viljen ha följe
med oss! ropte Johannes till Johanna Marja och Neta,
som stodo ute på förstubron och snackade med Anna
i Hagen — Anna var, förstår sig, marknadsklädd, men
de andra hade bara vardagskläderna på sig.

— Nej, vi bli hemma i dag, sade både Johanna Marja
och Neta.

Anna i Hagen visade just ingen förundran — hon
hade la längesen fått veta, hur det hängde ihop med
det — men herarna blevo ända  stirsna.

— Vad? — Vad vill det säga? Ska I inte med till
marknaden? tyckte Lars.

Och ögonen höllo rakt på att trilla ur skallen på
Johan Petter.

—  Skall du inte följa med, Neta? frågte han till slut.

Då tyckte,  förstår sig, Johannes, det var bättre, att
han själv talte om, varför kvinnfolken krånglade, än att
de fingo rimtera ut det, som de ville. Och så sade han:

—  De  göra   sig  stolliga,   för   jag  tänker   sälja  den
gamla grå, sade han.

—  Ja, det kan du gärna låta bli, Johannes, när inte
kvinnfolken vilja't, mente Anna i Hagen. Du har inte
trång till det.

—  Johan Petter, ta ett tag och lyft, så jag kommer
upp på märren! bad Johannes och låddes, som om han
inte hörde, vad Anna i Hagen sade. — Tack! Så, nu
ge vi oss i väg. De komma la efter. — Pm, pm! Såå,
Grålla! Det är inte något roligt att bli ifrån Sjönevads
marknad. Ajös med er så länge! hälsade han, när han
red ut igenom porten, och tog ett tag i hättesmäcken
för att visa sig riktigt artig imot kvinnfolken.

Herarna hade la för gott vett till att hålla med varken
den ena eller den andra. De bara nickade åt
fruntimmerna och tyckte:

— Välkomna efter! I tan la snart fatt oss. — Såå!
— Ptro! — Hit!

Stutarna fingo var sitt välment rapp, och så knekade
de i väg.

Johanna Marja och Neta gingo in i stugan och satte
sig, var i sin vrå. Först voro de så arga så och sen så
gräto de en pasma. — Tvi, varför skulle far vilja göra
dem så illa imot! Men stod han fast vid sitt, så nog
skulle de stå vid sitt — inte skulle han få glädjen att
se dem på Sjönevads marknad denne gången, inte.

Anna i Hagen följde med in och försökte trösta dem,
så gott hon kunde, och så ville hon la övertala dem att
följa med till marknaden i alla fall — för Johan Petters
skull! Men inte en gång det tog skruv. Det var som
att tala för döva öron.

Då blev Anna förtruten.

— Jag tror, I än lika envetna I som Johannes, sade
hon.

Och så gav hon sig åstad till marknaden, för hon
var, kan veta, så angelägen om att få höra, hur
stutahandeln gick.

När Johannes på Korpåsen och hagaherarna kommo
fram till Sjönevad, var kommersen allt i full gång
däruppe på marknadsbacken. Där var flera stora
kreatursuppköpare nerifrån Skåne. Och hagapojkarna hade
knappt hunnit stanna med sina stutar, innan de fingo
sälja. De fingo genast vad de begärde, femtonhundra
daler, och nu så voro de bara så illa harma, för de inte
hade begärt mer. Men det var bra, som det var, tyckte
Anna, när hon änteligen kom och fick höra det.

Johannes var inte så lycklig. Han hade la inte stått
mer än en timme ännu där uppe på hästabacken och
hållit sin gamla Grålla; men han började allt tycka, det
var länge, det. När han hade haft fölen att sälja, då
hade alltid russeln gått som en dans, för alla kände till
och ville ha av Johannes på Korpåsens hästaslag. Men
gamla Grålla, som justament var mamma för dem
allihop,  henne  blev det   inte  något  riv   efter.   Och   frågte
någon för ro skull, vad hon skulle kosta, och Johannes
då  sade  femti  riksdaler,   så grinade  de honom  mitt i
ansiktet. — Femti riksdaler för ett gammalt spattack!

Johannes   svalde   förtreten,  men  nog  var  han   harm,
för   se,  hagaherarna  hade  kommit  dit  med  och  stodo
och hörde på god lust.

Så kom den rike Fläbben i Boarp ditåt.

—  Tänker du sälja den gamla, Johannes! tyckte han.
Du skulle tätt hit följan i stället — den skulle jag gett
dig tuhundra  riksdaler för.

— Tack för gott tillbud!  sade Johannes. Men hon
skall bli på Korpåsen.

—  Jaja, jaja!  Men då kunde du gärna låtit denna
gamla bli på Korpåsen med för allt, vad hon har slitit
där, mente Fläbben och gick.

Herarna   gingo   också   sin  väg.   De  ville   inte  höra
på mer.

Som de voro gångna, så kom Rackare-Nils.

—  Vad jägarn, är du här med den gamla grå? tyckte
rackaren.

—  Ja, jag är la det, sade Johannes och vände sig
ifrån honom för att slippa mer tal.

—  Kors, och jag, som tänkte, jag skulle fått förtjänst
hos dig snart, tyckte rackaren och grinade högt.

Då blev Johannes arg, när själve rackaren ville häja
med honom.

—  Sköt du ditt, jag sköter mitt. Jag tränger inte till
din hjälp — för du tänker la, vet jag, inte att köpa
na, mente Johannes.

—  Jo piskatre, skall det vara skinnvärdet, så kör!
sade rackaren och grinade än värre, för nu tyckte han,
att han riktigt gav den snåle Johannes att tugga på.

Men Johannes stod inte svarslös.

—  Hit med pengarna då! tyckte han och räckte
näven åt rackaren.

Nu var det Johannes' tur att grina. Inte hade
rackaren något skinnvärde på sig — tacka Gud, om han
hade till en flaska marknadsöl! Han teg också grant
och gick.

Nej, än var det för tidigt på dan för att sälja gamla
hästar, mente Johannes. Det gick la inte bra förrän
längre fram, sen folket hade fått sig litet mer i näbbet.
Därför så tog han, nu och ledde gamla Grålla ner på
Päars gård och band henne i porten där. Sen så gick
han in på krogen och tänkte skölja ner all förtreten
med en gök.

Där stod folk i dubbla rader och trängdes framför
skivan. Somliga skreko efter öl och porter, somliga efter
kaffe. Brännvin fick la inte säljas på marknadsdagen,
men sådant hade de skaffat sig i förväg och haft med
sig, så att ingen kunde neka dem att göra sig en gök,
så god de nånsin ville ha honom.

Titta, där längst framme stodo Lars och Johan
Petter och drucko öl! Johannes gick fram till dem. Men
just som han tänkte ge sig till känna, hörde han dem
nämna hans namn. Vad kunde de ha att säga om honom?

— Vad den onde  skulle morbror Johannes här på
marknaden med kulan att göra! En annan fick ju
riktigt stå där uppe och skämmas  för honom,. Alla veta
ju, att han inte tränger till att sälja det gamla kräket,
sade Lars. Vara så snål efter styvern!

— Ja, det förstår sig. Men det är la ingen skam att
ta vara på det en har. Han menar väl — han ser på
husets bästa, tyckte Johan Petter.

Johannes nickade.  Det var ända, som om han själv
skulle ha sagt det.
— Ta vara på — mena väl! Han är så snål som en
get, det är alltihop, mente Lars. Och synd och skam
är det i alla fall att vilja sälja en gammal utsliten
trotjänare, det säger jag än en gång. — Inte gjorde du det?

—  Nej, det har jag la aldrig sagt. Men lugna du dig,
han har inte  fått sälja na ännu,  tyckte Johan Petter
och grinade.

—  Ja, inte  tror jag, han,  får heller,  sade Lars och
grinade med. Men i alla fall, vad skulle han med na
här? — Ha, ha! Jo, du får att dras med, Johan Petter
—  en sådan svärfar, enveten som en lus på en tjärad
sticka, tyckte han sen.

—  Å! vänta du bara! Jag skall nog lära gubben, att
hoppa   maksiss,   så  gammal han   än  är,   mente  Johan
Petter.

—  Ja,  dägan är  inte pinal  bättre hon än  gubben.
Såg du, att hon blev hemma fast det var tal om, att
I skullen köpa gåvor i dag, du och hon, sade Lars.

—  Håhå, jag är allt karl till att lära henne med att
hoppa, tyckte Johan  Petter.  Jag ville ingenting  säga
i dag. Men vänta bara, till jag väl kommer dit.

—  Dit ja! Du är inte där än! — Du skall så i helsike
lära varken mig eller Neta nånting, tyckte Johannes på
Korpåsen för sig själv och gick ut igen, utan att ge
sig till känna för herarna.

Men en gök skulle han ha sig, det var då tvunget.
Han gick ner till ståndet på Backa hampåker. Där tog
han in en slät kopp kaffe. Och när han hade druckit
av hälften, så drog han fram sin lommeflaska och slog
i till en riktig karlagök, så det stod högt upp på tefatet.

—  Den lenade gott ikring hjärtat.
Just som Johannes hade betalt och skulle till att gå,
så kom Skorva-Kristian fram till ståndet.

—  God dag, Johannes! Är du på marknaden i dag?
tyckte Kristian.

— Ja, jag är la det, sade Johannes.

—  Ja, jag hörde av rackaren, att du tänker sälja den
gamla grå här, sade Kristian.

Johannes   blev   stucken,   bara   för   det   att
Skorva-Kristian nämnde märren.

—  Ja, vad skulle du vilja då? tyckte han.

—  Nej   Jesses,   jag   vill   ingenting!   sade
Skorva-Kristian och tog sig i nacken. Jag ville bara lära dig
en liten konst. Och så viskade han i örat på Johannes:
Du skall hälla en flaska porter i na, innan du tar na
ut härnäst på marknaden, så skall du få se på annat
gry i na.

Det där lät inte så galet. Johannes blev ända mild i
ögonen.

—  Ta hit en flaska öl! ropte han till Kristina i
Pertrulsgård, som var säljerska där i ståndet.

Så slog han i två glas.

—  Skål, Kristian, och tack för välmeningen! tyckte
han.

Skorva-Kristian var la inte nödbedd. Han tog glaset
med hÖgran och petade ut mullbänken med vänstran
och myste så gott så.

— Sådant kan göra en människa glad — och ett
kreatur med, det vet jag, tyckte han och blinkade imot
Johannes.

När Johannes'   flaska var tömd,  så pillade Kristian
fram en tolvskilling ur sin gamle låsapung och tog in
en ny. Han ville gärna vara äraktig, Kristian, bara han
hade nånting att vara äraktig med.

Sen de så hade fått i sig denna flaskan med, så
ville Skorva-Kristian gå sin väg, men Johannes var nu
så glad och god på Kristian, så han ville rent inte släppa
honom.

—  Du kan gärna följa med ner på Päars gård och
titta på märren, Kristian, sade han.

—  Ja bevars, tyckte Skorva-Kristian, jag sinkar mig
ingenting ifrån.

Där nere i Päars port stod Gamla Grålla och halvsov.
Huvudet hängde och underläppen hängde och rumpan
hängde så slak som på en gammal ko.

—  Håh! Upp med hakan, Grålla! Håh! ropte
Johannes och gav henne en stöt i sidan med armbågen —
han led inte att se henne sådan i dag.

Grålla lyfte på huvudet och drog till sig bakskankarna.
Så vred hon på halsen och tittade stort på Johannes,
liksom ville hon fråga: "Vad skall det nu bli av då?"

Johannes strök henne ett tag på landen och vände
sig så till Kristian.

—  Ja, nog tycker jag, att jag borde ha femti för na
alltid.

—  Ja, visst hundan! Gör bara, som jag säger! mente
Skorva-Kristian.

—  Gack efter en flaska då till Päars, så få vi se!
tyckte Johannes och gav Kristian en tredaler — han var
så nyfiken, så han kunde inte tåla sig längre.

Kristian var strax tillbaka. Så ledde de märren in i
hagen bakom Päars ladugård. Där höll Johannes upp
käftarna på henne och Skorva-Kristian fick hälla i henne
portern. Gamla Grålla stampade och ryckte, hon slängde
med tungan och riste på huvudet tag på tag, så det var
med napp och nöd, Johannes orkte hålla henne.

—  Skall   du   inte   tycka  om   sådant   rart   drickelse,
gamla! tyckte Skorva-Kristian och grinade. — Så då!

Och efter stora besvär och mycket spillande var
änteligen buteljen tom.

—  Nu skall du snart få se på jäden, Johannes, tyckte
Kristian och stoppade flaskan i rockalomman.

Johannes smilade gott. Han var ända svett efter det
här leda hållandet. Nu torkade han händerna, först i
gräset på backen och sen därbak på byxorna. Så tog
han åt innerlomman på rocken och drog fram
brännvinsflaskan.

— Detta ta vi oss en på! tyckte han och drog ur
korken. Skål, Kristian!

—  Tack! — — — men — —

—  Där! — Sup bara!

Brännvinet och ölet hade allt gjort sin verkan på
Johannes. Ansiktet var så rött, som om han haft det nere
i en rödfärgsbytta, och ögonen blänkte som nya
postelinskoppar. — Nu skulle de snart få se på den, som
kunde sälja en gammal häst. Vad den onde hade andra
med hans hästahandel att göra! Var han inte sin egen
herre? Inte trängde han till att be någon om lov —
han var  inte skyldig någon människa ett halvt
rundstycke. Var det han eller kvinnfolken därhemma, som
bar byxorna? Det skulle de snart få veta. Han skulle
visa både kvinnfolken och hagaherarna, att det han ville,
det ville han. Maksissa i häggebo! — Ha, ha, ha! Han
kunde inte hålla  sig för grin. —  Ha, ha,  ha !  Hopp,
Gamla Grålla! — Tänk, vad de skulle fått roligt både
kvinnfolken därhemma och hagaherarna, om han inte
hade rått med att sälja den gamla grå. Men nu — — —

Ha, ha, ha!

Skorva-Kristian grinade åt grinet.

Grålla började också snart att visa, vad kraft en flaska
porter kan ha på en utsliten hästakropp. De grå
glosögonen sågo inte längre så sömniga ut. Hon lyfte på
halsen och klippte med öronen ända som i hennes unga
dar, när hon hade stått på stall en månads tid om
vintern. Hon skrapade i marken med framhovarne,
tuggade på milen, frustade och homrade tag på tag.

— Nu kan du sätta dig upp, när du vill, och rida
igenom marknaden, tyckte Skorva-Kristian. Nu slipper
du allt att ropa på spekulanter!

Han var må tro inte lite glad Skorva-Kristian, för
denne kuren hade lyckats så bra. Han gnodde sig i
nävarne och skubbade sig och vred sig, som om han haft
minst ett halvtjog av de små grå med spaderäss på
ryggen.

Johannes var också riktigt själaglad. Nu tog han inte
mindre än sexti för Gamla Grålla. Ha, ha, ha! Djäkeln
i den Kristianen, han var inte så dum, som de hållde
honom för!

Så fick Kristian hjälpa honom upp på hästaryggen.

— Pm, pm, pm!

Det bar åstad på riktigt herrskapsvis fram genom
folkträngseln där på gården och så upp i
marknadsgatan emellan bodarna. Skorva-Kristian följde efter.

Kältringarna hade allt börjat rida, de ock.
Knuts-Petter och Holger voro ute i gatan och exerade på var
sin kamp. Och att de visste om denna samma kuren,
som Skorva-Kristian hade ordinerat åt Gamla Grålla,
det syntes gott på hoppen och krumbukterna, som
kamparna gjorde.

—  Nej, se på Johannes på Korpåsen! ropte Holger
Kältring och red emot honom. Ska vi byta hästar i dag,
min far?

—  Nej, jag skall sälja, tyckte Johannes bara och
försökte komma ifrån kältringen.

—  Ptrotta på märra, min far! I har la inte så brått
i dag. Det är Sjönevads marknad, min far! tyckte
Holger och ställde sin häst på tvären, så att Johannes kunde
inte komma fram i den smala gatan.

—  Släpp mig fram! tyckte Johannes.

—  Nej,   först  skall   I   säga, vad  stathästen  kostar,
mente Holger.

Folket skockade sig ikring dem och hade räliga
roligt av denna här kommersen.

Johannes både skämdes och var arg,  för han hade
råkat i slang med kältringen. Titta, hur de grinade —
både Håkan i Näregård och Jöns på Slätten! Och där
stodo Lars och Johan Petter och gapade och grinade,
som andra galningar, de med.

— Herre Jesses, min far, har I mist målföret. Eller
har I kan ske glömt, vad I skulle ha för travaren, sade
Holger och grinade, han också.

Nu var det slut med Johannes' tålamod,

— Det angår dig inte. Jag handlar inte med några
kältringar, sade han.

Men det skulle han aldrig ha sagt.  För Holger blev
ända askgrå i synen. Och innan Johannes hann sucka,
så stöp han av den gamla grå och ner i gatan för ett
rapp av blyknappen på Holgers piskeskaft. Den gamla
grå fick ett rapp hon med, och lade av i den vildaste
fart nerigenom gatan.

— Sa I kältringar, min far! skrek Holger och nu
ville han av sin kamp och ner på backen för att ge på
Johannes mer.

Men då kommo vaktkarlarna och körde av kältringen,
hur mycket han än svor och väsnades.

Lars och Johan Petter och Skorva-Kristian gingo
fram och hjälpte upp Johannes.

Det var intet falskt slag, som Holger Kältring hade
gett Johannes i skallen. Där blev genast en stor rödblå
kula efter det. Men skallen höll ändå, för de vilja säga,
att de ha starka skallar där nere i Kröplinge, och
Johannes på Korpåsen var kröplingebo född och
kröplingebo skriven. Men så mycket gjorde det, så han var
ända som yr i hättan en god stund, och först sen han
hade fått en bra slurk brännevin i sig och en på sig,
började han komma underfund med, var han var.

Nu hade han fått nog av marknaden. Nu ville han
hem — bara han kunde få tag i Gamla Grålla igen.
Och det fick han snart, för där var folk, som hade tagit
fatt henne, när hon skulle över den lilla bäckabron vid
bränneriet.

Johan Petter och Lars hjälpte honom upp på märren.
Han hade ända tårarna i ögonen, Johannes. Tvi för en
sådan marknad! — Så klappade han den gamla grå och
red sin väg.

Gamla Grålla hade allt gott av ruset ännu. Hon
kråmade sig och dansade, ja, ända som den värste
husarhäst. Och Johannes fick hålla sig i manen för att inte
ramla av. Se, han var justament ingen van hästakarl, för
han brukte aldrig rida oftare, än när han skulle ha
märren antingen till smeden att bli skodd eller till
Kröplinge färja att bli svängd. Då red han, förstår sig, eljes
i vardagslag brukte han helst leda henne. Och om
sanningen änteligen skall fram, så var det la inte så värst
hälsosamt heller att rida på henne, för hon var vass i
ryggen som en såg.

När Johannes kommit undan marknadsfolket och ner
emot Sjönevads bro över Lillaå, så ptroade han på
Gamla Grålla. Nu ville han rida sakta, för det var rent
inte gott att rida fort.

— Så, så, Gamla Grålla! Jag har gjort orätt imot
dig, som har velat sälja dig. Men du skall slippa att
bli såld, du Grålla. Jaha, du Grålla! Du skall få komma
hem igen till fölet och mor och Neta. Jaha, det skall
du, Grålla. Du skall få ligga på tuvan därhemma, du
Grålla. Jaha, du Grålla!

Han var just kommen på bron. Så skulle han tvunget
klappa märren på halsen.

— Jaha, du Grålla! Du skall få ligga — —.

Men som han lutade sig framåt, så happade han till
att spänna henne i ljumsken med den ene stövelklacken.
Gamla Grålla hade aldrig tålt, att en pekte åt ljumskarne
en gång, och än mindre tålde hon detta, till visse nu,
när hon hade fått porter.

— Oih! skrek hon och slog ändan i vädret, så
gammal hon var.

Detta hade  Johannes  aldrig beräknat.  Han   for som
en säck av hästaryggen och  rätt ner i ån. Och  Grålla
satte av i full fart bortimot Korpåsen.

Johannes slog sig inte så värst, men våt blev han som
en tupp. Och det uslaste var — han blev rent nykter.
Det var en olyckelig marknadsdag. Ack, om han bara
aldrig hade tänkt på att sälja Grålla!

Johanna Marja och Neta suto justament och tröstade
sig med en tår elvakaffe, när märren kom
framspringande där på gården.

—  Herrejesses, det måtte la aldrig ha hänt far
nånting! Titta, märren! Och far är inte med! ropte Neta
och flög upp ifrån bordet.

—  Oj, oj, oj ! jämrade sig Johanna Marja.

Så de ut och i språng bort åt Sjönevadshållet.

—  Varför  följde  jag  inte med! Varför  följde jag
inte med! Oj, oj, oj! suckade Johanna Marja. Oj, oj!
Varför, varför? — Men varför skulle han vilja göra
oss så illa imot! — Ack, om jag ändå bara hade följt
med!

—  Ja, jag med! pustade Neta.

De sprungo uppför hela korpåsaliden i ett enda
springande. Men när de kommo högst upp på knölen, stante
de och ropte bägge på en gång:

—  Där är han!

Och där kom också Johannes, klivande uppför liden
på andra sidan åsen.

—  Gudi vare tack och lov! suckade Johanna Marja.

Här blev nu  fröjd  i  stället  för  pust — Johannes
måste tala om, varför han var så våt, och han sade la,
som sant var, att märren hade slängt honom i ån, när
han skulle rida hem.

Då kunde kvinnfolken inte hålla sig för grin och de
grinade mycket värre, än vad de eljest skulle ha gjort
nu ovanpå förskräckelsen. De ville aldrig sluta upp.

—  Jag sålde inte märren, sade Johannes, som inte
kände minsta trång till att grina.

—  Hi, hi, hi! — Nej, jag trodde la jämt — hi, hi, hi!
— att du bara ville narras med oss — hi, hi, hi! sade
Johanna Marja och klappade honom på handen, så
vattnet skvätte. Det var snällt av dig, hi, hi! — Vi ha ankat
så mycket på, att vi inte följde med dig till marknaden,
både Neta och jag.

—  Ha hagaherarna fått sälja stutarna? — Komma
de inte snart efter? frågte Neta.

—  Ja, sälja ha de la fått. Men jag ger den onde
hagaherarna, tyckte Johannes. Vet du, vad Johan
Petter sade, du Neta?

—  Nej kors, vad sade han?

—  Jo, du, han sade, att bara han kommer hit, så
skall han lära både mig och dig att hoppa maksiss, för
vi ä' envetna — det sade han, jag stod själv och hörde't,
de sågo mig inte.

Neta slog gapen i vädret.

—  Ha, ha, ha, ha! Ha, ha, ha, ha! — Sade han det?
Ha, ha, ha, ha! Ja det kunna vi allt behöva med — ha,
ha, ha! — för nog ha vi varit envetna.

—  Ja, men jag är  för  gammal till att lära  hoppa
maksiss, mente Johannes och rynkade pannan. En sådan
svärson, som vill lära sin svärfar och kvinna att hoppa
maksiss, en sådan vill jag inte ha.

Nu grinade både Neta och Johanna Marja igen.

— Å, din stolle! tyckte Johanna Marja till slut. Det
blir la väl med maksissen, vi ä la inga kattor heller. —
Det där mente han visst ingenting med. Och du kunde
gärna ha't, när du stod där och lurade. — Viljen I nu
som jag, så gå vi hem och klä om oss och så ta vi till
marknaden alla tre och träffa hagafolket, så är allting
gott och väl igen.

—  Ja, det göra vi! tyckte Neta med.

—  Nej, gonn, om jag kommer på Sjönevads
marknad mer  i  år!  mente Johannes.  Den har jag då  fått
nog av.

—  Ja,  det  kan la vara, sade  Johanna  Marja.  Men
du ändrar dig allt, när vi bara komma hem och du får
litet torrt på dig och en kopp varmt, gott kaffe i dig.
Kaffet står färdigt. Vi måtte springa ifrån våra koppar,
när märren kom fram. Ja, Jesses, hå!

Johannes svarade la ingenting till det där. Men innan
de kommo fram, så var han av samma mening som
Johanna Marja. Se, han kom till att fundera på, att
han var rent tvungen till att göra sig av med ett av
öken, och då tänkte han på, vad Fläbben i Boarp hade
bjudit honom för Lilla Grålla. Det var ett gott bud.
Hundan i det, om han nu skulle göra fruntimmerna
till viljes och så ta Lilla Grålla med sig till Fläbben,
så kunde han ju ändå säga, att han hade gjort en rejäl
marknad. Det var inte dumt tänkt.

—  Jag vet inte riktigt, hur jag skall göra, sade han
då efter en stund. Men skall jag följa med till
marknaden igen, så tar jag Lilla Grålla med mig och säljer
till Fläbben i Boarp.  Han bjudde mig tuhundra
riksdaler för na i dag på morgonen. Gamla Grålla står nog
ett par år till.

— Ja, du gör, rent som du vill med det. Jag är till
freds, om du så ville sälja både Lilla Grålla och fölet,
bara den gamla får ligga på tuvan därhemma. Men
fölet växer snart upp, och varför skulle du inte kunna
lägga på ett till efter Gamla Grålla. Blir det för strängt
med våren, så får du alltid låna Baseliskens häst, det
har du fått förr.

Ja, så blev det då.

När de så hade klätt om sig och fått litet gott i sig,
både kaffe och mat, så tog Johannes och ledde Lilla
Grålla ur stallen. Henne slapp han att skrapa och borsta
så anskrämmeligt som den gamla. Och så voro snart
alla färdiga att ge sig åstad till Sjönevad.

Där tog Johannes fort rätt på Fläbben i Boarp och
frågte, om han stod vid sitt bud, och det gjorde
Fläbben, så denne hästahandeln var snart undangjord. Nu
skulle han bara ha tag i kvinnfolken igen.

Johanna Marja och Neta hade haft tur med sig —
de träffte ihop med Anna i Hagen och herarna, just
som de voro färdiga att gå ifrån marknaden.

—  Jag visste la,  att I kommen ändå,  tyckte Johan
Petter och blinkade illmarigt imot Neta.

—  Ja, men det hade vi slätt inte gjort, om inte far
hade kommit hem med Gamla Grålla, sade hon och såg
lika illmarig ut igen.

—  Hur gick det med Johannes? frågte Anna i Hagen.

Johanna  Marja   och   Neta   tittade   på varandra   och
grinade.

— Jo,  nu   är  han  la  torr   igen.   Och  han   har  Lilla
Grålla med sig till  Fläbben,  sade Johanna Marja.

—  Torr!  ropte alla tre hagaborna.  Inte har han la
varit våt?

—  Jo, jag tänkte, I frågten — för det Gamla Grålla
slängde'n i ån, sade Johanna Marja.

Hagaborna tittade på varandra och grinade,  så gott
de orkte.

—  Slängde märren honom i ån!

—  Nej, mamma frågte för kulan han fick i huvudet
av kältringen, tyckte Lars.  Ha, ha, ha, ha!

—  Vad för en kula? ropte Johanna Marja och Neta
på en gång och blevo ända förskräckta.

Då fick Lars tala om det äventyret; men Anna och
Johan Petter hjälpte,  förstår sig, också till.

I detsamma kom Johannes, med sina tolvhundra
daler i lomman, fram imot dem och han riktigt sken av
belåtenhet, ja ända som en nyskurad mässingsstake. Nu
var han karl!

—  Herre Jösses, har du varit i tag med kältringar,
Johannes? ropte Johanna Marja och sprang imot honom.
Det talte du inte om för oss.

—  Och  I visten oss inte kulan heller!  sade Neta.
Få vi se! tyckte hon och tog hatten av Johannes. Gud
bevare oss väl!

—  Å lort! tyckte Johannes och satte hatten på igen.
Det var la gott, skallen hållde! — Nu ska vi ha oss
nånting gott ovanpå hästahandeln, för nu har jag
handlat hästar, sade han och tittade på hagaherarna. Lilla
Grålla gick allt bra, hon.

—  Ja, det tror la jäden! sade Lars, men Johan
Petter, han teg.
— Nu ska du ge oss sex glas vin! tyckte Johannes
till Kristina i Pertrulsgård där i Backa stånd.

Och där blev spandering, det vill jag säga oss.

Nu var det riktigt roligt. Och Johan Petter var så
uppspelt så.

—  Nu köpa vi gåvor i dag, tyckte han och nöp Neta
i armen.

—  Nej, jag vet inte om jag tör, mente Neta och
smilade så skälmaktigt imot honom. Du har sagt, du
skall lära både mig och far att hoppa maksiss.

Hagaherarna tittade stort på varandra. Vem den, onde
hade talt om det?!

Johannes skämdes, för det skulle, förstår sig, alltid
komma fram, att han hade stått och lurat. Han vände
sig om:

—  Det är jäden så grant marknadsvär i dag, tyckte
han.

—  Vem har sagt det? sade Johan Petter. Det därna
om maksissen?

— Jo, tyckte Neta, far stod själv och hörde på, när
du sade det, så det lönar sig inte du nekar.

— Jaja, så var det la sant då, sade Johan Petter. Jag
tyckte I voren så envetna både du och morbror. — Men
nu, när I han blivit snälla igen,  så lovar jag, att jag
inte skall lära er att hoppa det minsta. Men kom ihåg
i alla fall, du Neta, att du får inte vara enveten.

— Hihi, tyckte Neta.  Det blir  la det, vi   få se.

Johan Petter huggde tag i hennes hand och svängde
arm med henne duktiga  tag.

Därmed så var allt gott och väl igen. Och här blev
gåvoköp. Johan Petter gav Neta både guldring och
salmebok och svampedosa och ett riktigt grant lövaspänne
— det var nånting, det, till att börja med. Och Neta
gav Johan Petter ett halsakläde och ett silkevästatyg.
Och roligare marknad än denne hade aldrig desse sex
människorna haft.

Tiden gick,  som hon alltid gör.  Och på Korpåsen
voro de nöjda och glada. Bröllopet skulle stå till julen,
och de hade allt börjat att rusta så smått, fast det bara
var i början på november månad. Allting hade också
varit riktigt patent, som han sade, klockemakaren, bara
Gamla Grålla hade stått sig lika bra nu som förr. Men
hon ville rent inte trivas efter den där marknadsäckan.
Det var ända, som hon hade gett sig den onde på, att
hon inte  skulle vara  till  någon glädje mer.  Johannes
gav henne två nävar mjöl i stället för en på hackelset,
men lika led och skrabbig var hon ändå, och ibland
gjorde hon sig så rar, så hon ville inte äta bare havren.
Johannes hade den sluge i Törnås där gång på gång
för att titta till henne, och den ene riksdalern efter den
andre gick till apoteksplotter och annan smörja. Men
varken läsning eller flugekrut eller riktigt hästapulver
ville göra någon verkan. Hon blev allt sämre och sämre.
Och till slut fick Johannes ligga ute på forlogen om
nätterna och vaka över henne. Så en morgon, när
Johannes vaknade, efter en liten lur, och skulle titta till
henne, så låg hon där och sträckte huvud och fötter
ifrån sig och var död.

— Herre Jösses, varför kunde jag inte haft vett till
att lägga na på tuvan då i höstas och behållit Lilla
Grålla, tyckte han. He, he, he! Varför skall en vara
dum!

Han var så ked av det. Nu var han rent tvungen till
att köpa sig ök till våren. Fölet kom han ingen väg
med. Och nu gingo de tuhundra riksdalerna, som han
hade fått av Fläbben för Lilla Grålla och som han hade
varit så glad för. Och ändå så fick han då aldrig så
gott ök igen som Lilla Grålla, det var rent omöjeligt.
Ja, tvi!

Och vem skulle han så ha till att flå märren?
Rackare-Nils ville han då inte besvära. Det var ett as till
karl. Vad hade rackaren med hans märrahandel att göra
där på marknaden! Men det var minst två mil till någon
annan rackare. Det blev rent för besvärligt att skicka
efter rackare en så lång väg, och så dyrt sen — minst
tre riksdaler bara för han drog av huden, och så tog
han la ändå både panneskinnet och istret på köpet —
det rara hästistret, som är så bra till selasmörja. — Jaja,
det blev la kan ske inte så mycket att ta. Men när en
inte fick mer än hud och ister igen på hästen, så kunde
en allt behöva ha det själv. — Om han skulle ta och flå
kulan själv och ta istret med. Ja, varför inte! Det hade
ingen med att sköta — det var la hans egen häst.

Han gick in och talte om olyckan  för kvinnfolken,
som suto där inne i stugan och spunno.

—  Ja, det kan ingen, för olyckan fly, sade Johanna
Marja och torkade sig i ögonen med förklädessnibben.
Nu så fick hon ändå bli här hemma. — Vem skall du
ha till att flå na?

—  Det gör  jag  själv,  tyckte Johannes  och  sträckte
på sig.

—  Du är la, vet jag, inte galen? sade Johanna Marja
och steg upp ifrån spinnerocken.

— Nej tvi, låten bli det far! sade Neta. För då kalla
de er för rackare.

— Det ger jag den onde, sade Johannes. Det är min
märr.

Därmed så gick han bort i vråskåpet och tog fram
slaktekniven.

—  Du kan ta och göra i ordning lakegrytan, Johanna
Marja, tyckte han, när han var i förstudörren, vi ska
smälta ut istret med.

—  Häh!  tyckte Johanna  Marja och satte sig igen.
Det får du allt göra  själv.  Jag vill inte ha med ditt
rackaregöra att sköta, ropte hon efter honom och
snurrade på där vid rocken, så linskäverna yrde omkring
fingrarna. Kors, för en sådan karl! — En sådan enbak!

Johannes brukte slakta själv och han hade varit med
många gånger och tittat på, medan rackaren drog av
huden på hästar där i byalaget — så det var rent ingen
konst för honom, att flå Gamla Grålla. Och när han hade
fått av skinnet, så skar han upp buken och tog ut istret.
Det var la inte så faseligt mycket, men han plockade
ihop allt vad fett var, så det kunde alltid bli för några
styvrars värde ändå. Och köttet, det skulle han koka
och ge svinen, för så brukte de göra på herregårdarna.
Och vid denna årstiden höll det sig bra. Tarmarna, dem
grov han ner i dyngan, så de kunde bli till nytta de med.
En skall ta vara på smulorna, om en vill ha nånting,
mente Johannes.

Så gick han in i stugan och fram till vråskåpet och
tog sig en duktig slaktesup, för det hade han då ärligt
förtjänt.

—  Nu är det gjort, tyckte han.
—  Tvi! sade Johanna Marja och skakade av sig
skäverna.

—  Å, det är ingenting att säga tvi för, tyckte
Johannes på sitt vis. — I morgon så fara vi till Halmstad
och sälja huden. Och då kunna vi köpa hem litet, vad
som behövs till bröllopet, för en får la mycket bättre
köp där än i Falkenberg. — Nu går jag bort till
Baselisken och talar med honom, att jag får ta hans häst.
Jag lånte honom tre riksdaler i söndags och dem får
jag la inte ut på annat vis.

Ja, det kunde Johanna Marja vilja vara med om, det
passte ju bra. Och hon blev ända mild i synen, när
hon tänkte på att få komma till Halmstad.

Om kvällen så tände hon en duktig brasa ute i
köksfyren och tvättade lakegrytan. Men själva
istersmältningen, den ville hon då inte befatta sig med, den fick
Johannes själv stå för. — Ja, han plockade isterbitarna
i grytan, och när det blev glöder, så hävde han på henne
och smälte ut fettet. Sen så skirde han det och hade
det i en kruka. Och det blev inte så illa litet, fast Grålla
hade ätit så dåligt på den sista tiden — men se, det
hade varit gott, det lilla hon hade fått i sig. Grevarna
gravde han ner ute i kålsängen.  Och det var så gott
stekos i hele gården, som om där hade varit stort gille.

Så skynte de sig att komma i säng, för de skulle upp
tidigt på ottan och ge sig åstad. Baseliskens häst stod
i stallen, och kyrkevagnen var smord, så allting var i
sin ordning. — Men någon god sömn fingo de just inte.
Det blev ett väsen hela utlångande natten, ja, värre än
på domedags otta. För alla byns hundar drogos dit av
det goda stekoset, och där blev ett sådant gravande efter
grevar och tarmar och ett sådant morrande och
skällande och bitande hela natten, så en kunde rent
förskräckas. Johannes var ute med stakar och stänger och
körde av dem gång på gång. Men han hade knappt luckt
förstudörren om sig, innan det var lika galet igen.

—  Detta härna roliga har du, för du var enveten och
skulle smälta istret, tyckte Johanna Marja.

—  Det är väl, att du får gott av det med, sade
Johannes bara.

På ottan var Neta uppe och kokte kaffe, och de gamla
rustade sig i ordning till stadsresan. Johannes lade ner
hästahuden i vagnshäcken, under hösäcken och
matskrinet.

Sen så sade han till Johanna Marja:

—  Vi kunna gärna ta fettkrukan med och sälja till
garvaren, det blir alltid någon styver för smörjan. Vi
ha ju tillräckligt med syrefett förut. — Du får hålla
krukan i knät, Johanna Marja.

Johanna Marja tyckte allt det var keligt att sitta och
hålla den leda krukan och lukta på hästistret hela långa
vägen; men hon gjorde, som han sade, för hon visste
ju, det lönte sig inte ett grand att säga imot honom.

Baseliskens häst kom för vagnen. Och Johanna Marja
satt allt i sätet med isterkrukan i knät. Nu tog Johannes
hårsnärten i näven och satte sig upp, han med. Pm,
Pm! Och så bar det åstad.

—  Lycka på resan! ropte Neta.

— Ja, det ska vi la ha, tyckte Johannes. Se väl till
huset, Neta! Pm, pm!

Baseliskens häst var just inte någon travare, men
korpåsafolket var heller inte vant vid att åka fort. Gamla
Grålla hade alltid fått gå, som hon själv ville, när de
voro ute med henne på vägarna, och hon var försiktig
med springandet.  Baseliskahästen  fick la ett drag av
hårsnärten  alltemellanåt  och  då gjorde han ett stort
galtahopp och tog tömmen med rumpan, så Johannes
hade ett räligt besvär, innan han fick honom fri igen.
Men fast han var trög, kampen, så var han ändå rädd
av sig och hoppade åt sidan tag på tag, om han så bara
fick syn på en buske, som såg litet underlig ut. Men
det gick bra i alla fulla fall, för Johannes hållde säkert
i tömmarna.

I lysningen voro de lyckeligt och väl vid Holms stora
lid och nu hade de bara en halv mil igen, till staden.
Men där i liden gick det på ett farligt vis. Varken
Johannes eller Johanna Marja kunna säga, vad kampen
skyggade för. Men så mycket var det, så han lade av
i gloande sken utför liden. Det gick, så det surrade efter
det, ända ner till den lilla bron över bäcken där
nedanför  Holms  kyrka.   Där  välte  vagnen.  Johannes  blev
hängande i tömmen och fick släpa med ett gott stycke
uppför liden på hin sidan bäcken, men där stante då
hästen. Johanna Marja, hon, stackaren, for som en säck
ur sätet och imot ett vägamärke där och knäckte det
ena lårbenet. Och fettkrukan då! Ja, hon flög ända bort
i kyrkegårdsmuren, och där satt hästistret som en stor
sol — krukan var i små, små fliser.

Tvi, för ett sådant elände!

Holmasmeden, där fick ut och hjälpa dem till rätta.
Se, vagnen gick la sönder med, och det kostade en, hel
riksdaler att få anst om honom.

De måste lyfta Johanna Marja i vagnen.   Det gjorde
faseligt ont i hennes ben, men hon var tålig, hon sade
inte så mycket som aj. Men Johannes han jämrade sig
och ajade så lett, för han hade skrapat av skinnet på
näsan och på nävarna. Så fick han gå ijämte vagnen
och köra in till Halmstad, för han torde rent inte sätta
sig upp igen.

Det första han gjorde i staden, var att köra Johanna
Marja ut till lasarettet. Och doktorn där sade, att hon
var tvungen till att ligga där i sex veckor först i stad,
om hon ville bli bra. — Då kunde det inte bli tanke
på något bröllop till julen — det fick bli till påsk då.
Men tänk, så dyrt detta härna skulle bli. Jaja, det fick
kosta, vad det kosta ville, bara mor blev bra igen, tyckte
Johannes.

— Gud vare lov, att du inte tog skada till livet!
Pengar blir det la råd för, sade han, till Johanna Marja.

Så skulle han bort till garvaren och sälja
märrahuden. Men garvaren ville inte ge mer än nio riksdaler
för henne, och Johannes ville prompt ha elva — så där
blev ingen handel, utan Johannes lämnade in henne till
beredning.

På hemvägen hade han inga äventyr, utan det gick
bra. Men när han kom och skulle köra igenom
Kröplinge by, så hållde där ett par kältringavagnar, och
kältringarna ropte:

— Se, där kommer rackaren på Korpåsen!

Det hade allt kommit ut, att han hade flått märren
själv. Och på baken kallte de honom sen rackaren
överallt där i kröplingebygden. Neta fick också höra det
och då sade hon:
—  Sen I, far, det gick ändå, som jag sade — nu kalla
de er för rackare.

—  Det ger la jag den onde,  sade Johannes. Hade
jag en död märr till, så skulle jag flå den med.

Men harm var han allt ändå.

Stackars Johanna Marja, hon kom inte hem ifrån
lasarettet förrän fram vid påskatiden och då linkade
hon ändå, fast det kostade hela femti riksdaler för hon
hade fått ligga där. Nej, det var dumt att lägga henne
på lasarettet, mente Johannes, för riktiga doktare duga
då aldrig till att bota en människa till gagns. Hade han
skjutsat henne till slöingesmedsan i stället, så hade det
först och främst inte blivit så illa dyrt och då så kunde
han då gett sig jäden på, att käringen inte heller hade
behövt att halta. Men nu var det, som det var.

Ja, det var allt bra liten glädje, Johannes hade av
Gamla Grålla, sen han tog henne till Sjönevads
marknad och ville sälja henne — bara förtret på förtret!
Och det fick han la höra av kvinnfolken med.

Men huden, den blev då bra. Och om bröllopet, som
stod på själve midsommardagen, då pekte Johannes på
sina nya stövlar och på Johanna Marjas och Netas nya
kängor och tyckte:

— Gamla Grålla var allt hyggelig ändå till  sist —
hon gav oss de granna bröllopsskorna!



MESAK.

I min barndom hade vi en socknapojke därhemma,
som hette Mesak.  Ja, det  förstår sig, han var la inte
kristnad till Mesak, utan till Johannes, men se, han var
en Mesak och därför så fick han också ha det namnet.
Och inte kan en undra så värst mycket på, att han blev
ett sådant kräk, för det skall inte vara många, som bli
födda och fostrade så uselt som han. Se, far hans gav
sig aldrig till känna, och mor hans dog i barnsängen,
så han kom på socknen, genast han kom hit till
världen. Och så var det till att fly ut honom till vem som
ville ta honom för den minsta betalningen — inte fanns
det någon, som brydde sig om, antingen han ville leva
eller dö. På det viset så kom han rent i rövarehänder.
Och han svalt och for illa som barn, så herre Jesses —
en kan rent förundra sig över, att han kunde leva.

Den första tiden var han hos den lede Rackare-Nilsen,
och Nils hade själv många barn — de fingo gott av vad
socknen lade ut för Mesaken, men det lilla
Mesakskräket, han fick la sukta, han. Och ändå så var rackaren
så sträng och led imot den stackars ungen och skällde
och smällde ständigt, för han gick i vägen; och han tog
sig för att klå honom, innan han kunde förstå vad han
fick stryk för. Ja, de tala om — en gång hade
pojkastackaren — han kunde då vara en fyra, fem år — han
hade tagit en liten brödbit olovandes på bordet där, som
han låg och sugade på borta i en vrå. Det fick rackaren
se och då slog han ungen så obarmhärtigt, så de sågo
knappt livsgnista i honom på en lång stund. Och en
kan la begripa, hurudant barnet skulle bli vid en sådan
hantering, det blev så virrigt och maktlöst som ett
rävabitet lamm.

När så Mesak blev så pass stor, så han kunde gå ur
stuga och i sluga, så fick han gå på socknen. Och de
hade honom en eller ett par dagar på vart ställe, alltefter
hemmanets storlek. Då fick han det la något bättre, för
han slapp åtminstone stryk i oträngda mål. Eljes var
det la inte mycket att hurra för nu heller — de slängde
till honom på ställena, vad andra skrädde. Och ständigt
fick han veta, att han bara var andra till tunga.

Så blev det på tiden, att han skulle gå och läsa för
prästen. Men inte kunde Mesak läsa! Det var la ingen,
som hade brytt sig om att hålla honom till sådant —
vi hade, må tro, inga skolor på den tiden — så Mesak
fick inte gå till prästen en gång. Men så blevo då
församlingsborna tillhållna, att laga, så han fick lära sig
läsa, för det var okristeligt, att låta honom gå så där
som en turk och en hedning. Då gick han hos den gamle
båtsmannen Modig en tid. Det var karl, som brukte
kunna lära folk att både stava och lägga ihop, för ville
orden inte fastna på annat vis, så kunde han allt rappa
dit dem med sin gamle ekepryl. Men på Mesak blev
båtsmannen bet. Visst trumfade han la i honom något
Guds ord, men det blev ändå ingen välsignelse med det.
för det var stört omöjeligt att lära honom så pass, så
han kunde slippa fram. Och gubben bad honom dra så
långt vägat var, han ville inte se honom på sin
sopedynga en gång.

Ja, tiden gick, och Mesak gick på socknen. Och så
led det snart till, att han skulle varit ute och exerat
beväring. Men han blev kronevrak, förstår sig, för på
den tiden fick ingen exera, som inte hade läst sig fram
för prästen. Då skojade de och levde rackare med
Mesak för det. Men tills mer de skojade med honom, tills
dorskare blev la han.

Ja, må tro, han var något dorsk, den Mesaken, och
enveten var han med, skall jag säga oss. Det var stört
omöjeligt att få honom till nånting, varken med trätor
eller stryk. Men så skall jag med säga, att gav en honom
en styver eller en sup, och till och med om en talte ett
gott ord till honom, bara han förstod, att det var ärligt
ment, då kunde han allt göra en handräckning. Fast
slita strängt, det gjorde han aldrig. De meste trodde,
att han var så illa dum och att det var därför, han
trassade; men det var minsann inte så värst farligt med
den dumheten — han var slugare, än någon trodde. Ja,
han var så slug, så han gav blankt den onde, vad folk
tänkte om honom, bara han fick vara något så när i
fred.

Men när så Mesak var tretti år, så började han tycka
om klockarens piga. Se, han hade länge gått och hängt
efter fruntimmer, och de hade la ro av att häja med
honom. Hon hette Neta ändå, pigan. De dagarne han
skulle vara hos klockarens — för på socknen gick han
nu som förut — då var han så duktig och så villig, så
han gjorde nästan vad som helst.  Så togo de till att
galnas med honom där och sade:

— Du kan la begripa, Mesak, att inte får du Neta,
när du inte har gått och läst dig fram.

Då spände Mesak till att läsa.  Han läste på vägen
emellan ställena och han läste på ställena, så lång
dagen var. Så läste han en hel sommar i ända. Och om
vintern så gick han och läste för prästen. Jag vill säga
oss, att det var en liten grann läsepojke. Han var så
stor och grov och han hade en stor hakekrans — ja, en
kunde rent grina åt honom. Men en kunde allt gråta
med, för hade han blivit fostrad upp som en människa
och blivit hållen som en människa, så hade Mesak
bestämt blivit en riktigt hyggelig karl och en duktig karl
med. Och säg mig till, om han inte nu redde sig riktigt
bra för prosten, så han fick gå fram, lika väl som hina
läsebarnen.

Så kom han,  så glad som en speleman, ur kyrkan
och bort till klockaregården.  Nu visste han med sig,
att han var karl, nu kunde han gott töra säga ett ord
till Neta. Och de satte honom till bords där och gåvo
honom mat och brännevin, så mycket han nånsin ville
ha. Och de krusade för honom, så han blev ända rak
i ryggen. Och Neta passte upp honom och var så mild
och god så. Men sen blev det bara skoj av alltihop —
det var så uppgjort på förhand. De hade en dräng där
i klockaregården, han stod för spektaklet. Han fick med
sig några drängar till och så slogo de Mesak blixt full.
Sen klädde de av honom hans egna kläder och satte på
honom   en   gammal   vrängd   skinnpäls   och   de   tjärade
honom i ansiktet och styrde ut honom,  så han såg ut
värre än själve pocker. Och Neta, det aset, hon grinade
mest av allihop åt Mesakskräket, där han låg vidöppen
borta i lyckan och gapade och vred sig, när de ryckte
i honom. Men rätt vad det var, så tittade Mesak upp
med det ena ögat och snart så tittade han med bägge.
Först såg han på de andra, hur de flabbade och grinade,
sen såg han på sig själv. Då gjorde det till ett ryck i
honom, och han blev ända nykter på en gång. Och med
detsamma så for han upp och ryckte loss en läkta i
gärdesgården där och så drog han först till Neta, så hon
föll ner som en tom kjortel, och sen slog han i
drängahögen, så de stupte eller rymde sin väg allihop. Och han
vrålade och flög ikring ända som ett lett vilddjur. Så
slängde han staken och rymde ut i markerna och viste
sig inte för folk på flere dagar.

Efter den kommersen kunde han aldrig lida
fruntimmer. Han tålde knappt att se dem, fast det kunde
han la inte undgå, när han i alla fall skulle ha sin föda
i stugorna. Men nu så låg han helst ute i fähusen, för
kreaturen, tyckte han, voro bra mycket hyggeligare att
vara i lag med, än folket.

Prosten fick la snart reda på den där bataljen då om
söndagen, när Mesak hade sluppit fram, och då satte
han Mesak ifrån nattvarden. Men så skaffade Mesak
sig en bönebok och blev riktigt gudfruktig och han gick
i kyrkan varenda söndag och stod nederst vid dörren
och hörde på predikan. Och då så tyckte prosten, det
var synd om honom, så han fick gå till Herrans bord
igen. Då gick han varenda söndag, det var
nattvardsgång. Men så började folk prata om, att Mesak gick
till nattvarden bara för att få sig en slick vin, och det
kom för prostens öron. Och prosten, blev så arg, för att
bara ett sådant ord kunde komma ut, så han sade till
Mesak, att det var bäst, han blev ifrån nattvarden
omigen.

Då ville Mesak rent inte leva längre. Men han var la
så illa tvungen, för han hade ingen sjukdom och han
kunde la inte gå och göra av med sig själv, för det visste
han var synd. Men nu så släppte han rent allting och
lät det gå, hur det ville — han var led åt hela världen.
Och rätt som han gick här, så lade han sig ner och blev
liggande, och de kunde inte få honom till att resa sig upp
eller hjälpa sig själv, varken med lock eller pock. Där
de lade honom, där låg han och lät bära maten till sig.
Och när han skulle skifta ställen, så fingo de ta honom
som en mjölsäck och bära honom på vagnen och skjutsa
honom, dit han skulle. Men ingen kunde se några
krämpor på honom, och inte jämrade han sig för några. Och
mat och drick kunde han gott lika och han grinade inte
illa åt en sup heller, om han fick någon.

På det viset gingo tio år,  som Mesak inte stod på
sina ben.

Men så en gång, han låg längst uppe i skogsbygden,
så skulle han flytta emellan Hularyd och Pukabo. Då
var Ola i Hularyd borta med hästen. Men Anna Stina,
käringen där, hon ville,  förstår sig, inte hysa Mesak
längre än hon var tvungen till, och därför så tog hon
Mesak i  en höstavagn  och drog honom  bort  igenom
skogen till Pukabo. Då kommer Pukabo store tjur
sättande  rätt emot henne och vrålar  rent anskrämmeligt
och rister med hornen, och rumpan står rätt ut efter
honom.  Anna  Stina släpper kärran  och lägger av bort
imot en gärdesgård. Det fick la gå med Mesak, hur det
ville, bara hon kunde fri sitt liv.

Men  innan  Anna   Stina var  halvvägs  imot
gärdesgården,  så var  Mesak  allt   framme  och hoppade  över
honom. Och när så Anna Stina med var lyckeligt över,
då låg Mesak där och pockade på, att hon skulle laga,
så han blev  skjutsad till  Pukabo.  Men då blev Anna
Stina arg, kan veta, och lade till Mesak, så han hickade
efter det; för Anna Stina i Hularyd var justament inte
så lenhänt av sig. Och så gick hon sin väg. Och Mesak
fick frakta sig fram till Pukabo, bäst han gitte.

Sen lönte det sig, minsann, inte längre för Mesak
varken att vilja bli skjutsad eller att vilja ligga, utan
nu fick han allt hålla till godo med att gå på sitt gamla
vis igen.

Men hans tid skulle också ta slut en gång, och det
var han då så innerligt glad för. Han började allt bli
usel och skrabbig, medan han var i kyrkebyn. Men hur
det var, så krallade han ändå med och flytte och flytte
ända upp i skogsbygden, tills han kom till Hularyd. För
han hade satt sig i sinnet, att Anna Stina i Hularyd
skulle bestå honom den siste skjutsen, det hade han sagt
länge. Och det gick, som han hade sagt. När han väl
var inkommen i stugan där i Hularyd, så föll han rent
i en hög, och innan morgonen var han död.

— Nu, Gud ske tack och lov, får jag la snart ligga
i fred — och du, Anna Stina, du skall bestå mig den
siste skjutsen — det var de sista orden han sade.

Men underligt var det — aldrig hade han fått leva
som folk och inte kom han som folk i jorden heller.

Där blev begravning, förstår sig, i Hularyd, och det
hade liklaget där uppe just ingenting imot, för där hade
ingen dött på länge, så de tyckte, det kunde vara roligt
att fira jordöl och få sig ett kalas för en gångs skull.
Och där rustades till jordölet på alla kanter.

Om söndagsmorgonen så kom folket tillhopa i
Hularyd. De hade lagt ihop och köpt hem ett helt ankar
brännevin, så det behövde ingen gå nykter ifrån den
begravningen. Och det stod inte heller länge på, innan
de voro holiga bra i ordning, gubbarna.

Så skulle de ha ut liket ur vedboden och sätta det
på vagnen, för nu var det tid på att ge sig i väg till
kyrkan — de hade över en mil fram.

Då var det Jöns Puke, som skulle hålla
vedkastapredikan. Och den vedkastapredikan gick sen ut över
hela häradet. Se, Puken hade en sådan led hicka så.
Han ställde sig vid kistan:

— Hick! — Anna Stines Petternilla — hick — kom
hem till vårt i — hick — i hin kvällen och sa — hick
— "Far", sa hon — hick — "I — våra vilja, I skon
komma hem och titta på — hick — Mesak, för vi tro,
han dör" — hick! — "Ja, jag får la det" — hick — sa
jag. Men när vi kommo dit — hick — så låg Mesak
där och glodde stort och levde — hick. Då säger jag:
"Vad fan hade jag här att göra — hick — karlen lever
ju." Och så ruskade jag i uslingen — hick — och tyckte:
"Upp med dig!" Men han bara glodde stort — hick. —
Då säger jag: "Jag är sulten — jag fick ingen mat i
mig innan jag gick hemmanåt. Du får häva på en gryta
päror, Anna Stina" — hick — sa jag. Och det gjorde
hon — hick — för — hick — Anna Stina är alltid så
god — hick! Men Gud, min själ — hick — innan
pärorna voro döda, så var karlen kokter — hick — —

Då sade Anders i Dödhult:

— Hör du,  Puke!  Nu tycker jag, du kan ha pratat
nog lort.

Men då blev Jöns Puke arg och sade:

— Alltid  ha   dödhultarna varit  några  djävlar  imot
mig! Kan jag inte få hedra Mesak?

Men så ville de ge sig i väg med karlen.

Då knabbade Jöns Puke på kistan och sade:

— Res i fred, Mesak! Pipan och pungen har jag lagt
till dig i kistan, och värme — hick — får du la, dit
du kommer — hick!

Så körde de av med liket. Men de hade inte kört en
fjärdingsväg, innan halva likföljet låg i vägagropen.
Och de, som voro med ännu, de hållde sig i vagnshäcken
för att inte ramla ikull — och Jöns Puke, han låg i
häcken ovanpå kistan. Så stante hästen, för han gat la
inte dra hela följet. Då tyckte Ola i Hularyd, det var
bäst att vända och göra om det den andre morgonen.
Och det gjorde de då.

Så om måndagsmorgonen var hela likföljet samlat
igen, och de åto och söpo nu som dagen förut. Men de
gjorde sig ändå litet brådare nu, och därför så tyckte
de, att de kunde gärna ta en brännevinskutting med i
vagnen, så de fingo litet att trösta sig med på den långe
vägen. Ja, det gjorde de. Men de hade la inte farit så
långt, innan de behövde trösta sig. Och så satte de sig
i vägagropen och togo fram kuttingen, och inte slutade
de, innan kuttingen var tom. Då så tyckte de, att de
kunde gärna lägga sig i backen där och sova en liten
stund, så de inte kommo för mosiga fram till kyrkebyn.
Ja, det gjorde de med.

Men hästen han blev otålig, så han gjorde slut på
gycklet och gick den gamle lunken fram till kyrkan.
Där togo prästens drängar hand om både häst och kista.
Och så kom änteligen Mesak i jorden.

Så var det slut med Mesak.



LARS PÅ SKOGSMADEN.

Jag är född här uppe på Nordal utav ringa stämma
och som liten gosse måtte jag ut och tjäna mitt bröd.
Varpå jag tjänte i femton år hos samme husbonde. Det
var nere på Slättdal, hos Anders i Skäpperud. Och på
alla dessa åren minns jag knappt, att min husbonde sade
ett hårt ord till mig; för jag var lydig och trägen —
mitt arbete drev jag fram, om jag så skulle bryta mig
igenom hårda berget. — Ja, det var fella min lyckligaste
tid, då visste jag inte, vad riktiga bekymmer ville säga
— jag fick gå till bordet och äta mig mätt, när
mattimmen kom, och när jag lade mig om kvällen, behövde jag
inte sörja för morgondagen. — Men lönen var liten,
jag kunde knappt lägga av nånting för framtiden, hur
mycket jag än sparade och klämde om styvern. Kläderna
tog det mesta, för ju ärligare en strävar och sliter, dess
mer kläder går det åt. Och så hade jag mina gamla
föräldrar sittandes borta i sin svältbacke, dem ville jag
gärna hjälpa, så gott jag förmådde.

Här i Skepperud tjänte Anna Stina tillsammans med
mig i tio år, hon som sen blev min hustru. Vi tyckte
om varandra länge, innan vi nämnde ett ord om det,
varken jag eller hon. Men så kom vi då till att tala om,
att vi skulle ha varandra, och sen hade vi ingen ro, innan
vi fick oss något eget. Vi trodde nog, att vi skulle kunna
slå oss fram i världen, vi så väl som andra, för vi var
friska och starka bägge två och inte var vi rädda för
att slita.

När det så led fram imot julen på den siste vintern,
som jag var i Skepperud, så passade jag på en
söndagseftermiddag, när husbonden och jag var ena, och talte
om för honom, vad jag och Anna Stina hade tänkt på,
och så frågade jag honom, om inte han skulle vilja lämna
oss en bit jord till ett torp. Men han blev genast mulen
och tyckte det, att han ville ingen torpare ha. Han kunde
inte gott lida torpare, för det första en dräng går och
gifter sig och tar torp, så blir det bara fattigdom och
elände, sade han. — Men vi skulle arbeta, ja, så gott vi
nånsin orkade, både Anna Stina och jag, det hade vi
lovat varandra, sade jag, och då skulle vi väl kunna
tjäna vårt bröd lika bra på ett torp som där på gården.
—  Ja, det kunde så tyckas, men han kände till det där
—  när de månge ungarne kom och ville ha något både
i sig och på sig, då förslog det inte varken med arbete
eller med gott folks hjälp, då blev det elände i alla fall,
mente han.

Det var svårt att höra, det där, och jag ville inte tro
honom. — Hå ja, lyckades det inte hos honom, så
lyckades det väl hos någon annan, tänkte jag. Inte var väl
alla bönder så rädda för torpare som han, för då skulle
det, må veta, inte vara så gott om, det slaget folk. Nu
blev jag riktigt ivrig, jag skulle tvunget skaffa oss torp,
och så sade jag upp både mig och Anna Stina till
våren. Anders bad, att jag skulle tänka mig väl för och
inte flyga åstad så brått, men det brydde jag mig inte
om — jag misstänkte nästan, att han sade så, bara för
han inte ville mista oss.

Näste söndag gav jag mig ut och frågade mig för
hos andra bönder i socknen. Men det fanns ingen, som
kunde lämna mig ett stycke jord. Det såg ut, som om
alla hade satt sig i sinnet att mota mig.

Då fick jag höra, att Rike Björn i Fjälliden hade
vräkt  Bryngel  på  Skogsmaden   ifrån hans  torp  med
hustru och sex barn, för han inte kunde göra rätt för
sig. Och fast jag visste, att Björn var den värste
blodsugare, en kunde  få att göra med,  så gick jag ändå
bort till honom och frågade efter platsen, för jag hade,
må veta, en sådan innerlig harm av att inte kunna skaffa
oss ett ställe denne våren. Alla människor visste om,
att vi hade sagt upp oss ur tjänsten. — Jo, här hos
Björn gick det bra. Jag skulle få torpet, men så måtte
jag ock ta mig på att göra fyra karl dagsverken i
veckan, och det var strängt för den lille jordlappen.

Vi var ute och såg på stället. Det låg mitt inne i
skogen på en gammal mad. En kunde räkna stubbstråna
efter den sista grödan på de sura åkerlapparna, så
magra och utsugna var de. Och både stugan och den
lille ladugården var nästan fallfärdiga. Det var stora
hål på taket, och en kunde köra handen in genom
väggspringorna. Alla fönsterna var utslagna, och skorstenen
hade rasat ner. Men jag var som förtrollad, jag lät inte
skrämma mig av nånting. Vänta bara, tänkte jag, tills
Anna Stina och jag kommer hit, vi skall snart räta upp
både jord och hus — och jag tyckte rakt, jag kunde
se, hur frodig och grön säden stod på de utdikade
åkrarna och hur fint och glatt det var där inne i den lilla
stugan. Här fanns ju skog, vart en såg — inte var det
då någon konst att få hjälpt upp husen. Jag bara
undrade på, att de, som hade bott här förut, kunnat låta dem
förfalla så. Det var bestämt dåligt folk, som inte var
bättre värt än att vräkas, mente jag. — Ja, så satte
Björn upp kontrakt, när vi kom hem till gården, och
jag satte mitt bomärke inunder.

Nu var det gjort. Och när jag kom hem till
Skepperud, så var Anna Stina glad och nöjd med det. Hon
tyckte som så, att hon hade visst ingenting imot att bo
uppe i Fjället, när bara jag var med henne. Vi skulle
sträva och få allting så bra där uppe, mente hon ock.

Vid flyttetiden blev Anna Stina kvar i byn. Hon
skulle väva till sängkläder och annat, som vi behövde
i huset. Men jag fick ge mig upp till Skogsmaden och
ställa i ordning, så att vi kunde flytta in där. — Vi hade
allt köpt oss ko och ett par sör och litet möbler och
verktyg för de små styvrarna, vi hade kunnat spara
ihop utav våra årslöner.

När jag då kom dit upp, så började jag med att riva
ner allt, som var  för illa ruttet.

Då kom Björn bort till mig och frågade, vad jag tog
mig till, som rev ner husen — vad jag tänkte med det.

—  Hå, sade jag, inte kan en bo i ett sådant näste.
Jag får fella hjälpa upp husen lite, innan vi flyttar in.

—  Vad har du då att hjälpa upp dem med? Jag kan
inte se, att du har något virke att sätta dit i stället för
det du river ner, tyckte han.

—  Nej, sade jag, det har jag inte.  Men jag tänkte
fråga er, om inte I ville låta mig ta ett par träd här i
skogen, så skall jag göra arbete för dem på gården.

— Hå, sade han och skrattade styggt, tänkte du det!
— Men då vill jag säga dig, att tänker du det, så gör
du allt bäst i att låta husen stå, som de står. För du
får inte hugga en pinne i min skog, så du vet det, om
du så ville arbeta ett helt år för var pinne; för jag vill
inte låta mina torpare få någon vana att hantera min
skog. Får de bara lov en gång, så kan de inte hålla sig
sen ifrån att hugga. Torrt ris, det får du plocka till
vedbrand, det står i kontraktet.  Men hugger du ett träd,
så får du med mig att göra. Kom ihåg det nu och för
alltid, det säger jag dig.

Varpå han vände mig ryggen och gick sin väg.

Jag stod där, som om jag hade varit fastspikad. Jag
kunde inte få fram ett ord till svar. Men när han var
borta, då rann sinnet till.

— Hå! skrek jag. Tror du, att vår Herre har låtit
hele denne skogen växa upp bara för dig, din
förbannade girigbuk. Att du inte vill neka hackspiken att hacka
sig bo i träden, när du kan neka din fattiga nästa ett
träd att laga sitt eländiga bo med. — Vet du, sade jag,
för det kokte inom mig, det blir väl sol och sommardag,
och jag har en röder räv, den kan jag släppa lös och
låta dra rumpen över hela fjället.

Men han hörde mig, som väl var, inte.

Nu orkade jag inte göra något mer på den dagen.
Jag slängde yxen in i stugan och tog på mig rocken och
gick så ner till bygden igen till min gamle husbonde.
Men när jag kom fram, så hade jag harm av att tala
om, vad som hade hänt mig, utan jag gjorde mig ett
annat ärende. Jag ville inte en gång tala om det för
Anna Stina för att inte göra henne ledsen.
Nå, när jag nu hade lugnat mig något, så gick jag
då tillbaka till fjället och på vägen borgade jag mig
ett par tolvter bräder hos kyrkevärden i Halla, som jag
fick låta köra över ett halvt mil genom skogen bort till
Skogsmaden. Sen stod det inte länge på, innan jag hade
stugan färdig. Jag klädde knutarna och tätade väggarna
med mossa, lade nytt torvtak och murade upp en ny
skorsten, passade in nya golvbräder, där de gamla var
trasiga, och satte in nya fönster — så att allting var
riktigt hyggligt att se på.

Så flyttade vi in i vårt nya hem och var lyckliga,
för en känner sig allt så lycklig den första tiden, en får
rå sig själv. Annars måtte vi nog slita strängt, ja, mycket
strängare än nånsin medan vi tjänte. Anna Stina
arbetade hemma på torpjorden som den värste karl var dag.
Hon hackade och brände och hon grävde planteland
invid husen och satte plantor och hade sig på alla vis.
Men jag måtte gå mina fyra dagar i veckan hos
Björnen, och han visste nog att ta ut av en fattig stackare,
vad han skulle ha, han slet oss torpare långt in på
kvällen. Och jag fick allt ibland ta arbete hos Björnen på
de fria dagarna också mot en liten dagspenning, för vi
skulle ju tvunget ha något att leva av där borta i vårt
fjäll. Varpå jag inte så mycket  fick lägga hand vid
torpet själv. Men, som lycka var, min granne, Johannes
på Kasen, han hjälpte mig med vårkörslorna, för han
hade två körtämjda kor. — Och vi var vid gott mod,
vi satte vårt hopp till hösten, när grödan blev mogen,
för vi hade satt rätt bra med havre och så hade vi en
stor potäteåker.

Men havren orkade  inte långt i  den utsugna,  sura
jorden. Han gav knappt tillbaka utsädet, och den, som
blev, var klen  i  kärnen.  Litet halm  fick vi ändå till
vinterfoder åt kreaturen, och det var alltid en god sak,
det.  Potaterna blev bättre,  för dem hade vi på
nyodlingsjorden, som vi hade hackat och bränt. Och så fick
vi bra med kålrötter, så att vi var inte rädda för vintern.

Vid jultiden så föddes Ola, vår förste gosse, och den
gladde vi oss mycket åt. Det är så med de barnen, de
ökar både våra bekymmer och vår glädje.

Så gick några år. Vi hade nu tre små skrikhalsar i
stugan, så att Anna Stina hade nog arbete med att se
om dem. Hon kunde nu inte så mycket hjälpa mig med
skötseln av torpet. Och Björn var sträng som alltid, han
kunde aldrig slita en nog. Men det fick en tråka med.
Jag hade god hälsa, så att det gick bra ändå. Jag
arbetade för två, och torp jorden började allt ge bättre gröda.
Jag dikade ut vattnet och jag gjorde komposter av torv
och granris och ljung och strävade på allt vis att
förkovra mitt lilla ställe. Vi hade också lagt på en kviga,
som skulle bära sin förste kalv till julen, och till våren
tänkte jag börja köra henne tillhopa med gamla Hjälma
— sen behövde jag fella inte längre ha besvär med att
leja dragare! — Och jag hade alltjämt gott hopp om att
en gång kunna säga till min gamle husbonde, att det
hade gått mig bättre, än vad han förespått.

Men herran stäcker modet. En försommar skulle
bonden köra fram dyjord till gården, och jag blev budad
om att hjälpa till. Då förkylde jag mig, där jag stod
i den kalle mossen och lässte på lassen, och blev lagd
på sjuksängen och låg så, utan att kunna sköta mig
själv en gång, i två långa månader. Det var en sträng
tid Litet hade vi att leva av. Och Björnen hade intet
förbarmande, han krävde ut sina dagsverken lika fullt,
annars hotade han med att vräka oss. Vi måtte sälja
våra får, våra bägge vackre sör, och lammen med, för
att kunna leja dagsverksfolk.

Först långt fram på sommaren blev jag så pass, att
iag kunde gå uppe och sköta om litet smått därhemma
på torpet. Då såg jag, att ryggåsen till det usla fähuset
hade krökt sig och höll på att ryka av, upprutten som
han var av regn och ålder. Laga honom stod inte till,
för hele stocken var rutten, och skaffa hit en ny
nerifrån bygden, det rådde jag inte med — jag hade nu
ingenting att köpa för och inte heller visste jag, hur jag
skulle få fraktat hit honom. Då for det en tanke i
huvudet på mig: "Jag hugger mig en stock här i skogen och
lägger dit i smyg. Det får gå, hur det vill."

Om kvällen smög jag mig bort i furuhultet och fällde
där ett starkt, friskt träd. Och sen hjälptes Anna Stina
och jag åt att hugga upp stocken och frakta hem honom
på en kärra. Vi klente jord över stubben och plockade
upp och tog med oss varenda sticka och varenda gren,
så att det inte skulle synas det minsta märke efter oss.

I dagningen var vi uppe och hjälptes åt att ta ner
den gamle åsen och lägga dit den nye. Och det gick
riktigt bra. Så fick Anna Stina gå in och sätta på
kaffekitteln, för vi skulle, må veta, ha oss en kopp gott kaffe
ovanpå alltihop, och jag riktigt skrattade för mig själv
åt, hur lätt det hade gått att lura Björnen, medan jag
höll på att täcka över den nye ryggåsen. Jag hade nu
bara ett par alnar igen — då fick jag se Björn komma
lunkandes  bortöver maden  och  fram  imot  mig.  Hade
jag haft en bössa, så hade jag bestämt skjutit honom,
så rasande blev jag. Hade själve djävulen skickat honom
hit, eller varför skulle han komma just nu?

Nå, han kom fram till mig och han förstod, må veta,
genast, hur det hängde ihop.  Han tittade på den nye
åsen och  så på hjulspåren, som gick nedåt skogen.

— Jaså, nu har jag dig, tjuv! sade han.

Jag blev så sint vid det ordet, så jag visste rakt inte.
vad jag gjorde. Jag nappade till mig yxen, åkte ner av
taket och sprang fram imot honom, med yxen i högsta
hugg.

—  Säg tjuv en gång till, och jag klyver skallen på dig,
din blodsugare! skrek jag.

Björn blev rädd och drog sig tillbaka.

I detsamma kom Anna Stina utspringande och
kastade sig emellan oss:

—  Gör dig inte olycklig, Lars! Gör dig inte olycklig!

Jag släppte yxen — sinnet  föll, när jag såg Anna
Stinas förskräckelse. Jag kom i en sådan darrning, så
att jag knappt kunde stå på mina ben. Gud vare lov,
tänkte jag nu, att jag inte har en människas död på
mitt samvete — sen får det gå hur som helst.

Då knöt Björn händerna imot mig och sade:

—  Detta skall kosta dig dyrt. Först har du stulit ifrån
mig och så har du hotat mig med yxen. Vi träffas på
tinget.

Så gick han.

Anna Stina sprang efter honom och bad honom för
Guds skull, att han inte skulle göra oss olyckliga. Men
han bara stötte henne ifrån sig och svarade ingenting.

Nå, det blev, må veta, tingssak av det. Han ville ha
mig fälld, för jag hade hotat honom med yxen; men
det gick inte — för han hade inga vittnen på det. Han
hade annars nog tänkt klämma efter mig så pass, så att
han kunde drivit mig ifrån stället. Men för det jag hade
huggit trädet på hans skog, måtte jag plikta tjugufem
riksdaler.

Var skulle jag,  fattig syndare, ta så många pengar
ifrån — det visste jag rakt inte. Men länsmannen, han
visste råd, han kom hem och pantade ut kon, och det
var det omistligaste vi ägde. Jag bet ihop tänderna och
teg. Men Anna Stina hon grät högt. Var skulle vi nu
få en tår mjölk till barnen, och vad skulle vi själva
få till det torra brödet? Nu var det rent ute med oss.
Kvigan, vi hade igen, gav ju ingen mjölk förrän till
julen, och det var långa månader dit. Om han ändå hade
velat nöja sig med den! — Vi trodde väl, att vi skulle
fått något tillbaka på kon, för hon var då värd sina
fyrtio riksdaler vänner emellan. Men det länsmannen
en gång får i sina klor, det kommer aldrig tillbaka.

Jag gick nu därhemma i flera dar som en fånge och
visste rakt inte, vad jag ville, så bekymrad var jag. Men
så tog jag på mig det bästa jag hade, och gav mig ner
till bygden till min gamle husbonde. Han skulle på det
viset ändå få rätt, när han spådde mig fattigdom och
elände. Men det kunde inte hjälpas,  jag ville dit ner
ändå och tala med honom. Hjälp tänkte jag aldrig begära,
det var jag för styvsint till, så fattig jag än var; men
ett gott råd borde jag alltid ha rättighet att begära av
honom, som jag hade tjänt troget i femton år av mitt
liv. Jag talade nu om för honom, hurudan Björn hade
varit imot mig alltifrån början, men jag fördolde inte
heller, hur jag hade burit mig åt imot honom.

Anders sade inte ett enda ord till mig, utan han höll
med mig och tyckte, att Björn var en bov och en
blodsugare. Och jag fick både råd och hjälp — jag fick hela
femtio riksdaler till låns av honom att köpa en ny ko
för. Dem skulle jag sen få betala av med tio riksdaler
om året. Någon ränta ville han inte ha.

Nu var jag karl igen. Och krafterna kom snart
tillbaka, så att jag var god till att sköta både min egen
torva och mina dagsverken. Det enda, som tryckte mig,
var, att jag ständigt skulle behöva gå och träla hos min
värste ovän, för det var han Björn. Jag kunde aldrig
se honom för mina ögon, utan att det gick som ett skott
igenom min kropp, och min näve knöt sig, om den så
höll i Guds gåvor. — Vi hade väl kunnat flytta ifrån
honom och ta oss ett annat torp, men vi visste ju, hur
svårt det var att få något nytt; och hårt skulle det varit
ock att lämna det vi hade, sen vi nu en gång hade fått
upp det i ordentligt bruk.

Året därpå skulle Björn ställa till med nyodling borta
i skogen. Visst var han rädd om sin skog som om ögat
och han fick aldrig nog betalt för sina pinnar, när
sundälingarna kom dit upp för att köpa sig litet till
vedbrand. Men han tänkte vinna så mycket på den däriga
odlingen. Först och främst så fick han större åkerjord,
det var en sak det, och så skulle han sälja en del av
timret och alla toppar och grenar och ta bra betalt, och
därtill så skulle han ta undan timmer till en ny ladugård
åt sig själv. Så att det var nog klokt uträknat.

Nu blev det värre slit än nånsin för oss torpare. Björn
var rent ifrån vettet — han kunde aldrig få nog arbete
utav oss. Hur tidigt vi också kom på morgonen, så var
han ända före oss i skogen och tog imot oss med
stickord eller svordomar, för vi inte passade på tiden och
vi kom aldrig därifrån förrän det var mörkt, så att vi
inte kunde se att sköta yxen.

Nå, då om vintern fällde vi timret och om våren fick
vi börja på med rothuggning och hackning.

Ett par dagar före midsommar skulle vi till att börja
bränna. Det hade varit starkt solsken och god vind en
lång tid förut, så att torv och ris och stubbar var torra
som fnöske. Vi tände på, och Björn låg själv med ute
i skogen den första natten och vaktade elden — likaså
den andra. Men den tredje, det var själva
midsommarafton, då blev han hemma vid gården och satte Johannes
på Kasen och mig att se till elden.

Ja, så låg vi där i skogskanten, Johannes och jag,
och tittade på eldhögarna och luktade på torvröken då
om kvällen. Vi tog fram våra pipor och rökade, för
något gott skulle vi fella ha, där vi låg. Björn hade inte
givit oss så mycket som ett kvarter brännevin till att
muntra oss med om natten.

Som vi låg där, så sade jag, för jag minns vart ord,
vi talte, som om det hade varit sagt i går:

— Hör du, Johannes,  sade jag,  du och jag, vi har
fella fan själv till husbonde.

Johannes han nickade.

— Ja, sade jag, nog hade han kunnat bjutt oss på
ett kvarter brännevin, om han hade velat vara som annat
folk, när han skall ha oss till att ligga här ute i skogen
och vakta på själva midsommarnatten.

— Hå, sade Johannes, det hade jag aldrig kommit
att tänka på en gång, om inte du hade sagt det. Hå,
Björnen skulle bju oss på brännevin! Hå, hå! Hur
kunde du tänka nånting så gorgalet. Jag tror rakt, jag
skrattar käken ur led.

—  Ja, skratta du! sade jag. Men jag spottar jag.

— Vet du, Lars, det tror jag vi tar oss en sup på,
sade Johannes och skrattade än värre och så drog han
till sig sin massäck och plockade fram en kvarterspotäll
och en fin kaka till brännevinsbröd.

—  Det var karl,  som har brännevin med sig, sade
jag. Men det går fella an för dig att ha både det ena
och det andra, du som inga barn har, som gapar efter
allt, vad en kan nå.

—  Hå, det kan fella vara sant — men för alla de
gånger jag har önskat till, att jag hade mig en gosse,
då hade en ändå någon att slita för, sade Johannes,
medan han drog korken ur flaskan och slog upp en sup
åt sig.

—  Ja, att slita för, tyckte jag. Hå, hå — slita, för
att bönderna skulle få sig en ny träl efter dig. Och så
skulle de ändå skälla. För allt vad de skäller på, att en
fattig stackare drar fram ungar till världen! Men var
skulle de få sina trälar ifrån, om inte vi skaffade hit
dem och födde upp dem?

—  Där! Tag denne härige och lugna dig med! sade
Johannes och flydde mig en sup. — Du skall inte vara
så knotig, sade han. Vår herre vet bäst, vad som gagnar
oss. Har han gett dig barnen,  så ger han dig till att
föda upp dem med ock.

—  Ja, om jag strävar mer, än jag orkar, sade jag.
Herren ger intet för intet.                                     

—  Ger han dig inte hälsa och krafter till att sträva?
sade Johannes.

—  Jo, det förstås, sade jag, men hur skulle jag
annars kunna sträva — annars finge fella socknen föda
både mig och barnen.

—  Du skall be din nådige Gud bevara dig för
missnöjsamhet, det är den värsta synd, som finns, och föder
så många dåliga tankar, sade Johannes.

—  Hå, det blir väl inte varken bättre eller sämre för
mig, antingen jag är nöjd eller inte — och tänka vad
jag vill, det är väl den minsta rättighet jag kan begära,
sade jag och gav honom tillbaka glaset.

Johannes svarade mig inte på det, utan gick bort och
rätade till ett par högar, som inte ville brinna så bra.
Sen kom han och lade sig ijämte mig, med huvudet på
armen. Och en liten stund därefter hörde jag att han
snarkade. Han var trött, han som jag — och han litade
på mig.

Men jag låg där och drogs med mina tankar. Jag
gick igenom allt svårt och styggt, som jag utstått under
dessa sex åren, jag lytt under Björnen. Hur hade han
inte slitit mig — pressat mig till det yttersta, när jag
låg sjuk och klen för hans skull; det var ju i arbetet
hos honom, jag fick min sot. Hade han inte dragit mig
till tinget och skämt ut mig? Hade han kunnat drivit
mig från hus och hem, så hade han gjort det. Var det
inte   för   hans   skuld,   som länsmannen   tog  vår   enda
mjölkeko — tog mjölktåren, ur munnen på mina små
fattiga barn! — Jag blev allt bittrare i mitt sinne. Jag
glömde rent, att jag själv inte var utan skuld. — Tvi,
för att en sådan bov skall få leva! tyckte jag. Han hade
inte mer hjärta i sig än elden, som förtär allt, som han
kommer åt.

Under detta såg jag, hur elden flammade upp ur en
hög längst borta vid skogsbrynet. Nu slog en låga sig
över och slickade ett tag i ljunget. Det fnurrade till,
ljunget började brinna. Jag ville strax springa upp och
döva elden, men jag orkade inte. Det kom en sådan led
tanke över mig — nu igen.  "Röde räven lever än",
sade jag. "Röde räv ut — nu är du inte min!" sade jag,
jag kunde knappt hålla mig från att skratta. "Hå, hå!
Nu är jag mäktigare än Björn själv, nu rår jag över
hele skogen." — Det smattrade i ljunget, det började
fräsa och spraka  i  enebuskarna  — lågorna hoppade
undan för undan. Jag var som ifrån mina sinnen — jag
gömde huvudet i händerna. Det kändes, som om jag på
en gång fått kasta ur mig allt svårt och styggt, som jag
gått och burit på under åratal. "Låt det gå! Låt det
gå!" tänkte jag. "Inte behöver jag vaka, när inte
Johannes vakar. — Nu går takåsarna, ha, ha! Vill du inte
ha tjugufem riksdaler för var, Björn? Tag dem, min
far!" — Det gick runt i huvudet på mig. Till slut visste
jag knappt, om jag var vaken eller jag drömde.

Då började det braka så förskräckligt. Jag tittade upp.
Milde förbarmare, vad hade jag gjort! Elden var i
skogen, det brann i trädtopparna. Jag for upp som en
galning och sprang dit bort. Elden gick åt det hållet,
där min stuga låg. Jag stampade i det brinnande ljunget,
jag ryckte till mig en stor ruska och slog vilt ikring
mig i elden, jag sprang allt längre och längre in ibland
de brinnande träden. Jag brände mina händer och fötter,
mina kläder tog eld, röken höll på att kväva mig. Men
jag slog ikring mig ännu. Till slut tyckte jag, att det
kom en stor låga, så stor som ett hus, och drog sig
med sig upp i luften — det var så ljust och så varmt — 
och jag måtte följa med högt, högt, högt. Sen minns
jag ingenting mer.

När jag långt om länge kom till sans igen, då låg jag
på Vänersborgs lasarett. Jag försökte röra på mig, men
det gjorde så ont i hele kroppen, så att jag måtte ligga
rent stilla. Och ingenting kunde jag se, det sved i
ögonen, som om jag haft eld i dem. Då kom jag ihåg, vad
som hade hänt. Ack, vad det pinade mig, jag tyckte rakt,
att hele min kropp ville vända sig ut och in, så klämde
det mig. Jag önskade, att jag hade varit död.

Ja, så gick tiden, och jag blev äntligen så pass, att
de kunde hämta mig ifrån lasarettet. Då var jag
stenblind. Det var mitt första straff; men det var inte det
värsta.

Där på lasarettet hade de inte talat om för mig, vad
som hade hänt, sedan jag förlorade sansen där mitt uppe
i elden. Men det gjorde Anna Stina, när hon kom och
skulle hämta mig.

Det ryser i mig än, när jag tänker på det, hon talte
om. Johannes på Kasen hade, må veta, vaknat och
sprungit bort efter mig och dragit mig ur elden. Så kom
där folk ifrån alla ler och skulle hjälpa till att släcka.
Men det stod inte till. Skogen var kruttorr. Och det gick
här som alltid vid skogseld — om luften är aldrig så
stilla, när elden börjar, så drar det inte länge om, innan
det blir vind. Och lågorna flög från träd till träd vitt,
vitt och så fort i den torre skogen. De försökte att göra
förhuggningar  mot  elden,  men han  flög  över  — det
stod inte till att mota honom. Mina hus och fem andra
ställen brann upp, och det var knappt, att människorna
kunde rädda sig och kreaturen. De måtte köra ut
kreaturen i sjöarna och bikuporna och allt det lilla, de hade
i husen, måtte de ta med sig i pråmar och ro ut på sjön
med, och där fick de sitta med barn och allt, tills
branden var över. Och vargar och  rävar, som här var så
gott om på den tiden i  fjället, de flydde och sprang
rakt in på husen och  på människorna.  Och  fåglarna
flög ikring  sina bo och  skrek,  men röken och elden
körde bort dem. Ja, en milaskog brann upp, med allt,
vad där fanns i honom, som inte kunde fly, och fem
fattiga folk blev husvilla, och jag själv blev ifrån att
vara en arbetsför, hederlig människa en blind usling,
som kom fattigvården till last — nu har socknen fått
både mig och mina barn, nu kan jag inte sträva för
dem längre. Ack, så gärna jag ville sträva, ja, sträva
till blods, om allt vore som förut. — Men mitt värsta
straff, det är, att jag har en människas liv på mitt
samvete, och fast det var min värste oväns, så har jag lika
ont av det ändå.  När skogen var bränd, gick Björn
bort och hängde sig själv.



INNEHÅLL.

ALLMOGEBERÄTTELSER. I.
Julkvällen ...................   7
Vadet ........................  27
Under rasten .................  44 

ALLMOGEBERÄTTELSER. II.
Håkan i Näregård .............  63
De bägge glasarne ............  85
Hos Josops i Gullås ..........  99

NYA ALLMOGEBERÄTTELSER.
Herregården Ransberg ......... 115
När Smör-Lars var död ........ 134
Tromp och Krans .............. 150
Halta Stina .................. 178
Gamla Grålla ................. 198
Mesak ........................ 233
Lars på Skogsmaden ........... 243










