SEHLSTEDT SÅNGER OCH VISOR




Elias Sehlstedt




SAMLADE
SÅNGER och VISOR,
GAMMALT  OCH  NYTT,
AF
ELIAS SEHLSTEDT.
———
FEMTE DELEN.
MED PORTRÄTT SAMT LEFNADSTECKNING.

STOCKHOLM.ALBERT BONNIERS FÖRLAG.


STOCKHOLM.ALB. BONNIERS BOKTRYCKERI 1876.




Lefnadsteckning.

Vi hafva inom vår literatur många berömda, många
klassiska namn, om hvilkas odödliga värde och förtjenst
det skulle kunna synas som ett majestätsbrott att ett
ögonblick tvifla. Och likväl, när det kommer till denna
obevekliga kritik, som skiljer mellan guld och förgyld
koppar, mellan lefvande blommor, uppspirade ur naturens
varma och innersta sköte, och eftergjorda vaxblommor,
då frågar ironikern: hur mycket håller profvet af allt
detta?

Den uppburne författare, hvars lefnadsöden och
utvecklingsgång vi här skola söka att skildra, kan ingen
komma att räkna till de “klassiska“ namnen. Han var
så oakademisk som möjligt, ehuru “akademien“ fann sig
föranlåten att å sin sida uppmärksamma honom. Hans
publik var den stora allmänheten, “profanum vulgus“,
för hvilken han aldrig stälde sig på någon oåtkomlig
ståndpunkt. Man märker hos Sehlstedt inga snilleblixtar,
såsom hos åtskilliga af våra skriftställare, men till ersättning
går man ock hos honom miste om hvarjehanda tomt
åskbuller, för att icke tala om vattenskurarna. Hos
Sehlstedt finnes ingen efterbildning af konventionela
europeiska mönster, en efterklang utan lif, en fraseologi utan
kärna, en gestikulation utan öfvertygelse, en smärta utan
nerver och ett löje utan själ. Vid tanken på så mycket
utmärglad och gulblek sentimentalitet, som här och der

går och gäller för poesi, måste det göra oss godt i sinnet,
att — för att tala med Orvar Odd — umgås med en
sångmö, som har blod i läpparna. Det är i den
Sehlstedtska diktningen någonting nytt, något friskt, något
ur källdjupet porlande, jemte solsken, doftande
ängsblommor och klingande fågelsång.

“Strängarna på hans lyra voro väl icke många“, skref
en författareI Nya Dagligt Allehanda. vid underrättelsen om Sehlstedts död,
“och deras klang var ej så stark, men de voro spunna
af de finaste fibrerna i en känslig själ, de klingade med
lust och fröjd, och tonen trängde vida omkring, ty dess
välljud var lika rent som takten var frisk, och ingen
starkare stämma till ett mäktigare strängaspel fanns, som
kunde öfverrösta sångarens glada visor. Hvem har ej
lett vid dessa visor? Hvem har ej till och med någon
gång försonat sig med en kulen och ruskig höstdag för
de komiska sidor, Sehlstedt förmått afvinna alla med den
samma oundvikligen förbundna mödor och besvärligheter?
Huru väl känner ej skalden den nordiska vinterns och
det svenska hemmets behag! Vi känna igen oss sjelfva
i denna person som förstår njutningen af en slädfart
öfver den knarrande drifvan och isbelagda vågen, som
kan uppskatta trefnaden af en flammande brasa och skämtet
kring en värmande bål. Och vårens och sommarens
ankomst har ingen firat med gladare sinne och
tacksammare hjerta än han. Då ilar hans lätta båt med
svällande segel öfver de blåa vikarna och sunden, då surra
biet och myggan för honom sagan om sin korta
lefnadsfröjd, då trifves skalden så väl i glada menniskors
samqväm “i det gröna“ och målar i bjerta färger de ringa
återstoder af ett njutningsrikt naturlif, hvilka civilisationen
lemnat oss öfriga.“

Sehlstedt är en skriftställare i hvars sällskap vi
trifvas; intet hat eller groll framträder hos honom. Man
får hos honom erfarenhet deraf, att kärleken är humorns
moder. Äfven kritiska sinnen, för hvilka ett och annat
i formen hos Sehlstedt måste förefalla felaktigt, hafva
känt sig hänförda af denna kärleksfullhet. Från satiren
vänder sig mången bort med en plågsam känsla,
emedan den med sin brännspegel skarpt belyser de
menskliga svagheter, vi dock alla dela. Men humorn
upphöjer och vederqvicker oss, i det den visar att “verlden
är ej så ful som vi henne ängsligt afmåla“. En af
Tysklands största estetiker, på samma gång en af dess
förnämsta skalder, har i en mästerlig afhandling visat
att satiren, elegien och idyllen utgå från samma källa.
Ställer sig skalden på idealets ståndpunkt med gissel
och hån öfver verkligheten, så skrifver han en satir;
skildrar han idealet med en klagan att verkligheten ej
motsvarar det samma, så blir hans poem en elegi; och
framställer han slutligen idealet såsom för handen varande
äfven i den bristfälliga verkligheten, så diktar han en idyll.

Elegier skref Sehlstedt icke gerna, rena satirer ganska
sällan, men deremot författade han många idyller, och
man kan säga att han sammangöt de satiriska och
idylliska dragen på ett för svenska diktningen alldeles
egendomligt sätt.

Det fins nämligen en gren af skaldekonsten, som
må anses karakteristisk för vårt land, en poetisk
återspegling af dess korta men herrliga somrar, som, enligt
Bellmans ord, bjuda

«– – Fåglen sjunga,
Biet svärma, gäddan slå,
Och sefiren då och dä
Flåsa i poetens lunga.»

Om vi våga uttrycka oss i ordalag, som motsvara
denna stämning, så skulle vi vilja säga, att när solen
börjar på att göra sin syssla oklanderligt, d. v. s. skina
emellanåt; när molnen ej mera ligga på himmelen som
svarta oxar, utan som små hvita och hyggliga lamungar;
när vestanvinden ej mera vräker omkull några plank,
utan far beskedligt omkring och pussar de nyss utspruckna
blåsipporna; när jorden gnuggar sig i ögonen efter den
långa vintersömnen — då öppna poeterna i det gamla
Sverige sitt kammarfönster, de dricka frisk luft som
champagne, det ena glaset efter det andra, de se hur
här och der ett grönt grässtrå framsticker ur mullen,
och de draga af alltsammans den slutsatsen, att nu
tillkommer det dem att fatta ordet.

Det var vid detta lynne, som redan “Svenska
skaldekonstens fader“ uppstämde sitt:

Phoebus han har sin vagn med the guldglimmande, pigge
Sampt eldsprutande, svårt regerlige, drakote fåhlar
Vändt sin tygel i krook från barbrer och torkade blåmän
Moot the måtlige land och sist til nordiske näset,
Och far nu så makliga fort, upvärmer och aflar
Med sit liufliga lius sampt allting skådande strålar
Hvad på jordene fins, uthi lunderne, luften och hafvet.

Ingenting annat var inspirationen till “Friskens och
Runii resa till Dalarön 1712“, och det var på samma
grundval Dalin stod, när han skref:

Gumma, dräng och piga,
Oxe, ko och qviga,
Kalf och lam i glädje hoppa;
Tuppen med sin fru
Har förgätit nu,
Att han en gång skall bli soppa.

Kort sagdt, inom den svenska diktningens kanske
mest sjelfständiga område: den humoristiska naturidyllen, är
Elias Sehlstedt den senaste länken, närmast intill den
harmlöse skämtare, som i månen såg en holländsk ost,
hvarpå de holländska sjökaptenerna i saligheten frukostera,
författaren af “Mollbergs epistlar“ och “Våren är
kommen“, skalden och komministern C. F. Dahlgren.

I en liten norrländsk stad, “med herrligt läge, god
hamn, prydlig kyrka, vacker och väl vårdad
promenadplats, en öfverflödig ångsåg samt en ohygglig mängd
ytterst fula och missprydande sjöbodar, hvilka dock
komma att borttagas — om tusen år,“ föddes åt
handlanden Sehlstedt den 8 december 1808 sonen Elias, som
femtio år senare sjelf gaf detta signalement på Hernösand.
Huru han der växte upp vid gymnasiet, har han ock
sjelf, målande och gladt, beskrifvitSehlstedts poetiska gåfvor började bli bekanta redan under
hans gymnasisttid och en skämtsam utgjutelse af hans hand från
denna tid befordrades till trycket, nämligen “Byxorna“. Saga
(utgifven som broschyr, Stockholm 1832). Ur den synpunkten
att det är det första tryckta alstret af Elias Sehlstedt hafva vi ansett
oss böra återgifva detta nu alldeles bortglömda och okända stycke;
läsaren finner det derför i slutet af efterföljande samling.. Vi se honom i
själavånda i “skuggan af rektorns stora romerska näsa“,
vi se honom i sällskap med några kamrater gå den
teologiska vägen — in på någon anspråkslös källare,
vi se honom stå i rök och dam, lik Karl den tolfte,
då han nämligen i sin tur skulle vara med om att
rengöra skolans ljuskronor, ett nytt Angias-stall, från
talg och smuts, och städa skolrummen. Vi äro med
om hans karnavaler, äggkalas och baler, då herrar
och damer om hvarandra gingo mumsande på
knäckebrödssmörgåsar i sjelfva balsalongen, medan de
hvilade sig från dansen — och läsaren har blott
anledning beklaga, att icke äfven studenten Elias S. skänkt
oss sina minnen. I den lärda staden vid Fyris
framträdde han 1829 som akademisk medborgare och bestämde
sig för den juridiska vägen, men ödet i form af fadrens
dödsfall och dermed följande frånvaro af tillgångar gaf
honom anledning att framdeles utbrista: “I fall jag
verkligen vore skald, så skulle jag kunna säga: när Bellman

kunde vara i nummerlotteriet, så ta' mig sjutton kan
inte jag vara i tullen också! Det har funnits mycket
sångfåglar der!“ — hvarpå han som exempel nämner
Arnoldson och Stenhammar. Man kunde också tala om
Valerius, Afzelius och andra.

Unga Elias öfvergaf alltså Upsala, som han sedan
ej återsåg på många år, och af det vindsrummet han
bebott, fanns då, säger han sjelf, “ej en pinne qvar“. Men
innan han for sin kos, hade han låtit den “poetiske
spindeln“, d. v. s. pennan väfva sina långa eller korta trådar
öfver papperet, och Upsala-Korrespondentens utgifvare,
Emanuel Bruzelius, hade funnit dem vara af det goda slaget och
låtit dem se ljuset i sitt blad. Ett helt dussin poem af
—dt infördes der under loppet af 1832. Det första bland,
dem: “Den moderne krigaren“Parodi på la Sentinelle (“Vid månans sken“) blef mycket populärt
och de flesta af dessa stycken intogos af författaren i
ett litet, samma år i Stockholm utgifvet dikthäfte:
Norrlandsblommor af —dtEtt af dessa poem: Den frommes afsked till sina vänner
trycktes först i Upsalatidningen, sedan i Norrlandsblommor, och mer
än fyrtio år senare i kalendern Nornan i egenskap af förment
posthumt alster. Sehlstedts första dikthäfte var af öfvervägande
allvarligt innehåll, till större delen dödstankar..; Denna samling börjar med ett (ej
sedan återgifvet) qväde kalladt Pilten, hvarur vi anföra
första versen:

En liten pilt jag fostrar opp,
En hjertans liten en:
Om lif han ger dock föga hopp,
Ty han är späd och klen.

Såsom läsaren lätt anar, var "pilten" i sjelfva verket
den sångmö, som Sehlstedt sedan så ofta apostroferat. —
Häftets innehåll råkade äfven i öfrigt ut för författarens
censur, hvilket vi ej förtänka honom; af dess tjugufyra

dikter ha dock några genomgått skärselden och kommit
in i de samlade skrifterna.

Året efter sin debut inom bokverlden vandrade
innehafvaren af signaturen —dt en dag upp på
Aftonbladsbyrån, och blyg som den yngsta af behagen framlemnade
han ett opus, som sedan blifvit läst och sjunget i slott
och koja. Det är oss sagdt, att den anspråkslöse
författaren kände sig i hög grad öfverraskad, då
redaktionen höll till godo med Norrländingens hemlängtanDen allbekanta melodien till detta stycke är af fröken Hanna
Brooman. På senare tiden har W. Uddén komponerat en ny melodi dertill.; stycket
är i sin ursprungliga form i det närmaste sådant vi alla
känna det. Samma år (1833) innehöll ock Aftonbladet
Den glade sångaren, hvari de senare förändringarna äro
något flera.

Poeten var vid denna tid, för att begagna hans
egna ord:

En man af akademisk ras,
Ett slags aptekare, som krossar
Små kunskapsfrön, som med karbas
Ges in åt våra söta gossar.

Det är på grund af flerårig erfarenhet, Elias
Sehlstedt talar, då han utbrister om en informator:

Hans kall är tungt på många vis,
Och stundom är så svårt att plugga
Latin i mammas lilla gris,
Som att få gudsord i en sugga.

Hans principaler voro icke heller alltid de
behagligaste, ty han konditionerade en tid på Vermdön hos
“Siggesta' buse“, den från Almqvistska rättegången
bekante ryttmästaren Johan Jakob von Scheven.

Sin moderliga famn öppnade kgl. tullverket 1836, och
sex år senare blef det Mems station förbehållet att mottaga
tulluppsyningsman Sehlstedt, som 1843 ditförde sin brud
Augusta Ekman, dotter af major Ekman i Karlstad.
Familjefadern bortlade icke sin lyra, men sin anonymitet,
och Knäppar på lyran af Elias Sehhtedt (1844) blefvo
inregistrerade i “Sveriges sköna literatur“ hvars
författare förespådde den nye poeten en framtid. Nu var ock
allmänhetens blifvande gunstling i vissa afseenden
fullfjädrad. Han var ännu icke “vindens och vågornas skald“,
men godt lynne och qvickhet i förening med den
känslans renhet, som alltid varit för Sehlstedt utmärkande,
gåfvo åt hans idyller en egendomligt intagande prägel.
Nu skrefvos Litet bo jag sätta vill och andra småbitar, som
äro oskiljaktigt förenade med namnet Sehlstedt.

I sitt nästa dikthäfte: Småplock på vers (1850)
uppstämde han icke för ro skull sin “Sång för rörliga
tullbevakningen“. Med maka och dotter styrde han 1847
sin kosa till Hornstull, men som res-inspektor fick han
der kostsamma individer att försörja, ty

— Hästar ooh åkdon och dräng skall han ha.
Och pengar dertill uti molnena ta.
En res-inspektor borde vara af guld,
Så slapp han att sätta sig ständigt i skuld.

Han tackade derfor sin lyckliga stjerna, då han
1852 utnämndes till tullinspektor vid Sandhamn med
mindre lön, men — utan hästar.

Här fann Sehlstedt en ganska varaktig stad och här
utbildade han sin specialitet som skärgårdspoet. Då han
en dag farit in till Stockholm med sina Sandhamnska
förstlingsalster, mötte han, enligt sin berättelse, en gammal
bekant, som ropade:

“Nå besitta! Jag svär, att det är visor, som du
har der i pappersrullen“.

“Rätt gissadt! Jag ämnar mig just upp till tryckeriet,
för att göra mitt namn odödligt.“



“Hvad kommer boken att heta?“

“Det har jag ännu ej tänkt på: jag vet ej, om det
skall bli fågel eller fisk.“

“Lyd då mitt råd och kalla den för fiskmåsen,“ sade
han, “isynnerhet som du nu vistas och hafver din varelse
på ett ohyggligt skär, längst ut i hafsbandet, der du
troligen aldrig ser annat, än fisk och fiskmåsar, och blir
väl sjelf en fiskmåse till slut.“

“Nå, så kör för Fiskmåsen,“ utbrast Sehlstedt, och
med hänseende till hans dåvarande vistelseort var den
titeln onekligen icke så oäfven.

På “Fiskmåsen, poetisk vår-kalender för 1853“,
följde kalendrarna Utkiken och Telegrafen (båda tryckta
1857). Den senare fick af en viss orsak namnet optisk
kalender. Liksom de optiska telegraferna vid denna tid
allt hvad de hunno, försvunno från skärgårdens
bergsknallar, så önskade nämligen författaren, att hans kalender
skulle så fort som möjligt försvinna ur bokhandeln, och
allmänheten fann denna hans önskan naturlig.
Följaktligen började det bli i sin ordning, att någon förläggare
tänkte på att samla allt det under årens lopp försvunna
och denna dag randades 1861. Poeten sjelf afsade sig
redaktionsbestyret af de samlade dikterna: “jag förstår
mig icke på dylikt,“ menade han, och åtog sig blott att
gifva innehåll åt rubrikernaRubriker ansågos emellertid icke nödiga, men om något
försök blifvit gjordt, att i särskilda grupper sammanföra närbeslägtade
stycken, skulle man möjligen hafva funnit skäligt att utelemna
åtskilliga dupletter, som togo sig annorlunda ut, då de först
framträdde i olika kalendrar..

Om sin sångmö skrifver Sehlstedt från sitt Sankt
Helena: “Hon håller utkik efter gröna lundar, fågelsång,
leende dalar; men förgäfves stirrar hon kring de sandiga
fälten och de nakna klipporna. Sandhamns flora är
torftig: kattfötter och lingonris, och dess fauna inskränker
sig till getter och fiskmåsar.  I så fatala omständigheter,
hvad skall en stackars sångmö sjunga om: fartyg och
sjömansbyxor, storm och skydrag, getragg och toppsegel,
sjöskum och långtobak! Undra ej på, om mina visor äro
torftiga och ämnena inskränkta.“

Det vore en misslyckad artighet mot den älskvärde
skaldens minne, om man påstode att en hvar af hans dikter
gifver fullständig dementi åt denna blygsamma förklaring.

Sehlstedt i sitt hem.

Man må emellertid snarare undra öfver, att han med
små resurser kunde åstadkomma så mycket gediget, än
deröfver att guldet någon gång blef blandadt med koppar.
Då och då friskade han upp sig med en tur till den
civiliserade verlden, hvarom hans muntra reseskildringar i
kalendrar och tidningar buro vitneDe flesta af Sehlstedts alster under senare åren trycktes först i Ny Illustrerad Tidning; äfven lemnade han bidrag till Svea,
Familjjournalen m. fl.. För öfrigt höll
han de ideala lifsandarna vid makt genom en

sysselsättning som han idkat ända sedan sin studenttid i Upsala:
utan att kunna berömma sig af någon “skola“, var
Sehlstedt framstående som målare. I synnerhet hans
sjöstycken — och dessa blefvo under årens lopp ganska
många — voro omtyckta, och sjökaptenerna funno i dem
ett godt behag, ty de sågo sitt element framstäldt med
natursanningEn mängd af Sehlstedts taflor afyttrades åt kommande och
farande Neptunisöner vid tullstationen, vanligen för ett pris af
50 rdr stycket. Vi hafva trott att det kanske kunde intressera en
och annan af Sehlstedts vänner att här se en afbildning af hans
hem på Sandhamn, hvarför vi meddela en liten teckning deraf,
förminskad efter en fotografi, samt derjemte en utsigt af Sandhamn,
kopierad efter en af hans egna taflor. Båda dessa bilder hafva
förut varit införda i kalendern Svea för 1875, der de åtföljdes af en
uppsats om Sehlstedt af Frans Hedberg, som deri skildrade ett
besök hos skalden.. Också hade Sehlstedt på sin ö tillfälle
att studera böljorna:

Sandhamn.



Jag sköljt mig uti sjutton år
I detta vilda haf,
Så färgen gått utur mitt hår,
Hvad som ej blåst utaf,

säger han i sitt “Afsked till Sandhamn“. Ännu några
dagar före sin död fullbordade han en frisk och kraftig
skärgårdsvy. Som hans förtrogne vän vid konstens härd
under yngre dagar, må nämnas den finske målaren Ekman.

I Sehlstedts utgifna skrifter finnas just inga
vittnesbörd om något intresse för mensklighetens förflutna
eller kommande öden; han lefde i det omedelbart
närvarande, och om han icke, som Bellman, sade sig ej
fråga efter om solen går upp eller jorden axlar sig, så
tyckes det dock hafva varit någonting ditåt. Af hans
efterlemnade anteckningsböcker visar sig likväl att han
studerade ett och annat, som man kanske icke skulle
hafva tilltrott honom. Att en författare, som skref om
predikantens förhållande till helvetet och svafvel-ån:

Då han dem så noga känner
Kanske kom han derifrån —

ej skulle vilja låta sig nöja med den ortodoxa teologiens
mannaregn, är lätt att förstå. Men han visar sig hafva
varit lifligt intresserad af den nyare religions-filosofiska
kritikens eröfringar. För bättre minnes skull gjorde han
i sina dagböcker hvarjehanda utdrag ur Viktor Rydbergs
“Bibelns lära om Kristus“, ur Schenkels skrifter o. s. v.
Dessutom hafva vi der funnit om hvartannat sentenser
af Pezzani, Jamblicus, Bonnet, Jouffroy, Young, Esquiros,
Flammarion, Plato, Lagerlöf, Onkel Adam, Salomo och
Bulwer — allt vittnesbörd att den lille jovaliske
tullinspektören läste och spekulerade mer än han ansåg
lämpligt att låtsa om för allmänheten.

År 1868 förlorade Sandhamn sin poet (afsked med
pension 1869), som förstnämnda år bosatte sig i Stockholm,
dock icke i sjelfva staden, utan på “det högst behagliga
ställe“ — säger Samuel Columbus för två hundra år
sedan i en otryckt skildring af Djurgården — “der en
stor mängd menniskor under hela sommaren, men i
synnerhet midsommarsnatten församlar sig och der roar sig
bland träd och gräs, anställande allehanda lekar.“ Här
förflöto angenäma år, till dess skalden vid jultiden 1873
förlorade sin tjugufyraårige son. “Tala inte om det,“
yttrade han sedan till sina närmaste om dödsfallet; “jag
kommer snart efter“. Det dröjde ej heller många
månader innan förutsägelsen gick i fullbordan. Tidigt på
våren 1874 medföljde Sehlstedt på inbjudning af en
vän på en ångbåtsfärd till S:t Petersburg och tycktes
vid återkomsten vara vid särdeles goda lifsandar. Utan
att veta derom — förhållandet var blott bekant för hans
hustru och läkaren — bar han redan döden i hjertat.
En dag under sonens sjukdom hade den tillkallade läkaren
blifvit anmodad att undersöka äfven den gamle och fann
honom vara besvärad af långt utbildad hjertförlanming,
som antagligen påskyndades genom sorgen öfver sonens
bortgång. Koppor tillstötte, ehuru mycket lindriga, och
tidigt på morgonen den 22 juni 1874 uppfyldes hvad
Sehlstedt 42 år förut diktat i Dödens aning (Norrlandsblommor):

«Lif och död om mig helt nyligt stredo;
Lifvet vann och gaf mig jorden än,
Dock när nästa gång de strida åter,
Segrar döden visst, och fängslets band
Löser sakta och mig öfverlåter
Till min längtans sköna fosterland.»



Han inslumrade i döden oförmärkt och stilla. Dagen
förut hade han läst tidningar och uppfriskat sig äfven
med lekamliga varor. Några minuter innan han för
alltid slöt sitt öga, sysselsatte han sig med trotjenaren
Max (en präktig gårdvar). Han lade sig ned på kudden
och utan en suck eller en klagan var allt förbi.

En herrlig sommarafton, den 25 juni, fördes stoftet
af Elias Sehlstedt till nya kyrkogården, och hundratals
tårade ögon sågos kring grafven, då vid jordfästningen
hans egen vackra och gripande hymn Till aftonstjernan
upplästes af den tjenstförrättande prosten.

*

Sehlstedt ådrog sig icke under sin författarebana
mycken uppmärksamhet af den literära kritiken. Hans
poetiska kalendrar funno en talrik och tacksam
läsarekrets, men omtalades ej vidlyftigt af recensenter, och
liknande har fallet varit efter det hans alster blifvit samlade.
En kort, vänlig notis, att en ny del af den “glade
sångarens“ visor sett dagen, har varit det vanliga. Till
och med då biografier skrifvits öfver honom, har man
ansett obehöfligt att inlåta sig i någon egentlig karakteristik
— alla känna Sehlstedt, alla älska honom, har man
förmodligen tänkt och derför afhållit sig från mångordighet.

Från antydda förhållande finnes, så vidt vi känna,
blott ett enda undantag. I Nya Dagligt Allehanda för
den 24 december 1862 läses nämligen en af F. Sander
författad anmälan af Sehlstedts Samlade sånger och visor,
andra delen. Denna kritik är ganska omsorgsfull och
vidgar sig till en allmän skildring af Sehlstedts skaldskap.

Det anmärkes der, att Sehlstedt eger sin utpräglade
individualitet, en sällsynthet hos nutida diktare. Hans
sångmö förliknas vid en okonstlad landtlig skönhet, en
skalkaktigt leende fiskarflicka, lika frisk som den natur
der hon föddes och lika fri som fågeln. Hennes språk
är städse enkelt och rent. Det må vara sant, att
diktionen icke alltid är rätt vårdad; understundom måste
man anmärka äfventyrliga uttryck, vågade rim och
accentuationer. Men det omedelbara i en sång, som
blifvit alstrad af stundens ingifvelse, har tagit sin form
lika hurtigt — och lika vårdslöst, om man vill — som
regnbäcken, hvilken lägger sin väg hvar och hur det bäst faller
sig, öfver stickor och småsten, mellan tufvornas ljung.

Samme vittre domare ser i Sehlstedt uteslutande en
lyriker, som sjunger af ett varmt och ädelt hjerta, som
troget följt sin natur och icke sträfvat utom gränserna
af det fält, der han egt sin kallelse. “Vid uppfattningen
och återspeglingen af lifvets förhållanden och vexlande
situationer har han ådagalagt harmlöshet och naivitet.
Denna naivitet i förening med en i flera stycken lycklig
och prisvärd objektivitet i framställningen, gör honom
mycken heder“.

Vid detta uttalande om Sehlstedts naivitet, må
hågkommas att ur det naiva tänkesättet flyter nödvändigt
ett naivt uttryck i orden. Medan det skolmässigt bildade
förståndet, af farhåga för misstag, med grammatik och
logik korsfäster sina ord sa väl som sina begrepp, blir
hårdt och stelt, för att icke vara obestämdt, så behöfver
den naive skalden blott ett enda lyckligt penseldrag för
sin målning. Liksom genom en inre nödvändighet springer
språket fram ur tanken, tecknet försvinner i det
betecknade. Härmed följer gratien. De så kallade
naturskalderna smycka sig ofta gerna med en hastig förvärfvad
halfbildnings prålande glitter; de äro koketta eller plumpa
och stundom bägge delarna. Dessa fel finner man
icke hos Sehlstedt: han är okonstlad som lärkan, då hon
lyfter sig upp mot morgonhimlen och sjunger af inre lust.

Under det tiotal af år, som Sehlstedt, efter det hans
dikter börjat samlas, fortfor att vara vår mest omtyckte

poet, utvecklade han ett och annat drag, som ej så
klart framträdde i de första häftena af hans “opera
omnia“. Han var redan då förträfflig i visan, stundom
begagnande ett omqväde, som i någon mån påminner
om Béranger. Hans parodier och resefantasier voro lika
lustiga som sedermera. Han kunde med samma naiva,
fryntlighet apostrofera Snösparfven, som längre fram
Talgoxen på mitt fönster. Hans känsla var i de
allvarsammare dikterna lika innerlig, hans finhet och behag i
framställningen lika oförnekliga, som under hans senaste
lefnadsår. Men hans glädje öfver naturen hängaf sig
omsider mera åt den stämning, som uttalar sig i hans
Söndagsmorgon i skogen, hvarjemte han upprullade sådana
små ypperliga genretaflor som Mitt sommarnöje. Också
adlades den burleska komiken i Sehlstedts diktning under
sista årtiondet till mera äkta humor, såsom i Vackert så
och i allokutionen till Min skugga. Stycken sådana som
de två sistnämnda skulle vara prydnader för hvilken
stor och berömd skald som helst, och den luttrade
lefnadsfilosofi, som uttalar sig i “Vackert så“ har i
förening med qvickheten gjort detta poem till ett af dem
som med full rätt kunna sägas lefva på svenska folkets
läppar. Men författarens förnöjsamhet och
anspråkslöshet voro fortfarande lika stora, som då han vid en tidigare
period skref:

«Rädd att visan blir för lång,
Slutar jag för denna gång.
Den som läser denna sång,
Tackar jag ödmjukast.«

Det förefaller oss, som om Sehlstedt i dessa strofer
inlagt en god del af sitt jag, hvarigenom han ock skiljer
sig från flera af svenska litteraturens för öfrigt högst
framstående humoristiska skriftställare, hvilka icke alltid
dragit i betänkande att sätta sin popularitet på spel
genom att uttala ett snillets högdragna “noli me tangere“.

Då Sehlstedt gått hädan, visade det sig ock fullt klart,
huru uppburen han var. Enligt hvad vi redan i
början af vår uppsats antydt, tillhörde hans skaldskap
ej den riktning, som plägar företrädesvis utmärkas af
vår vittra areopag, men under ett tiotal af år och
intill sitt frånfälle rönte han dock af svenska
akademien det erkännandet att på hans lott föll ett af
de årsanslag som akademien har att utdela åt vittra
författare. Som en utmärkelse bör ock hågkommas att
flera tonsättare lade Sehlstedtska visor till grund för
musikstycken, nämligen A. F. Lindblad, Fr. Sandberg,
W. Uddén, C. G. R. Littmark, B. A. Beckman och Göran
Möller. Som särskildt bekanta "Sehlstedts-sångare" kunna
anföras C. J. Uddman och  V. Holmqvist.

Efter Sehlstedts död täflade hela landet att visa
honom sin hyllning, och den 29 maj 1875 aftäcktes på hans
graf en minnesvård, åstadkommen genom frivilliga bidrag
från Sveriges alla trakter, hvarvid också de mindre
bemedlade icke lära försummat att gifva sin skärf, egnad
äfven att bereda sorgfria öden åt den saknade skaldens
efterlefvande maka och dotter. Uppmaningen, till
allmänheten var undertecknad af bland andra Gunnar
Wennerberg och Talis Qualis; subskriptionens goda resultat
vanns i icke oväsentlig mån genom oförtröttadt nit af
Sehlstedts vän konditor W. Eckert.

Då täckelset föll från vården med Elias Sehlstedts
bild (bronsmedaljong, modellerad af Frithjof Kjellberg),
räknades mellan två och tre tusen åskådare, bestyrkande
sanningen af Frans Hedbergs varma ord vid denna
högtidliga akt:

«Här skall han, allas saknad värd,
Mottaga folkets hyllningsgärd,
Hit skall det alltid tacksamt gå,
Och det är vackert så!»

Arv. Ahnfelt.

*



