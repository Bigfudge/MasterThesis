<h1><sp>VÄRLDS
LITTERATUREN</sp></h1>
<i>De stora Mästerverken
valda av
<sp>FREDRIK BÖÖK
PER HALLSTRÖM
MARTIN LAMM</sp></i>

<h2><i>Leo Tolstoj
Anna Karenina</i></h2>

<sc><i>Översättning av
Sigurd Agrell</i></sc>

<sp>STOCKHOLM</sp>
<i>ALBERT BONNIERS FÖRLAG</i>
HELSINGFORS
<sp>1926</sp>
A.-B. F. TILGMANNS TRYCKERI
<h1>ANNA KARENINA</h1>
<sp>Roman i åtta delar</sp>
av
<sp>LEO TOLSTOJ</sp>

Översättning från ryska originalets tolfte upplaga
av
<sp><i>Sigurd Agrell</i></sp>

<h2>SENARE BANDET</h2>

<sp>STOCKHOLM
<i>ALBERT BONNIERS FÖRLAG</i></sp>

<sp>FEMTE DELEN</sp>

<chapter name="I">
<h2>I.</h2>

Furstinnan Stjerbatskaja ansåg, att det var omöjligt att
hålla bröllop före fastan, till vilken fem veckor återstodo.
Knappt hälften av utstyrseln kunde ju hinna bli färdig till
dess. Men å andra sidan måste hon hålla med Levin om,
att det efter fastan bleve väl sent, emedan en gammal
faster till furst Stjerbatskij låg svårt sjuk och inom kort kunde
avlida, i vilket fall bröllopet ytterligare komme att flyttas
fram till följd av sorgen. Och med hänsyn till detta gick
furstinnan med på att bröllopet skulle hållas före fastan,
sedan hon först beslutit, att hemgiften skulle lämnas i två
delar — stora och lilla hemgiften. Hon beslöt att redan nu
helt göra i ordning den mindre delen och skicka den större
längre fram, och hon var mycket förtretad på Levin för att
han icke kunde fås att ge henne ett allvarligt svar, om han
var ense med henne härom eller icke. Detta arrangemang
var desto bekvämare, som de nygifta efter vigseln skulle
bege sig ut på landet, där de saker som ingingo i den stora
hemgiften icke voro behövliga.

Levin befann sig alltjämt i samma själsförvirrade
tillstånd, som kom honom att tro, att han och hans lycka
utgjorde det viktigaste, ja enda målet för hela tillvaron och att
han nu icke behövde tänka och bekymra sig om något, att
allting utfördes och skulle bli utfört för honom av andra.
Han gjorde icke en gång upp några planer för framtiden,
han lämnade åt andra att avgöra i den saken, vetande med
sig att allt skulle bli förträffligt. Hans halvbror Sergej
Ivanovitj, Stepan Arkadjevitj och furstinnan vägledde
honom i fråga om vad som skulle företagas. Levin förhöll sig
uteslutande gillande till allt som föreslogs honom.
Halvbrodern lånade för hans räkning upp pengar, och furstinnan
hade rått honom att efter vigseln bege sig från Moskva.
Stepan Arkadjevitj föreslog honom att resa utomlands. Han
gick gärna med på allt. »Gör vad ni vill, om det roar er.
Jag är lycklig, och min lycka kan varken bli större eller
mindre, vad ni än företar er», tänkte han. Då han
meddelade Kitty Stepan Arkadjevitjs förslag att de skulle resa
utomlands, blev han mycket förvånad över att hon icke
gick med på det, utan i fråga om deras förestående samliv
hade vissa egna bestämda önskningar. Hon visste, att
Levin hade sin verksamhet på landet och att han höll av denna
sin sysselsättning. Hon förstod efter vad han kunde märka
alls icke hans yrkesangelägenheter och ville rent av icke
förstå sig på dem, men det hindrade ingalunda, att hon
ansåg hans verksamhet vara något som var av synnerlig vikt.
Och nu visste hon, att de skulle ha sitt hem på landet,
och ville icke fara utomlands, där hon icke hade att
tillbringa sitt liv, utan dit, där deras hem skulle vara. Denna
bestämt uttryckta önskan förvånade Levin. Men som allt
var honom lika bra, bad han Stepan Arkadjevitj, alldeles
som om detta hade varit något man just borde begära av
denne, att bege sig ut till landet och där ställa om allt,
som behövde bli ordnat, med den fina urskillning, han var
så rikt begåvad med.

— Men säg mig, — sade en gång Stepan Arkadjevitj,
som kommit tillbaka från landet, där han skött om allt
för de nygiftas mottagande, — har du något intyg om att
du biktat?

— Nej. Varför så?

— Utan det kan du inte bli vigd.

— Aj, aj, aj! — skrek Levin till. — Det är väl bortåt
nio år sedan jag gick till skrift. Jag har inte tänkt på det.

— Jo, du är skön, — sade Stepan Arkadjevitj leende,
— och så kallar du mig för en nihilist! Det går emellertid
inte. Du måste gå till skrift.

— När då? Jag har fyra dar på mig.

Stepan Arkadjevitj ordnade även denna sak. Och
Levin beredde sig att gå till skrift. För Levin var det som för
varje person, som själv saknar tro och samtidigt hyser
aktning för andra människors religiösa uppfattning, oerhört
svårt att ta del i kyrkliga ceremonier. I det veka, för allt
känsliga själstillstånd, vari han för tillfället befann sig,
var detta tvång att förställa sig icke blott svårt, det syntes
honom rent av omöjligt. Nu, under dessa framgångens
dagar, då livet blommade för honom, skulle han bli nödsakad
att ljuga och hyckla. Han kände sig icke i stånd till
någotdera. Men var gång han frågade Stepan Arkadjevitj, om
det icke var möjligt att få ett intyg utan att ha gått till
skrift, fick han av denne till svar, att det var omöjligt.

— Och vad krävs det av dig — två dagar! Och han
är en så rar och förståndig gubbe. Han kommer att dra ut
den där tanden på dig så att du inte märker det själv.

Då Levin stod i kyrkan åhörande ottegudstjänsten, sökte
han hos sig uppliva minnet av den starka religiösa känsla,
han genomlevat i sextonårsåldern, men fann strax, att det
var honom fullkomligt omöjligt. Han försökte att se på det
hela som på en betydelselös och tom vana, lik den att
avlägga visiter, men han kände, att han icke heller kunde
göra det. Likt flertalet av sina samtida stod Levin i ett
förhållande till religionen, som var det mest obestämda. Han
kunde icke tro, men var samtidigt icke fast övertygad om
att allt stred mot sanningen. Och på grund därav hade han
under hela gudstjänsten, då han var ur stånd att tro på
meningen i vad han hade att företaga sig och icke heller
kunde med likgiltighet betrakta det som en tom formalitet,
en känsla av bortkommenhet och blygsel över att göra
något, som han icke begrep och som därför hans inre röst sade
honom vara något falskt och förkastligt.

Under det gudstjänsten pågick stod han än lyssnande
till bönerna ansträngande sig att i dessa inlägga ett innehåll,
som icke stred mot hans åsikter, än kom en känsla över
honom, att han icke kunde fatta dessa ord och måste
fördöma dem, och han ansträngde sig att icke höra på dem och
gav sig hän åt sina egna tankar, iakttagelser och erinringar,
som med sällspord livlighet trängde sig på honom under
detta sysslolösa stående i kyrkan.

Högmässan, aftonsången och kvällsbönen tillbragte
han på detta sätt och dagen därpå kom han utan att ha
druckit te klockan åtta på morgonen tillbaka till kyrkan
efter att ha stigit upp tidigare än vanligt för att åhöra
ottegudstjänsten och bikta sig.

Förutom de gudstjänstförrättande funnos i kyrkan blott
två gamla gummor och en tiggare, som en gång i tiden varit
soldat.

En ung diakon, vars långsträckta rygg skarpt
avtecknade sig i två skilda hälfter bakom den tunna kaftanen,
kom och mötte Levin, trädde fram till ett litet bord
bredvid kyrkväggen och började läsa litanian. Medan Levin
lyssnade till denna bön, där särskilt ett och samma uttryck
»Herre förbarme dig!» ofta upprepades, hade han en
förnimmelse av att hans tankeförmåga var instängd och
förseglad och att han nu borde undvika att oroa den för att
slippa erfara slitningar i sitt själstillstånd. Han fortsatte
därför, stående bakom diakonen utan att höra på eller göra
några iakttagelser, att tänka på vad som rörde honom själv
personligen. »Det är en förunderligt rik uttrycksfullhet i
hennes hand», tänkte han erinrande sig, hur de dagen förut
setat tillsammans vid ett hörnbord. Såsom nästan alltid
under denna tid hade de icke haft någonting särskilt att
tala om, och hon hade lagt sin hand på bordet och satt och
roade sig med att ömsom öppna, ömsom sluta den och
betraktade med ett leende dess rörelser. Han kom ihåg, hur
han hade tryckt en kyss på hennes hand och sedan tittat
på den skära innersidans linjeteckning. »Åter igen:
förbarme dig», tänkte Levin och gjorde korstecknet och
bugade sig med blicken följande diakonens smidiga
ryggböjning. »Sedan tog hon min hand och tittade på linjerna där:
— du har en präktig hand, — sade hon.» Och han
betraktade sin egen och därpå diakonens hand med dess korta
fingrar. »Ja, nu är det snart slut, — tänkte han. — Nej,
nu börjar det visst igen från början, — tänkte han,
lyssnande på diakonen. — Nej, nu nalkas slutet. Nu bugar han
sig igen ända ner mot marken. Det brukar alltid vara så
strax före slutet.»

Efter att oförmärkt i plyschuppslaget på sin ärm ha
mottagit en trerubelssedel, sade diakonen, att han skulle
gå för att göra vederbörlig anteckning och högljutt
klapprande på stenläggningen i den tomma kyrkan med sina nya
stövlar begav han sig av mot altarväggen. Efter en minut
tittade han ut ur altarrummet och gav ett tecken åt Levin.
Tanken, som hittills suttit fastlåst i Levins själ, började
med ens röra på sig, men han skyndade sig att driva undan
den. »Det ordnar sig väl på något sätt», tänkte han och
gick bort till altarpulpeten. Han gick uppför trappstegen
och då han så vände sig om mot höger, blev han varse
prästen. Det var en gammal gubbe med glest gråsprängt skägg
och vänliga ögon med ett uttryck av trötthet i. Han stod
vid pulpeten och bläddrade i sin kyrkohandbok. Efter att
ha hälsat Levin med en lätt bugning började han strax att
med vanemässig ton uppläsa böner. Då han läst upp dem,
bugade han sig mot marken och vände så sitt ansikte mot
Levin.

— Här står Kristus osynlig och mottager eder bikt, —
sade han med en handrörelse mot krucifixet. — Tror ni på
allt det, som vår heliga apostoliska kyrka lär? — fortsatte
prästen läggande händerna i kors under ämbetsskrudens
guldinvävda förhänge och lyfte blicken från Levins ansikte.

— Jag har tvivlat, jag tvivlar på allt, — sade Levin
med en röst, som klang obehagligt i hans öra, och stod
sedan tyst.

Prästen väntade några sekunder på att han skulle
tillfoga något och sade därpå hastigt med ett vladimirskt uttal:

— Tvivel tillhöra den mänskliga svagheten, men vi
böra bedja om att den barmhärtige Guden må stärka eder.
Omtala de synder, ni begått! — tillade han utan minsta
uppehåll liksom bemödade han sig att icke förlora någon
onödig tid.

— Min huvudsakliga synd är tvivel. Jag tvivlar på
allt och jag känner nästan alltid tvivel.

— Tvivel tillhöra den mänskliga svagheten, — upprepade
prästen. — På vad är edert tvivel huvudsakligen riktat?

— Jag tvivlar på allt. Ibland tvivlar jag till och med på
Guds tillvaro, — sade Levin utan att närmare tänka sig för
och greps av förskräckelse inför det stötande i vad han
sagt. Men på prästen tycktes hans ord icke ha gjort något
intryck.

— Vad kan det finnas för tvivel på Guds tillvaro? —
sade han hastigt med ett knappt märkbart leende.

Levin teg.

— Hur kan tvivel hysas av eder om Skaparen, vars
verk ni fått skåda? — fortfor prästen i en snabb vanemässig
ton. — Vem är det som med stjärnor smyckat himlavalvet?
Vem har insvept jorden i dess fägring? Hur kan något
finnas utan Skaparen? — sade han och såg på Levin med en
spörjande blick.

Levin kände, att det icke var passande att inlåta sig på
en filosofisk diskussion med en präst, och svarade därför
blott med det som omedelbart hade med frågan att göra.

— Jag vet inte, — sade han.

— Vet ni inte? Tvivlar ni då på att Gud skapat allt? —
sade prästen med en milt tonfall fullt av undrande förvåning.

— Jag förstår ingenting, — sade Levin och rodnade.
Han fann sina ord dumma, men tyckte, att de icke kunde
vara annat i den belägenhet, han råkat in i.

— Vi böra bedja till Gud och bönfalla Honom. Även
de helige fäderna hava hyst tvivel och hava bönfallit Gud
om att stärkas i tron. Djävulen äger stor makt, men vi
böra icke giva efter för honom. Vi böra bedja till Gud och
bönfalla Honom — upprepade han hastigt.

Prästen teg en stund liksom eftersinnande.

— Enligt vad jag hört ämnar ni ingå äktenskap med
dottern till en medlem av min församling, min biktson furst
Stjerbatskij? — tillfogade han med ett leende. — Det är
en präktig flicka!

— Ja, — svarade Levin rodnande å prästens vägnar.
»Vad anledning har han att fråga om det vid denna bikt?»
tänkte han.

Och som till svar på hans tanke sade prästen:

— Ni står i begrepp att ingå äktenskap, och Gud
kommer törhända att beskära er avkomma, inte sant? Vad för
uppfostran skall ni kunna ge era små, om ni inte hos er
övervinner djävulens frestelse, som driver er till otro? —
sade han i milt förebrående ton. — Om ni kan hysa kärlek för
era barn, så kommer ni som en god fader icke blott att önska
ert barn rikedom, välgång och heder, ni skall också
eftertrakta dess frälsning, dess själs upplysande av sanningens
ljus. Eller hur? Vad skall ni svara, då ett oskyldigt litet
barn kommer att fråga er: »Far, vem har skapat allt härligt
i denna världen — jorden, vattnet, solen, blommorna,
gräset?» Skulle ni då kunna svara det: »jag vet inte?» Ni
kan inte vara okunnig om, att Herren Gud i Sin stora nåd
yppat detta för er. Eller ert barn kommer att fråga er:
»Vad väntar mig i livet efter detta?» Vad skall ni svara det,
då ni ingenting vet? Hur skall ni kunna ge det ett svar?
Skall ni överlämna det åt djävulens och världens förförelse?
Det vore illa! — sade han och stannade i sitt tal läggande
huvudet på sned och seende på Levin med sina vänliga,
milda ögon.

Levin hade intet svar att komma med nu — icke därför
att han icke ville inlåta sig på ett meningsutbyte med
prästen, utan därför att ingen förr ställt sådana frågor till
honom. Innan hans små en gång skulle vända sig till honom
med dylika spörsmål var det också god tid att tänka över
vad man då borde ge till svar.

— Ni står nu i begrepp att inträda i en livsperiod, —
fortsatte prästen, — då det blir nödigt att bestämma sig
för en väg och följa den. Bed Gud, att Han i Sin nåd må
förbarma sig över er och hjälpa er, — yttrade han. — Vår
Herre och Gud Jesus Kristus må i Sin människoälskande,
givmilda nåd förlåta dig, mitt barn... — och sedan han
som avslutning läst absolutionsbönen välsignade prästen
Levin och lät honom gå.

Då Levin denna dag vänt tillbaka från kyrkan, erfor
han en glad känsla över, att detta brydsamma bestyr var
överståndet och att det hela hade kunnat försiggå utan
att han blivit nödsakad att ljuga. Dessutom dröjde det kvar
hos honom ett oklart minne om att det, som denne gode och
älskvärde gubbe sagt, alls icke var så dumt, som det till en
början synts honom, och att det fanns något däri, som det
ålåg honom att söka ta ställning till.

»Naturligtvis inte just nu», — tänkte Levin, — »men
någon gång längre fram.» Levin hade nu starkare än förut
en känsla av att det i hans inre fanns något oklart och
orent och att han i sitt förhållande till religionen intog en
tvetydig ställning, något som han så klart kunde se och
ogilla hos andra och varför han hade gjort sin vän
Svijazjskij förebråelser.

Då Levin tillsammans med sin fästmö hemma hos Dolly
tillbragte denna dags afton, var han vid särskilt muntert
lynne och för Stepan Arkadjevitj uttolkade han det
upplivade tillstånd, vari han befann sig, genom att säga, att
han kände det som en hund, som man lärt att hoppa genom
ett tunnband, som efter att äntligen ha kommit underfund
med saken och utfört vad man begärt av den skäller vilt av
glädje och viftar med svansen och i sin förtjusning skuttar
upp på bord och i fönstersmygar.
</chapter>

<chapter name="II">
<h2>II.</h2>

På bröllopsdagens förmiddag var Levin icke tillsammans
med sin fästmö i överensstämmelse med vedertaget bruk.
Hans blivande svärmoder och Darja Alexandrovna höllo
strängt på att gängse sedvanor i allt skulle följas. Han
uppehöll sig på sitt hotell och åt där middag i sällskap med tre
ungkarlar, som tillfälligtvis råkat samman hos honom,
Sergej Ivanovitj, Katavasov, en kamrat från studieåren vid
universitetet, numer professor i naturvetenskap, som Levin
stött på ute på gatan och dragit med sig, samt Tjirikov,
fredsdomare i Moskva, en björnjaktskamrat till Levin, som
skulle vara marskalk på bröllopet. Middagen var mycket
animerad. Sergej Ivanovitj var vid sitt bästa humör och
roade sig åt Katavasovs originalitet. Katavasov, som
märkte, att hans sätt att vara vann uppskattning och
förståelse, gav det fria tyglar. Och Tjirikov grep muntert och
godmodigt in i samtalets gång.

— Ja, tänk, — yttrade Katavasov dragande på orden
såsom han blivit vand genom sin föreläsarverksamhet, —
vår förträfflige vän Levin var ändå en man med begåvning.
Jag talar om det som varit, ty egentligen finns han inte
längre. Då han lämnade universitetet, hyste han kärlek till
vetenskapen och ägde mänskliga intressen, nu är ena
hälften av denna begåvning inriktad på att bedra honom själv
och den andra — är upptagen med att uppvisa, att detta
bedrägeri är berättigat.

— En så avgjord fiende till äktenskap som ni är har jag
aldrig råkat på, — sade Sergej Ivanovitj.

— Nej, jag är ingen fiende. Jag är bara — vän av
arbetsfördelning. Folk, som inte kan uträtta någonting, bör
skaffa nya människor till världen, och annat folk bör
samverka till dessas upplysning och lycka. Det är min
synpunkt. Det finns en massa folk, som sammanblanda dessa
två åligganden, men jag hör inte till dem.

— Vad det kommer att glädja mig, då jag en gång får
reda på, att ni blivit förälskad! — sade Levin. — Var då
av den godheten och låt mig få komma med på bröllopet.

— Jag är redan förälskad.

— Ja, i en bläckfisk. Du vet väl, — sade Levin vänd
till sin halvbror, — att Michail Semjonytj håller på att
skriva en avhandling om näringsfunktionerna och...

— Nej, prata inte om det! Det kan vara sak samma
vad jag skriver om. Det är i alla fall så, att en bläckfisk
vunnit min kärlek.

— Men den kan ju inte hindra er att älska en kvinna.

— Nej, den hindrar inte, men en hustru skulle hindra
den andra kärleken.

— Varför det?

— Jo, ni får se. Ni håller av ert lantbruk, ni tycker om
jakt, vänta, ni får se.

— Vet ni, att nyss har Archip varit här och talat om,
att det finns fullt upp med älg i Prudnoje och två stycken
björnar, — sade Tjirikov.

— Nå, dem får ni spåra upp utan mig.

— Ja, det är då visst, — sade Sergej Ivanovitj. — Ta
du med ens avsked av all björnjakt: du kommer inte att få
lov av din fru!

Levin log. Tanken att hans hustru icke skulle ge honom
lov syntes Levin så angenäm, att han var redo att för alltid
säga farväl till björnjaktsnöjet.

— Ja, men det är väl ändå tråkigt, att ni inte får vara
med om att fälla de här två björnarna. Minns ni i
Chapilovo sista gången? Det här skulle nog också bli en härlig jakt

Levin ville inte ta honom ur hans villfarelse, att det
någonstans kunde tänkas något trevligt utan Kitty, och
svarade därför ingenting.

— Det finns nog skäl för sedvänjan att fira avsked med
svennen, — sade Sergej Ivanovitj. — Han må vara lycklig
på sitt sätt, men det är ändå sorgligt att förlora friheten.

— Ja, medgiv att man liksom brudgummen hos Gogol
kan känna lust att hoppa ut genom fönstret!

— Helt säkert känner han det så, men han vill inte
erkänna det! — sade Katavasov och brast ut i ett högljutt
skratt.

— Ja, fönstret står ju öppet... Låt oss ge oss av till
Tver! Den ena björnen är en hona, som man kan uppsöka
i idet. Ja, vi får lov att fara med femtåget! Och så får de
andra göra vad de vill, — sade Tjirikov leende.

— Nej, vet ni, — log Levin, — jag kan vid Gud inte
hos mig finna ett spår av någon känsla till sorg över förlust
av min frihet!

— Å, hos er är det nu ett sådant kaos inombords, att
ni inte kan finna någonting alls, — sade Katavasov. —
Vänta litet, tills ni kommit i ordning igen, då kommer ni
nog att göra upptäckter!

— Nej, jag borde i så fall nu ha en svag förnimmelse av
att förutom min känslostämning (han ville icke säga ordet
kärlek)... och min lycka det hos mig förefanns en
underton av vemod över frihetens förlust... Tvärtom, jag
känner mig glad över att uppge min frihet.

— Det var betänkligt! Han är ohjälplig! — sade
Katavasov. — Nå, så låt oss dricka för hans vederfående eller
låt oss önska, att åtminstone en hundradel av hans
drömmar besannar sig. Bara <i>det</i> skulle bli en lycka sådan som
det hittills inte funnits på jorden.

Strax efter middagen lämnade kamraterna Levin för
att man skulle hinna att kläda om sig till bröllopet.

Då Levin blivit ensam, gjorde han sig vid minnet av
ungkarlsvännernas prat än en gång frågan: fanns det
möjligen inom honom detta vemod över förlorad frihet, varom
de talat? Han log åt denna fråga. »Friheten? Vad behövs
det för frihet? Lyckan ligger ju blott däri att älska, att
önska med hennes tankar och tänka med hennes önskningar,
det vill ju säga att vara utan frihet, — och det är lyckan!»

»Men känner jag då hennes tankar, hennes önskningar,
hennes känslor?» viskade plötsligt en röst till honom.
Leendet försvann från hans ansikte och han föll i grubbel. Och
så med ens kom en egendomlig känsla över honom. Skräck
och tvivel fyllde honom med ens, — tvivel på allt.

»Tänk, om hon inte älskar mig? Tänk, om hon gifter
sig med mig blott för att få en man? Tänk, om hon inte
själv vet, vad hon gör?» — frågade han sig själv. — »Hon
kan besinna sig och strax efter att ha blivit gift komma till
insikt om att hon inte älskar mig, inte är i stånd att hysa
kärlek för mig.» Och de besynnerligaste, de mest
förnedrande tankar om henne föllo honom in. Han kände
svartsjuka mot henne för Vronskijs skull liksom för ett år sedan,
alldeles som om den kvällen, då han sett henne
tillsammans med Vronskij, varit i går. En misstanke började
intala honom, att hon icke sagt honom allt.

Han spratt upp. »Nej, det här går inte an!» — sade
han förtvivlad till sig själv. — »Jag får bege mig till henne,
fråga henne, säga henne för sista gången: vi har än vår
frihet, vore det inte bättre att låta det vara? Allting är
bättre än ständig olycka, skam, otrohet!» Med förtvivlan i
hjärtat, uppbragt på alla människor, på sig själv, på henne,
begav han sig ut från sitt hotell, tog en vagn och for till
Kittys hem.

Han fann henne i ett av de inre rummen. Hon satt på
en koffert och hade något att överlägga om med en
tjänsteflicka, som höll på med att sortera en hop olikfärgade
klänningar, som man brett ut på stolryggarna och på golvet i
rummet.

— Ack! — ropade hon till, då hon fick syn på honom,
och strålade upp av glädje. — Vad står på, att du, att ni
kommer? (Hittills hade hon kallat honom än <i>du</i>, än <i>ni</i>.)
Det var alldeles oväntat för mig! Jag håller på att ordna
med de klänningar, jag burit som flicka...

— Ja, det är ju mycket bra! — sade han och såg med
mörk uppsyn på kammarjungfrun.

— Lämna oss, Dunjasja, jag skall kalla på dig sedan, —
sade Kitty. — Vad är det med dig? — frågade hon,
beslutsamt duande honom, sedan tjänstflickan avlägsnat sig.
Hon lade märke till hans underliga ansiktsuttryck, hans
upprörda och dystra min, och hon greps av oro.

— Kitty, jag plågas. Jag kan inte lida ensam, — sade
han med förtvivlan i rösten och blev stående framför henne
och såg med en bedjande blick in i ögonen på henne. Han
såg redan på det kärleksfulla och trofasta uttrycket i hennes
ansikte, att ingenting var att befara som följd av det han
ämnade säga henne, men han kände ändock behov av att
hon själv skulle övertyga honom om hans misstag. — Jag
har kommit för att säga, att än är inte tiden ute. Än kan
allt göras om intet, än kan det rättas.

— Vad då? Jag förstår ingenting. Vad är det med dig?

— Det är vad jag tusen gånger sagt dig och som jag inte
kunnat bli kvitt att tänka på... att jag inte är dig värdig.
Det kan inte vara din vilja att gifta dig med mig. Tänk dig
för. Du kan ha tagit fel. Tänk väl efter. Du kan inte älska
mig... Om det är så... är det bättre att du säger det, —
sade han utan att se på henne. — Jag kommer att bli
olycklig. Låt alla prata vad de vill, allt är bättre än olyckan...
Det är bäst nu, medan det än är tid...

— Jag förstår inte, — sade hon i förskrämd ton, —
menar du, att du vill dra dig tillbaka... att vi inte skall...

— Ja, om du inte älskar mig.

— Har du blivit från vettet! — skrek hon, rodnande
av förtrytelse. Men hans ansikte hade ett så bedrövat
uttryck, att hon lade band på sin uppbrusning, kastade
klänningarna ned från länstolen och satte sig ned brevid
honom. — Var är det du tror? Säg mig allt!

— Jag tror, att du inte kan älska mig. Varför skulle du
kunna tycka om mig?

— Herre Gud, vad är det då jag kan?... — sade hon
och brast i gråt.

— Ack, vad har jag gjort! — utropade han och föll på
knä framför henne kyssande hennes händer.

Då furstinnan fem minuter därefter kom in i rummet,
fann hon dem redan lugna, helt försonade med varandra.
Kitty hade icke blott övertygat honom om att hon älskade
honom utan även till svar på hans fråga, varför hon
älskade honom, förklarat detta för honom. Hon hade sagt
honom, att hon höll av honom, därför att hon helt förstod
honom, därför att hon visste, vad han måste hålla av, och
därför att allt som han älskade var gott. Och det syntes
honom fullt klart. Då furstinnan kom in till dem, sutto de
bredvid varandra på kofferten sysselsatta med att ordna
klädesplaggen och tvistade med anledning av att Kitty
ville ge Dunjasja den bruna klänning, hon haft på sig då
Levin fick hennes ja, och Levin yrkade på att denna
klänning icke fick bortgivas och att hon skulle ge Dunjasja
den blå i stället.

— Begriper du då inte? Hon är ju brunett, och den
kommer inte att passa henne... Jag har tänkt över allt.

Då furstinnan fick reda på varför han infunnit sig, blev
hon halvt på skämt och halvt på allvar ond på honom och
bad honom ge sig av tillbaka för att kläda om sig och icke
sitta där och hindra Kitty, som skulle få håret uppsatt,
Charles, frisören, väntades just.

— Hon har inte ätit något på alla de här dagarna och
tacklat av, och så kommer du och gör oron ännu värre med
dina dumheter, — sade hon till honom. — Ge sig nu av,
min käre, skynda sig!

Skuldmedveten och skamsen, men lugnad, återvände
Levin till sitt hotell. Där väntade honom redan hans
halvbror, Darja Alexandrovna och Stepan Arkadjevitj, de skulle
välsigna honom med en helgonbild. Det var ingen tid för
dröjsmål. Darja Alexandrovna måste före vigseln fara hem
för att hämta sin krusade och pomaderade son, som skulle
fara med bruden och hålla helgonbilden framför henne.
Vidare måste man skicka en vagn efter en av marskalkarna,
och en annan, som skulle hämta Sergej Ivanovitj till
kyrkan, skulle skickas tillbaka... Det var en hel mängd saker
man måste tänka på. Det enda som var visst, var att
man icke hade någon tid att förspilla, ty klockan var redan
halv sju.

Ceremonien med helgonbilden gjorde sig icke vidare.
Stepan Arkadjevitj stod i en komiskt högtidlig pose vid
sidan av sin fru, tog helgonbilden och höjde den med ett
godmodigt och skämtsamt leende på läpparna välsignande
över Levin, som han uppmanat att buga sig. Därefter
kysste han honom tre gånger. Sammaledes gjorde även
Darja Alexandrovna för att omedelbart därpå brådstörtat
tänka på avfärden. Ett stort huvudbry beredde de
planerade ekipageturerna.

— Nå, vi får göra så: du får fara och hämta honom i
vår vagn, och Sergej Ivanovitj får ha godheten att sedan
han kommit fram skicka hit sin.

— Ja, gärna det

— Och vi kommer strax efter. Sakerna är väl skickade?
— sade Stepan Arkadjevitj.

— Jo, då, — svarade Levin och gav Kuzma tillsägelse
att hjälpa hans anförvanter på med ytterkläderna.
</chapter>

<chapter name="III">
<h2>III.</h2>

En folkhop, till största delen kvinnor, omgav den till
bröllopet festligt upplysta kyrkan. De som icke kommit in
trängdes omkring fönstren och stodo under inbördes prat
och gräl och tittade in genom de gallerförsedda rutorna.

Över tjugo ekipage stodo i en rad utefter gatan vaktade
av gendarmer. En polisofficer i glänsande uniform stod
trotsande den skarpa frosten framför kyrkporten.
Oavbrutet anlände nya ekipage, än kommo blomstersmyckade
damer lyftande sina långa släp, än herrar, som vid inträdet
i kyrkan togo av sig uniformsmössor och cylindrar. Inne i
kyrkan strålade redan alla ljuskronor och framför de olika
helgonbilderna voro ljusen tända. Den av gyllene ikoner
glittrande röda skiljeväggen mellan altaret och kyrkans
mittskepp, den stora silverne kandelabern och alla
småljusstakar av silver, golvets stenplattor och mattbeläggning,
standaren i koret och trappstegen framför altarpulpeten,
gamla mörknade böcker, kåpor och mässhakar — allt
badade i ljus. På högra sidan i den varmt uppeldade kyrkan
hördes ett dämpat men livligt sorlande tal bland ett vimmel
av frackar och vita halsdukar, uniformer, siden, sammet och
atlastyger, blommor, nakna skuldror och höghandskade
armar, och det mångstämmiga talet åstadkom ett underligt
genljud i templets höga kupol. För var gång som ett
gnällande ljud hördes, då porten öppnades, stannade talet av
och alla i skaran sågo sig om, väntande på att brudparet
skulle göra sitt inträde. Men porten hade öppnat sig väl
ett tiotal gånger, och varje gång var det bara antingen en
försenad bröllopsgäst, som slöt sig till de inbjudnas skara,
eller något skådelystet fruntimmer, som genom att narra
polisofficeren eller tack vare ett ynnestbevis från dennes
sida i sista stund fick sluta sig till åskådarhopen i vänstra
delen av kyrkan. Både anförvanter och utomstående hade
redan hunnit genomgå en spänd väntans olika stadier.

Till en början antog man, att brudparet vilken minut
som helst kunde komma, man fäste sig alls icke vid att det
dröjde något. Så började man att allt oftare och oftare se
mot ingången, man undrade, om det hänt något. Slutligen
blev dröjsmålet beklämmande, och anförvanter och gäster
bemödade sig att låtsa, som om de icke tänkte på det
uteblivna brudparet och voro helt upptagna av samspråket.

Överdiakonen började, liksom ville han påminna om
att hans tid var dyrbar, att otåligt hosta, så att
fönsterrutorna kommo i dallring. I koret hördes de av väntan
uttråkade sångarna än taga tonen än harkla sig. Den
tjänstförrättande prästen skickade ideligen i väg än en korgosse,
än en diakon för att ta reda på om icke brudgummen syntes
till, och iförd lilafärgad ämbetsskrud med broderad gördel
gick han allt oftare och oftare bort till sidodörren i väntan
på att Levin skulle komma. Till sist sade en av damerna,
som tagit upp sin klocka: »men det är dock besynnerligt!»,
och alla gästerna kommo i oro och började att högljutt ge
uttryck åt sin förundran och sitt misshag. En av
marskalkarna gav sig av för att ta reda på vad som hänt.

Under tiden stod Kitty, för länge sedan fullt färdig,
iförd vit klänning med lång slöja och med en krans av
orangeblommor i håret, i sällskap med sin vigselmor och
sin syster fru Lvova hemma i salen hos Stjerbatskijs och
såg ut genom fönstret, sedan över en halv timme förgäves
väntande på att en av hennes marskalkar skulle komma och
underrätta om att brudgummen anlänt till kyrkan.

Samtidigt gick Levin iförd byxor men utan väst och
frack fram och tillbaka i sitt hotellrum ideligen stickande
huvudet ut genom dörren och seende längs korridoren. Men
ute i korridoren syntes icke den till, som han väntade på,
och med förtvivlad uppsyn fick han vända tillbaka och
yttra till den i lugn och ro rökande Stepan Arkadjevitj:

— Har då någonsin en människa varit i en sådan fatalt
fånig belägenhet?

— Ja, det är dumt, — bekräftade Stepan Arkadjevitj
med ett milt leende. — Men lugna dig, han kommer snart
med den.

— Nej, då! — utbrast Levin med tillbakahållet ursinne.
— Dessa idiotiska urringade västar! Det är omöjligt! —
sade han och såg på en skjorta, som låg tillskrynklad
framför honom. — Och tänk om sakerna redan är inlämnade
på järnvägsstationen! — ropade han förtvivlad.

— Då får du ta på dig min.

— Ja, det borde jag för länge se’n ha gjort.

— Man bör ändå undvika att verka löjlig... Vänta,
det ordnar sig nog.

Saken var den, att då Levin skulle börja kläda på sig,
kom Kuzma, hans gamle betjänt, med frack, väst och allt
som han trodde behövdes.

— Och skjortan! — skrek Levin.

— Den är ju redan på, — svarade Kuzma med ett
stillsamt leende.

Kuzma hade icke tänkt på att lägga undan en ren
skjorta. Tillsagd att packa in allt och forsla det till
Stjerbatskijs, varifrån de nygifta samma afton skulle bege sig
till tåget, hade han gjort som man sagt och packat in allt
utom frackkostymen. Skjortan, som Levin på morgonen
hade satt på sig, hade blivit tillskrynklad och kunde
omöjligt användas till en modern urringad frackväst. Att skicka
efter en från Stjerbatskijs var väl långt. Man sände en
betjänt för att köpa en skjorta, han kom tillbaka: överallt
var det stängt — det var söndag. Så skickade man till
Oblonskijs efter en av Stepan Arkadjevitjs skjortor, den
var alldeles för vid och dessutom för kort. Till sist skickade
man ett bud i väg till Stjerbatskijs för att packa upp Levins
saker. I kyrkan väntade man på brudgummen, medan
denne ännu gick fram och tillbaka på sitt hotellrum lik ett
instängt vilddjur, tittade ut i korridoren och med fasa
och förtvivlan tänkte på, vad han pratat ur sig allt för
något för Kitty och vad hon nu kunde tänka därom.

Äntligen kom den stackars Kuzma med andan i halsen
störtande in i rummet medförande en skjorta.

— Jag fick nyss tag i den. De höll redan på att föra
sakerna till järnvägen, — sade Kuzma.

Tre minuter därefter rusade Levin i väg genom
korridoren utan att titta efter vad klockan var för att icke
ytterligare skrämma upp sig.

— Hör du, brådska lagom, — sade Stepan Arkadjevitj,
som leende i maklig takt skyndade efter honom. — Det
ordnar sig, det ordnar sig nog... säger jag.
</chapter>

<chapter name="IV">
<h2>IV.</h2>

— De har kommit! — Där är han! — Vem? — Är det
den yngre av de två herrarna? — Och hon, kära barnet, är
ju varken levande eller död! — hördes röster yttra i den
väntande hopen, då Levin, efter att ha sammanträffat med
bruden utanför porten, med henne vid sin sida trädde in i
kyrkan.

Stepan Arkadjevitj berättade orsaken till dröjsmålet
för sin hustru, och gästerna fingo något att leende viska
mellan sig. Levin gav icke akt på något som helst, han såg
blott på sin brud utan att ta ögonen från henne.

Alla tyckte, att hon tynat av på sista tiden och alls
icke var så vacker under brudkronan som eljes, men det
kunde Levin alls icke finna. Han såg på hennes höga
frisyr, där vita blommor sutto och den vita slöjan var
uppfästad, på hennes höga veckade krage, som på ett alldeles
särskilt flickaktigt sätt från sidan dolde och framtill blottade
hennes långsträckta hals, såg på hennes ovanligt smäckra
liv, och det tycktes honom, att hon gjorde sig bättre än
någonsin, icke därför att dessa blommor, denna slöja, denna
från Paris beställda klänning lade ytterligare någonting till
hennes skönhet, utan därför att trots denna arrangerade
praktfullhet i klädseln, uttrycket i hennes älskliga ansikte,
i hennes blick, i hennes läppar var alldeles hennes eget
uttryck av troskyldighet och oskuld.

— Jag tänkte redan, att du kanske velat fly undan, —
sade hon och log mot honom.

— Det är för dumt, det som hänt mig, för rysligt att
tala om! — sade han rodnande och måste i detsamma
vända sig mot Sergej Ivanovitj, som kom fram mot honom.

— Jo, det var en skön historia med din skjorta! — sade
Sergej Ivanovitj och ruskade leende på huvudet.

— Ja, ja, — svarade Levin utan att uppfatta vad som
sades.

— Nå, Kost’ja, — sade Stepan Arkadjevitj med en
låtsad ängslan i sin uppsyn, — nu måste en viktig fråga
avgöras. Du torde i denna stund kunna inse dess
betydelse i hela dess vidd. Man har frågat mig, om man skulle
tända ljus som brunnit förut eller alldeles nya? Skillnaden
i pris är tio rubel — tillade han formande läpparna till ett
leende. — Jag har avgjort saken, men vet inte om du
godkänner mitt beslut.

Levin förstod, att Oblonskij skämtade, men han var
ur stånd att le däråt.

— Nå, hur skall det vara: ljus, som redan varit tända,
eller nya? Det är frågan.

— Ja, ja, låt tända nya.

— Nå, det gläder mig! Då är den frågan avgjord! —
sade Stepan Arkadjevitj leende. — I en sådan här
belägenhet blir ändå folk bra dumma, — sade han till Tjirikov, då
Levin, som med en förvirrad blick betraktat dem, intagit
sin plats vid brudens sida.

— Se till, Kitty, att det blir du, som först stiger upp på
mattan, — sade grevinnan Nordstone, som kom fram till
dem. — Jo, ni är skön! — vände hon sig till Levin.

— Nå, du är väl inte rädd? — sade Marja Dmitrijevna,
en gammal tant.

— Du fryser väl inte? Du är så blek. Vänta, böj dig
litet! — sade fru Lvova, Kittys syster, och med en mjukt
buktande rörelse av sina vackra fylliga armar började hon
leende att ordna blommorna på systerns huvud.

Dolly kom fram och ville säga något, men kunde icke
få fram det och brast i gråt, då hon gjorde ett onaturligt
försök att le.

Kitty såg på alla med lika förvirrad blick som Levin.

Under tiden hade de gudstjänstförrättande alla fått på
sig sina skrudar, och prästen steg åtföljd av diakonen fram
till en pulpet, som var placerad i kyrkans skepp nära
ingången. Prästen vände sig mot Levin efter att ha yttrat
något, som denne emellertid icke uppfattat.

— Tag bruden vid handen och led fram henne, — sade
den närmast stående marskalken till Levin.

Det dröjde en god stund innan Levin förstod, vad män
ville han skulle göra. Länge fick man hålla på med att
söka få honom åstad och man var nära att uppge försöket
emedan han ideligen antingen räckte fram fel arm eller
ville ta brudens arm från orätt håll, men slutligen förstod
han, att han utan att ändra ställning hade att fatta brudens
högra hand med sin högra. Då han slutligen gripit brudens
hand som det skulle vara, gick prästen några steg före dem
och stannade vid pulpeten. Skaran av närvarande
släktingar och bekanta drog sig under dovt sorlande samspråk och
med fras av damsläpen efter dem. Någon böjde sig ned och
lade brudens släp tillrätta. Det blev så tyst i kyrkan, att
man kunde höra ljusvaxet droppa.

Den åldrige prästen, vars silvervita lockar under
sidenhuvan samlade sig till två tottar bakom öronen, sträckte
fram sina tunna gammalmanshänder ur den tunga
silverbroderade mässhaken, som bar ett gyllene kors på ryggen,
och började ordna med något vid pulpeten.

Stepan Arkadjevitj gick försiktigt fram till honom,
viskade något och gick så åter tillbaka till sin plats blinkande
mot Levin.

Prästen tände två med blommor lindade ljus och höll
dem i sin vänstra hand lutande dem utåt, så att det
smältande vaxet sakta droppade från dem, och vände sig sedan
mot brudparet. Det var samma präst, som mottagit Levins
bikt. Med en trött och sorgmodig blick såg han på brud och
brudgum, drog en suck och välsignade så brudgummen
sträckande ut sin högra arm ur mässkruden och lade därpå
med en antydning till mild ömhet sina fingrar på Kittys
böjda huvud. Därefter räckte han dem ljusen och
avlägsnade sig långsamt från dem med ett rökelsekar i handen.

»Är det då sant?» tänkte Levin och såg på sin brud. Hans
blick föll en smula uppifrån på hennes profil, och av en
knappt märkbar rörelse i hennes läppar och ögonfransar
förstod han, att hon förnam hans blick. Hon vände icke
på huvudet, men hennes höga veckade krage började höja
på sig och kom att vidröra hennes lilla skära öra. Han
såg, att bröstet höll tillbaka en suck och handen, som höll
vaxljuset, darrade.

Med ens var minnet av det bekymmer han haft med
skjortan, hans försenade ankomst, samtalet med släkt och
bekanta, deras missnöje och hans egen löjliga belägenhet
borta ur hans medvetande — allt svann undan, och han
kände en glädje blandad med fruktan.

Den högväxte och vackre överdiakonen med rikt
lockigt hår fallande över den silverstickade mässkruden steg
skyndsamt fram och stannade mitt emot prästen lyftande
på två fingrar upp stolan med ett invant handgrepp.

»Herre, välsigne oss!» ljöd det långsamt och högtidligt
stavelse efter stavelse i vaggande toner.

»Prisad vare Herren Gud nu och i evigheters evighet»,
svarade den gamle prästen med stillsamt sjungande stämma
och fortfor att ordna med något på pulpeten framför sig.
Och fyllande hela kyrkan från golv till tak steg i bred och
harmonisk ström det samstämmiga ackordet från den
osynliga kyrkokören, svällde ut, stannade av för ett ögonblick
och dog så stilla bort.

Man bad som vanligt om frid och frälsning från höjden,
man bad särskilt för synoden och för kejsaren, man bad
även för Guds tjänare Konstantin och Guds tjänarinna
Jekaterina, som nu skulle vigas vid varandra.

»Att dem måtte sändas en i allo fridfull kärlek, att
Herren måtte giva dem sin hjälp, bedja vi», det var som om
hela kyrkan framviskat dessa ord med överdiakonens röst.

Levin lyssnade till orden, och de gjorde ett djupt
intryck på honom. »Ja, man har fattat detta, att hjälp, just
hjälp är av nöden!» tänkte han och erinrade sig den fruktan
och de tvivel, han nyligen genomgått. — »Vad vet jag?
Vad förmår jag i denna svåra uppgift utan hjälp?» — tänkte
han. — »Det är framför allt hjälp, jag nu har behov av.»

Då diakonens stämma avslutat den liturgiska
växelsången, vände sig prästen med en bok i handen mot
brudparet.

»Evige Gud, du som förenat det åtskilda», — läste han
med blid och sjungande stämma, — »som stiftat kärlekens
oupplösliga förbund, som välsignat Isak och Rebecka,
såsom arvingar till Ditt löfte framför jag dessa. Välsigne Du
dessa dina tjänare, Konstantin och Jekaterina, lär dem och
led dem till allt gott. Dig milde och förbarmande Gud
giva vi äran, Fadern och Sonen och den Helige Ande, nu
och i evigheters evighet.» — »Amen», genljöd det åter från
den osynliga kören.

»Som förenat det åtskilda, som stiftat kärlekens
oupplösliga förbund», — vilket djupsinne ligger inte i dessa ord
och vilken motsvarighet till vad du känner i denna stund!
— tänkte Levin. — Har hon månne samma känsla som jag?

Och han såg sig om och mötte hennes blick.

Och av uttrycket i denna blick slöt han sig till, att hon
hade samma uppfattning som han. Men det var icke så:
hon hade nästan icke alls uppfattat gudstjänstorden och
icke ens lyssnat till dem under vigseln. Hon var icke i
stånd att höra på dem och fatta dem, så stark var hos
henne den känsla, som fyllde hennes själ och alltjämt
stegrades. Denna känsla var glädjen över att nu allt det helt
nått sin fullbordan, som för en och en halv månad sedan
kommit till inom hennes själ och under dessa sex veckor
varit henne till fröjd och plåga. I hennes själ hade, då hon
iklädd sin bruna klänning tyst gått honom till mötes i
salen därhemma och givit sig hän åt honom, denna dag
och denna stund det liksom skett en brytning med hela
hennes förgångna liv, och det hade börjat inom henne ett
fullständigt nytt, för henne dittills okänt liv, men i
verkligheten hade det liv, som varit, fortsatt. Dessa sex veckor
hade för henne varit en tid av den största sällhet och den
svåraste plåga. Hela hennes liv, alla hennes önskningar och
förhoppningar samlade sig nu kring denne ende, av henne
ännu ej fullt förstådde man, med vilken hon var förbunden
med något ännu mindre fattbart, en känsla, som än drog
henne till honom, än stötte henne från honom, och under
allt detta fortfor hon dock att leva under sina förra
livsvillkor. Under det hon ännu alltjämt som förr förde sitt gamla
liv, förfärades hon över sig själv, över sin fullständiga,
obetvingliga likgiltighet för allt det förgångna, för tingen
omkring henne, för vanor och bruk, för människorna, som
hållit av henne och fortfarande gjorde det, den likgiltighet,
hon förnam för modern, som ondgjorde sig över hennes
sätt, och mest av allt förfärade hon sig över sin kallsinnighet
mot sin älsklige, förut mer än allt annat avhållne fader. Än
var hon förfärad över denna oberördhet, än gladde hon sig
åt det, som framkallat den. Hon kunde icke tänka något,
icke önska något, som låg utanför livet med denne man,
men detta nya liv hade ännu icke kommit, och hon kunde
icke ens klart föreställa sig det. Det var idel förbidan —
oro och glädje för det nya och obekanta. Och nu skulle
denna förbidan och ovissheten och orokänslan över att hon
skulle avstå från det liv, som varit, taga ett slut och det
nya börja. Detta nya kunde i sin ovisshet icke vara annat
än skrämmande, men hur det var, det hade dock kommit
till liv i hennes inre redan för sex veckor sedan, och nu
invigdes på allvar det, som för länge sedan uppstått i hennes
själ.

Prästen kom åter tillbaka till pulpeten, med svårighet
fick han tag i Kittys lilla ring och sedan han låtit Levin
räcka fram sin hand satte han den fast på första leden av
hans ringfinger. »Herrens tjänare Konstantin viges vid
Herrens tjänarinna Jekaterina.» Så satte han en stor ring
på Kittys skära lilla finger och yttrade samma ord.

En stund stod brudparet och undrade vad de hade att
göra, varje gång de försökte göra något, blev det oriktigt,
och prästen fick med viskande röst hjälpa dem tillrätta.
Slutligen, då de fullgjort vad de skulle, lämnade han, sedan
han gjort korstecknet över ringarna, än en gång den stora
ringen till Kitty och den lilla till Konstantin. Åter kommo
de av sig, två gånger läto de ringarna gå ur hand i hand,
men det blev ändock icke som det skulle.

Dolly, Tjirikov och Stepan Arkadjevitj gingo fram för
att hjälpa dem. Förvirringen fortfor en stund, det viskades
och man drog på munnen, men uttrycket av rörd hänförelse
förändrades icke i de nyförmäldas ansikten. Tvärtom,
medan de fumlade med händerna, blevo deras blickar
allvarligare och högtidligare än förut, och det leende, varmed
Stepan Arkadjevitj viskade fram till dem, att var och en
nu skulle sätta på sig sin egen ring, stelnade ofrivilligt på
hans läppar. Han kände på sig, att ett leende, hos vem det
vara månde måste stöta dem.

»Ty du har från begynnelsen skapat man och kvinna, —
läste prästen, sedan ringarna växlats, — och av Dig är
kvinnan given åt mannen, honom till en hjälp och till släktets
förökande. Ty Du själv, Herre vår Gud, har sänt sanningen
till Din efterföljelse och för Ditt förbund, för Dina tjänare,
våra fäder, släkte efter släkte, Dina utvalda: se till Din
tjänare Konstantin och till Din tjänarinna Jekaterina och
befäst deras förbund i tro och endräkt och sanning och
kärlek...»

Levin fick en allt starkare förnimmelse av att alla hans
tankar om äktenskapet, alla hans fantasier om hur han
skulle ordna sitt liv alltigenom varit en barnslighet och att
detta var något, som han hittills icke begripit och nu ännu
mindre begrep, ehuru det var något, som han nu själv
fick erfara. En snyftning steg allt högre och högre i hans
bröst, och hans ögon fylldes av tårar, som han icke kunde
hålla tillbaka.
</chapter>

<chapter name="V">
<h2>V.</h2>

Hela Moskva, släkt och bekanta, fanns i kyrkan. Under
vigselceremonien i den klart upplysta kyrkan hördes bland
skaran av högtidsklädda damer och herrar iförda frack och
vit halsduk eller uniform ett diskret dämpat tal, som aldrig
helt avstannade. Det var företrädesvis herrarna, som
tilläto sig det, damerna voro alltför upptagna av att iaktta
alla enskildheter i en gudstjänsthandling, som nu såsom
alltid starkt fängslade deras sinne.

I den krets, som närmast omgav bruden, befunno sig
hennes båda systrar: den äldre, Dolly, och den stillsamma
och vackra fru Lvova, som hemkommit från utlandet.

— Varför uppträder Mary i mörk lila på ett bröllop?
Det är ju nästan som att komma i svart, — sade
Korsunskaja.

— Med hennes ansiktshy är det den enda
räddningen... — svarade Drubetskaja. — Det förundrar mig, att
man anordnat bröllopet en afton. Det är ju som vore det
i en köpmansfamilj.

— Det gör sig vackrare. Jag blev också vigd en afton,
— svarade Korsunskaja och suckade vid tanken på hur
intagande hon varit den dagen, hur löjligt förälskad hennes
man varit och hur allt nu var annorlunda.

— Man säger, att den, som mer än tio gånger varit
marskalk, inte blir gift. Jag hade velat på det sättet
försäkra mig mot giftermålsrisken, men platsen var upptagen,
— sade greve Sinjavin till den vackra furstinnan Tjarskaja,
som hyste planer på honom.

Tjarskaja gav honom blott ett leende till svar. Hon
såg på Kitty och tänkte på när och hur hon skulle komma
att stå vid sidan av greve Sinjavin på samma vis som nu
Kitty bredvid Levin och hur hon då skulle påminna honom
om vad han nu skämtande sagt.

Unge Stjerbatskij talade om för den bedagade fröken
Nikolajeva, att han ämnade sätta ned kronan på Kittys
hår, för att hon skulle bli lycklig.<footnote>Marskalkar hålla under vigseln kronorna över brudparets
huvuden. <tab><i>Övers. anm.</i></footnote>

— Hon hade inte bort använda chignon, — svarade
Nikolajeva, som för länge sedan beslutit, att om den gamle
änkeman, som var hennes förälskelse, gifte sig med henne,
skulle bröllopet bli i all enkelhet. — Jag tycker inte om
sådan ståt.

Sergej Ivanovitj talade med Darja Dmitrijevna och
sökte skämtsamt övertyga henne om att seden att fara bort
efter vigseln höll på att bliva så vanlig, därför att de
nyförmälda nu för tiden alltid ha en smula dåligt samvete.

— Er bror kan vara stolt. Hon är underbart söt. Jag
tror, att ni har anledning att känna er avundsjuk.

— Ja, tiden har nog gått förbi mig, Darja
Dmitrijevna, — svarade han, och hans ansikte antog plötsligt ett
allvarligt och sorgset uttryck.

Stepan Arkadjevitj berättade för sin svägerska sin
ordlek om hur han ordnat med skilsmässa.

— Kronan borde hållas bättre, — svarade hon utan att
höra på vad han sade.

— Så synd, att hon har tacklat av så, — sade grevinnan
Nordstone till Lvova. — Men i alla fall är han inte värd
hennes lillfinger. Inte sant?

— Nej, jag tycker bra om honom. Visst inte bara
därför, att han är min blivande svåger, — svarade Lvova. —
Och vilken god hållning han har! Och ändock är det så
svårt att skicka sig bra i en sådan situation, det är lätt
att bli löjlig. Men han är inte löjlig, inte tillgjord, han
visar sig tydligt rörd.

— Ni tycks ha väntat detta parti?

— Nästan. Hon har alltid hållit av honom.

— Nå, nu får vi se, vem som först sätter foten på
mattan. Jag har rått Kitty att göra det.

Det är likgiltigt, — svarade Lvova, — vi blir alla
undergivna hustrur, det ligger i blodet hos oss.

— Men jag tog första steget på mattan, då jag gifte
mig med Vasilij. Och ni, Dolly?

Dolly stod bredvid dem och hörde på, men svarade
ingenting. Hon var rörd. Tårar stodo i ögonen på henne, och
hon kunde icke yttra något utan att brista i gråt. Hon
gladde sig å Kittys och Levins vägnar, och i tanken
glidande tillbaka till sitt eget bröllop betraktade hon den
levnadsfriske Stepan Arkadjevitj och glömde allt närvarande
för minnet av sin första oskuldfulla kärlekstid. Hon
mindes icke blott sig själv, utan hon tänkte på alla kvinnor,
som voro henne närstående eller som hon känt: hon mindes
dem i deras mest högstämda stund, då de såsom Kitty
nu stått under brudkronan med kärlek, hopp och fruktan i
sitt hjärta, tagande farväl av det förgångna vid inträdet
i ett hemlighetsfullt tillkommande. Bland minnesbilderna
av alla dessa brudar, som hon nu kom att tänka på, såg
hon också sin kära svägerska Anna, om vars förestående
skilsmässa hon nyss fått ingående underrättelser. Även
hon hade stått lika ren och ljus i slöja och med
orangeblommor i håret. Och tänk nu! »Hemskt underligt», sade
Dolly för sig själv.

Det var icke blott Kittys systrar, anförvanter och
väninnor, som noga åskådade vigselaktens alla enskildheter.
Även kvinnorna bland de utomstående, som kommit för
att se på, iakttogo med en iver, som fick dem att hålla
andan, ceremoniens gång, ängsliga att en enda rörelse skulle
gå förlorad för dem, sökande avläsa uttrycket i brudens och
brudgummens ansikten. De skämtsamma eller för saken
likgiltiga anmärkningar, som deras av skådespelet oberörda
manliga sällskap riktade till dem, lämnade de med
uppenbar förtrytelse obesvarade och ofta uppfattade de icke alls
vad som sades.

— Varför ser hon så förgråten ut? Kanske gifter hon
sig mot sin vilja?

— Hur, skulle hon gifta sig mot sin vilja med en sådan
ståtlig karl? Han är ju furste?

— Och är det hennes syster, hon i vita atlasklänningen?
Hör på diakonen, hur han dundrar fram »och vara sin man
underdånig».

— Är kören från Tjudovskoj?

— Nej, det är Synodalkören.

— Jag har frågat en av lakejerna. Det sägs, att han
strax skall fara ut till sitt gods med henne. Han är fasligt
rik, sägs det. Därför har han fått henne.

— Nej, det är ett vackert par.

— Och ni, Marja Vasiljevna, som påstod, att en
krinolin måste stå ut långt från kroppen. Se på den där i
plyschklänningen, hon de säjer är gift med en diplomat, vad hon
har den åtklämd...

— En sådan rar brud, ett riktigt litet sött lamm! Men
säja vad man vill, det gör en ont om henne.

Så pratades det bland kvinnorna i den åskådarhop, som
ehuru objuden lyckats komma innanför kyrkdörrarna.
</chapter>

<chapter name="VI">
<h2>VI.</h2>

Då vigselceremonien var tillända, bredde en
kyrkotjänare ut ett stycke skär sidenduk nedanför pulpeten mitt på
golvet i templet. Kören stämde upp en psalm med
konstfull och invecklad melodi, där bas- och tenorstämma
ömsevis svarade varandra, och prästen gjorde inför brudparet
en gest mot den skära mattan. Hur mycket än bägge två
hört talas om, att den, som först sätter sin fot på mattan,
blir den, som får herraväldet i huset, kunde varken Levin
eller Kitty i denna stund tänka på det. De hörde icke heller
de högljutt uttalade anmärkningarna om att enligt någras
mening det var han, som först satt foten på mattan, enligt
andras åter hade de gjort det båda samtidigt.

Efter de sedvanliga frågorna om deras önskan att ingå
giftermål och om de icke lovat någon annan äktenskap,
varvid deras svar med underlig klang ljödo i deras öron,
vidtog gudstjänsten på nytt. Kitty lyssnade till böneorden
och ville fatta deras mening, men kunde icke. En känsla
av hänförelse och ljus glädje fyllde allt mer och mer hennes
själ allteftersom vigselceremonien fortskred, och denna
känsla betog henne iakttagelseförmågan.

Man bad: »måtte renhetens ande givas dem, måtte
livsfrukt förunnas dem och de få glädja sig åt synen av söner
och döttrar.» I bönen nämndes om att Gud skapat kvinnan
av Adams revben, och »för den skull skall en man övergiva
fader och moder och bliva när sin hustru, att de tu skola
vara ett kött», och att »detta under är stort». Man bad, att
Gud skulle skänka dem fruktsamhet tillika med sin
välsignelse såsom åt Isak och Rebecka, Josef, Moses och Sippora,
och att de måtte få se sina söners söner. »Allt detta är
vackert, — tänkte Kitty lyssnande till orden, — allt detta
kan blott vara så», och ett glatt leende, som ofrivilligt
meddelade sig åt alla, som betraktade henne, strålade upp på
hennes förklarade anlete.

— Sätt fast dem ordentligt! — hördes viskningar, då
prästen räckte fram kronorna, och Stjerbatskijs
handskklädda hand darrande höll upp kronan högt över brudens
huvud.

— Sätt den på mig! — viskade hon leende.

Levin såg på henne och förvånades över det glada
skimmer, som låg över hennes ansikte, och ofrivilligt erfor han
samma glädjekänsla. Det blev glatt och ljust i hans sinne
som i hennes.

Det var en glädje att lyssna till uppläsandet av en text
ur apostlabreven och iaktta överdiakonens sjunkande
tonfall vid avslutningsorden, som publiken med sådan
otålighet väntat på. Det var en glädje att ur en flat skål dricka
ljumt rött vin uppblandat med vatten och ännu
fröjdefullare kände Levin det, då prästen slog mässkruden tillbaka,
grep deras båda händer i sin och under de djupa bastonerna
av hymnen »Fröjde dig, Esajas» förde dem runt pulpeten.
Stjerbatskij och Tjirikov, som gingo och höllo kronorna och
då och då kommo i kollision med brudens släp, logo också
och syntes glada, medan de än saktade sina steg, än stötte
emot brudparet, då prästen stannade sin gång. Det
glädjeskimmer, som glimmat upp hos Kitty, tycktes meddela sig
till alla, som voro i kyrkan. Det förekom Levin, som om
både prästen och diakonen hade samma lust att le som han
själv.

Tagande kronorna från deras huvuden läste prästen en
sista bön och välsignade de nyvigda. Levin betraktade
Kitty. Aldrig förr hade han sett henne sådan som nu. Hon
var hänförande i den nya glans av lycka, som vilade över
hennes ansikte. Levin hade velat säga henne något, men
han visste icke säkert om ceremonien var helt slut.
Prästen tog honom ur hans bryderi. Han log med sina vänliga
läppar och sade med sakta röst: »kyss er hustru, och kyss
ni er man», och tog så ljusen ur deras händer.

Levin tryckte försiktigt en kyss på hennes leende läppar,
bjöd henne armen och skred ut ur kyrkan förnimmande en
ny underlig känsla av salig närhet. Han trodde icke, han
kunde icke tro, att det var sant. Först då deras förvånade
och skygga blickar mötte varandra, trodde han sig själv,
han kände, att de tu voro ett.

Omedelbart efter supén foro de nygifta med nattåg
till landet.
</chapter>

<chapter name="VII">
<h2>VII.</h2>

Vronskij och Anna hade redan tre månader tillsammans
varit på resa i Europa. De hade besökt Venedig, Rom och
Neapel och hade just anlänt till en mindre stad i Italien,
där de ämnade slå sig ned för någon tid.

En tjusig hovmästare med nackbena i det täta
välpomaderade håret, iförd frack med brett vitt skjortbröst och
med en klunga berlocker dinglande på den framskjutande
magen, stod med föraktfullt plirande blick och med
händerna nedstuckna i byxfickorna i snäv ton lämnande svar
till en herre, som stannat vid hotellet. Då han från andra
sidan vestibulen fick höra steg, som kommo uppför
trappan, vände han sig om och seende, att det var den ryske
greven, som hyrt de bästa rummen i hotellet, drog han
aktningsfullt händerna ur fickorna och meddelade bugande,
att det varit bud om att man kunde få hyra ett visst
palazzo. Vicevärden hade förklarat sig villig att underteckna
kontrakt.

— Å! Det gläder mig, — sade Vronskij. — Är frun
hemma eller har hon gått ut?

— Hon har varit ute på promenad, men just vänt tillbaka.

Vronskij tog av sin mjuka bredskyggiga filthatt och
torkade med en näsduk sin svettiga panna och det långa
håret, som räckte en bit ned på öronen och låg
bakåtkammat döljande den kala hjässfläcken. Och förstrött
betraktande den ännu kvarstående främmande herrn, som stod
med blicken fäst på honom, ville han gå vidare.

— Denne herre är ryss och frågar efter er, — sade
hovmästaren.

Med en känsla halvt av förargelse över att man
ingenstans kan resa, där man blir kvitt bekantskaper, halvt av
åstundan efter möjlighet till låt vara vad som helst för
förströelse i ett enformigt liv såg Vronskij än en gång på
mannen, som just avlägsnade sig men strax åter stannade, och
på en och samma gång tindrade det till i bådas blickar.

— Golenistjev!

— Vronskij!

Det var verkligen Golenistjev, som varit kamrat med
Vronskij vid pagekåren. Golenistjev hade där tillhört det
liberala partiet, lämnat kåren med civil rang och aldrig
innehaft tjänst. De båda kamraterna hade sedan de lämnat
pagekåren alldeles kommit ifrån varandra och sedan blott
träffats en enda gång.

Vid detta tillfälle hade Vronskij förstått, att Golenistjev
hade slagit sig på någon sorts högviktig liberal verksamhet
och till följd därav ansåg sig behöva hysa förakt för vad som
hörde till Vronskijs kall. Därför hade Vronskij vid detta
sammanträffande med Golenistjev bemött honom med den
kalla och stolta tillbakadragenhet, som han förstod att
visa folk och vars innebörd var: »det sätt jag lever mitt liv
på får behaga er eller inte, det är mig fullständigt likgiltigt,
ni har att visa mig aktning, om ni vill vara bekant med
mig.» Golenistjev hade visat en försmädlig likgiltighet
inför Vronskijs världsmannaton. Detta deras
sammanträffande borde därför i än högre grad ha fört dem åtskils.
Och nu ropade de dock till av glädje och skeno upp, då de
kände igen varandra. Vronskij hade aldrig kunnat tänka
sig, att han så kunnat glädja sig åt att råka Golenistjev,
men troligen hade han själv icke reda på hur tråkigt han
haft det. Glömsk av det oangenäma intrycket efter deras
senaste sammanträffande, sträckte han ut handen mot
sin förre kamrat, med en öppenhjärtig och glad uppsyn.
I ett likadant glatt uttryck gick även Golenistjev dittills
bekymrade min över.

— Vad det gläder mig att råka dig här! — sade Vronskij
och blottade med ett vänligt leende sina kraftiga vita tänder.

— Jag fick höra: han heter Vronskij, men vilken,
visste jag inte. Det var då riktigt roligt!

— Nå, låt oss stiga in. Vad sysslar du med?

— Det är redan andra året, jag är bosatt här. Jag är
upptagen av ett arbete.

— Jaså! — sade Vronskij intresserat. — Stig på, stig på!

Och efter ryssarnas invanda bruk började han att tala
franska i stället för att han på denna plats just bort tala
ryska för att betjäningen icke skulle förstå.

— Är du bekant med Karenina. Vi reser tillsammans.
Jag är på väg till henne, — sade han på franska och såg
iakttagande in i Golenistjevs ansikte.

— Nej, jag känner inte ens till henne — svarade
Golenistjev i oberörd ton (han sade så, fast han gjorde det.) —
Har du varit här länge? — tillade han.

— Jag? Det är fjärde dagen, — svarade Vronskij med
en ny iakttagande blick på kamraten.

»Ja, han är en bra karl och kan se på saken som sig
bör», — sade Vronskij till sig själv, han förstod det på
Golenistjev ansiktsuttryck och fattade innebörden i att han förde
samtalet över på annat. — »Jag kan låta honom bli bekant
med Anna, han uppfattar saken som sig bör.»

Under dessa tre månader, som Vronskij tillbragt
utomlands i Annas sällskap, hade han, då han sammanfördes med
nya bekantskaper, alltid uppställt frågan, hur den och den
personen kunde uppfatta hans förhållande till Anna och i
regeln hade han hos männen funnit en uppfattning »som
sig bör». Men om någon frågat honom eller dem, som hade
en förståelse »som sig bör», vari denna förståelse närmare
bestod, skulle både han och de ha kommit i stort bryderi.

I själva verket var det så, att de, som enligt Vronskijs
mening uppfattade saken »som sig bör», alls icke förstodo
den, utan blott förhöllo sig såsom i allmänhet
väluppfostrade människor ha för sed inför alla invecklade och oklara
frågor som förekomma i livets mångfaldiga förhållanden,
de iakttogo ett försynt uppträdande och undveko
häntydningar och oangenäma frågor. De gjorde min av att
tillfullo förstå situationens innebörd, att rent av ge den sitt
gillande, men låtsades anse det onödigt och icke på sin
plats att orda om allt detta.

Vronskij kände med ens på sig, att Golenistjev var en
av dessa förstående, och fann därför dubbel anledning att
glädja sig åt sammanträffandet. Golenistjev uppförde sig
också, då han blev sammanförd med Karenina, på ett sätt
som helt överensstämde med Vronskijs önskan. Utan att
lägga ringaste tvång på sig undvek han tydligen att röra
vid alla slags samtalsämnen, som kunde ge anledning till
obehag.

Han hade icke förr varit bekant med Anna och blev
starkt intagen av hennes skönhet och ännu mera av den
enkla naturlighet, hon visade i den belägenhet, vari hon
befann sig. Hon rodnade, då Vronskij trädde in i sällskap
med Golenistjev, och denne intogs på det högsta av den
barnaktigt friska blodfullhet, som med ens lade sig över
hennes vackra och öppna ansikte. Och särskilt tilltalade
det honom, att hon genast, liksom med avsikt för att inga
missförstånd skulle uppstå i sällskap med den nya
bekantskapen, kallade Vronskij för Alexej och talade om, att hon
och han skulle flytta in i en nyligen förhyrd bostad, som
på platsen kallades för palazzo. Detta öppna och enkla
ställningstagande till sakläget tilltalade Golenistjev.
Bekant med både Alexej Alexandrovitj och Vronskij och
seende hennes energiska, godmodigt glada sätt, tyckte
Golenistjev, att han tillfullo kunde förstå henne. Han
tyckte, att han förstod, vad hon själv alls icke kunde fatta:
hur hon, efter att ha gjort sin make olycklig, övergivit
honom och sin son och gått förlustig sitt goda rykte, dock
kunde känna sig fylld av glad energi och kunde vara lycklig.

— Det står omtalat i resehandboken, — sade
Golenistjev om det palazzo, som Vronskij skulle hyra. — Där
finns en vacker Tintoretto. Den är från mästarns sista
period.

— Vet ni vad? Vädret är härligt, låt oss gå dit och
bese byggnaden en gång till, — sade Vronskij vänd mot
Anna.

— Det vore roligt, jag skall strax gå och sätta på mig
hatten. Ni säger, att det är hett? — sade hon hejdande sig
vid dörren och såg på Vronskij. Och åter kom en mörk
rodnad över hennes ansikte.

Vronskij begrep av hennes blick, att hon icke visste,
hur han önskade ställa sig till Golenistjev, och att hon
fruktade för, att hon kanske icke uppträtt så som han önskade.

Han såg på henne med en lång, öm blick.

— Nej, inte särskilt, — sade han.

Och det tycktes henne, att hon förstått allt och framför
allt, att han var nöjd med henne, och efter att ett
ögonblick leende ha betraktat honom gick hon med raska steg
ut genom dörren.

Männen sågo på varandra, bådas ansikten uttryckte
förlägenhet. Golenistjev, som tydligen funnit henne
sympatisk, ville tydligen gärna yttra något om henne, men
kom icke på vad han borde säga, och Vronskij, som också
hade lust att tala om henne, kom av skygghet sig icke för
med att göra det.

— Jaså, det är så, — började Vronskij för att få ett
samtal om någonting i gång. — Du är alltså bosatt här?
Sysslar du fortfarande med samma sak? — fortsatte han,
erinrande sig, att han hört, att Golenistjev var sysselsatt
med att skriva något.

— Ja, jag skriver på fortsättningen till »Två principer»,
— sade Golenistjev, som rodnade av tillfredsställelse över
att bli tillfrågad härom, — det vill nu säga, att om jag skall
uttrycka mig riktigt noga, så har jag inte ännu börjat skriva
utan håller på med förberedelserna, materialsamlandet.
Fortsättningen blir betydligt omfångsrikare än början och
skall beröra nästan alla frågor. Hos oss i Ryssland vill man
inte förstå att vi är arvtagare till Byzans, — och han gav
sig in på en lång och livfull utläggning.

Till att börja med kände Vronskij sig bortkommen på
den grund att han icke alls hade reda på första delen av
»Två principer», om vilken dess författare resonerade med
Vronskij som rörande någonting denne kände till. Men
efter hand som Golenistjev hann utlägga sina synpunkter
och Vronskij fick sätta sig in i frågan började han att icke
utan intresse höra på, fast han icke alls kände till »Två
principer». Golenistjev ägde nämligen förmågan av god
muntlig framställning. Men Vronskij blev överraskad och
irriterad av den retfulla häftighet, som Golenistjev lade i
dagen, då han kom riktigt in på sitt ämne. Ju mer han
talade, desto häftigare lågade hans blick, alltmera brått
fick han att kasta fram invändningar mot förmodade
motståndare och uttrycket i hans ansikte blev alltmera oroligt
och uppbragt. Vronskij, som mindes Golenistjev som en
spenslig, livlig, godmodig och präktig pojke, alltid den
förste lärjungen vid pagekåren, hade svårt att förstå
orsaken till denna hetsighet och kände ogillande inför den.
Särskilt misshagade det honom, att Golenistjev, en man av
ansedd samhällsställning, ville sänka sig ned på samma
plan som vissa struntskribenter, reta sig på dem för att de
väckt hans ogillande. Var det då värt? Detta misshagade
Vronskij, men samtidigt begrep han, att Golenistjev var
olycklig, och han tyckte synd om honom. Olycka, andligt
lidande nästan på gränsen till sinnesförvirring, stod att
läsa i hans rörliga, ganska vackra ansikte, då han utan att
ens lägga märke till Annas återkomst fortfor att brådskande
och hetsigt lägga fram sina åsikter.

Då Anna iklädd hatt och pelerin, i sin vackra hand
svängande med parasollen, stannade framför honom, ryckte
Vronskij med en känsla av befrielse sig loss från
Golenistjevs ögon, vilkas dystra blick oavbrutet varit riktad på
honom, och betraktade med en känsla av förnyad kärlek
sin vackra väninna, där hon stod full av liv och glättighet.
Med möda återvann Golenistjev fattningen. Han var en
stund mörk och dyster, men Anna, som vid denna tid var
vänligt stämd mot alla, upplivade honom snart genom sitt
rättframma och muntra umgängessätt. Efter att ha försökt
med olika samtalsämnen, fick hon honom att tala om
måleri, som han synnerligen väl kände till, och hon lyssnade
uppmärksamt till vad han hade att säga. De anlände till
fots till den förhyrda lägenheten och besågo den.

— Jag gläder mig mycket åt en sak, — sade Anna till
Golenistjev, då de redan voro på återvägen till hotellet:
— Alexej kommer att få en utmärkt ateljé. Du måste
ovillkorligen ha just det rummet, — sade hon på ryska till
Vronskij och hon sade du till honom, då hon förstod, att i
deras avskildhet från världen Golenistjev skulle komma
att bli en person, som stod dem nära, och man i hans
närvaro icke behövde förställa sig.

— Jaså, målar du? — sade Golenistjev och vände sig
hastigt mot Vronskij.

— Ja, jag har för länge sedan sysslat med det och nu
har jag börjat igen, — sade Vronskij rodnande.

— Han har stor talang, — sade Anna med ett glatt
leende. — Jag kan naturligtvis inte döma om det. Men
sådana, som förstår sig på saken, har sagt det.
</chapter>
<chapter name="VIII">
<h2>VIII.</h2>

Under denna första period efter frigörelsen, då Anna
snabbt återvann hälsan, kände hon sig oförlåtligt lycklig
och full av livsglädje. Tanken på hennes övergivne makes
olycka förgiftade icke hennes sällhet. Dels var minnet av
det förgångna alltför fasansfullt för att hon skulle kunna
tänka på det, dels hade mannens olycka skänkt henne en
lycka, som var alltför stor för att hon skulle kunna känna
ånger över det som skett. Minnet av allt, som hänt med
henne efter det hon blivit sjuk: försoningen med mannen,
brytningen, underrättelsen om Vronskijs olycksfall, dennes
besök, förberedelserna för skilsmässan, avfärden från
hemmet, avskedet med sonen — allt detta föreföll henne som
en feberdröm ur vilken hon vaknat upp utomlands ensam
med Vronskij. Minnet av det onda, som tillfogats hennes
man, uppväckte hos henne en känsla liknande avsky och
påminde om den förnimmelse en drunknande måste känna
efter att ha ryckt sig loss från en människa, som klängt
sig fast om honom. Och det blev denna människas död.
Naturligtvis var det illa, men det var den enda räddningen,
och det var bäst att icke tänka närmare på detta rysliga.

Alldeles strax efter brytningen hade hon kommit att
tänka på en synpunkt, som bidrog till att lugna henne i
fråga om vad hon gjort, och när hon nu understundom
tänkte på det förgångna, höll hon kvar i minnet denna
enda synpunkt. »Jag har gjort denna människa ohjälpligt
olycklig, — hade hon tänkt, — men jag vill inte begagna
mig av denna olycka. Jag lider också och kommer att göra
så, jag kommer ju att vara berövad det, jag sätter högst
av allt, — min heder och min son. Jag har handlat illa,
och därför begär jag ingen lycka, jag vill inte ha skilsmässa
och jag kommer att lida av skammen och förlusten av min
son.» Men hur uppriktigt Anna än ville lida, kände hon dock
intet lidande. Skam erfor hon icke heller. Med den stora
förmåga av taktfullhet, som utmärkte dem båda, kommo
de utomlands, där de undveko att sammanträffa med
resande ryska damer, aldrig i någon falsk belägenhet och
överallt råkade de på personer, vilka ställde sig som om de
tillfullo begrepo deras förhållande till varandra, ja, gjorde
det bättre än de själva. Icke heller skilsmässan från sonen,
som hon älskade, plågade henne under första tiden. Flickan,
Vronskijs barn, var så rar och gjorde Anna så fäst vid sig
alltsedan endast detta barn fanns hos henne, att Anna
sällan kom att tänka på sin son.

Livsbehovet, som ökats efter tillfrisknandet, var så
starkt och livsbetingelserna så nya och behagliga, att Anna
kände sig oförlåtligt lycklig. Ju mer hon lärde känna
Vronskij, desto mer älskade hon honom. Hon älskade
honom för hans egen skull och för hans kärlek till henne. Hon
hade en ständig glädje av att helt äga honom. Hans närhet
var henne alltid behaglig. Alla hans karaktärsdrag, som
hon allt mer och mer blev förtrogen med, fann hon
outsägligt älskliga. Hans yttre, som ändrats genom anläggande
av civil dräkt, verkade så tilldragande på henne som om
hon varit en nyförälskad flicka. I allt som han talade, tänkte
eller gjorde, såg hon något särskilt ädelt och upphöjt.
Hennes hänryckning över honom gjorde ibland henne själv
rädd: hon sökte och kunde icke finna något som ej var
vackert hos honom. Hon vågade icke visa honom den känsla
av underlägsenhet, hon hade inför honom. Det tycktes
henne, att han, om han visste detta, hastigare kunde
upphöra att älska henne, och det var ingenting som hon så
fruktade, trots hon saknade varje anledning därtill, som
att mista hans kärlek. Men hon kunde icke underlåta att
vara tacksam mot honom för hans förhållande till henne
och visa, hur högt hon skattade honom. Han, som enligt
hennes mening ägde en sådan utpräglad kallelse att tjäna
staten och var förutbestämd för en framstående roll, hade
för hennes skull uppoffrat ärelystnaden utan att någonsin
visa den minsta grämelse däröver. Han var ännu mer än
förr öm och aktningsfull mot henne, och omtanken om att
hon aldrig skulle få erfara något obehag av sin belägenhet
lämnade honom icke för ett ögonblick. I sitt förhållande till
henne var han, som dock var en så manlig natur, aldrig
motstridig, ägde rent av ingen egen vilja utan tycktes blott vara
upptagen av att förutse hennes önskningar. Och hon måste
sätta värde på detta, trots att själva ivern i hans
uppmärksamhet mot henne, den atmosfär av oro, som han omgav
henne med, ibland tyngde henne.

Vronskij däremot var trots att allt vad han så länge
eftertraktat gått i uppfyllelse icke fullt lycklig. Han erfor
snart, att förverkligandet av hans önskan blott givit honom
ett sandkorn av det lyckoberg han väntat sig. Detta
förverkligande öppnade hans ögon för de ideliga misstag, som
människor begå, då de tänka sig lyckan som
tillfredsställelsen av en åtrå. Under första tiden efter det han blivit
förenad med henne och anlagt civil dräkt förnam han allt
det härliga i att känna sig fri i sitt liv över huvud, vilket
han icke förr erfarit, och att vara fri i sitt
kärleksförhållande, och han var nöjd, men det varade icke länge. Snart
kände han, att det i hans inre reste sig en önskan efter att
äga en önskan — spleen. Utan någon bestämd vilja
började han att jaga efter varje flyktigt infall tagande det för
en önskan och ett mål. Sexton timmar av dygnet måste
uppfyllas med något, då de nu vistades alldeles lediga och
fria i utlandet borta från de sällskapliga betingelser, som i
Petersburg upptagit deras mesta tid. Det var ej ens att
tänka på de ungkarlsförströelser, som han ägnat sig åt
under tidigare utomlandsvistelser, emedan ett försök i den
vägen hos Anna framkallat en oväntad nedslagenhet, som
alls icke harmonierade med stämningen vid en sen supé i
sällskap med tillfälliga bekanta. Det var också omöjligt
för dem med hänsyn till deras obestämda förhållande till
varandra att umgås med ryska familjer eller familjer på
platsen. Beskådandet av sevärdheter var för honom, en
ryss med lugn sans, frånsett att han redan sett så gott som
allt, icke av den oförklarliga vikt som engelsmännen
tillmäta det.

Och liksom ett hungrigt djur griper efter första föremål,
det råkar på, i hopp om att finna näring grep Vronskij utan
bestämd vilja än efter politik, än efter nyutkomna böcker,
än sysslade han med tavlor.

Ända från barndomen hade han haft fallenhet för
målning och för att göra av med sina pengar på något hade han
börjat samla gravyrer, detta gjorde, att han till sist kom
att syssla med måleri och därpå nedlade det än ej uttömda
förråd av viljekraft, som hos honom pockade på utlopp.

Han hade förståelse för konsten och ägde förmåga att
troget och smakfullt imitera konstverk, och han tänkte
därför, att han hade just vad som behövdes för en
konstnär, och efter att en tid ha tvekat i valet av det slag av
måleri han skulle ägna sig åt: framställning av religiösa motiv,
historiemåleri, genre och realistisk målning grep han sig
an med att måla. Han förstod sig på alla måleriarter och
kunde känna sig inspirerad för både det ena och det andra,
men han kunde icke tänka sig, att man utan att alls känna
till de olika arterna av måleri kunde omedelbart inspireras
av det som finnes i själen, obekymrad av frågan om det
som målades komme att tillhöra någon viss kategori av
konst. Emedan han icke visste detta och icke inspirerades
omedelbart av livet utan av det liv som redan tagit gestalt
i konsten, fick han lätt inspiration och lika lätt och snabbt
uppnådde han, att vad han målade blev mycket likt den
konstart, han eftersträvade.

Mer än all annan konst tilltalade honom det gratiösa
och effektfulla franska måleriet och i den stilen började han
måla ett porträtt av Anna kostymerad i italiensk dräkt, och
detta porträtt föreföll honom och alla, som fingo se det,
vara mycket lyckat.
</chapter>

<chapter name="IX">
<h2>IX.</h2>

Det gamla, en smula förfallna palatset med dess höga
ornamenterade tak och väggar med fresker på, mosaikgolv
och tunga tyggardiner för de höga fönstren, med vaser på
konsoler och cheminéer, med dörrar utsirade av sniderier
och mörka salar behängda med tavlor förmådde genom sitt
yttre hos Vronskij fasthålla den angenäma villfarelsen, att
han icke så mycket var en rysk godsägare med
hovstallmästaretitel, som fastmer en upplyst konstmecenat och
dyrkare av det sköna, ja, själv en blygsam konstnär, som
avsagt sig sina förbindelser med stora världen, dödat sin
ärelystnad för en älskad kvinnas skull.

Den roll, Vronskij utvalt åt sig gick det efter
inflyttningen i palatset utmärkt att spela, han blev genom
Golenistjevs förmedling bekant med en del intressanta personer,
och första tiden förflöt i ro. Under ledning av en italiensk
måleriprofessor utförde han skizzer efter naturen samt
sysslade med studiet av livet under Italiens medeltid. Det
italienska medeltidslivet tillvann sig Vronskijs intresse till
den grad, att han började bära sin hatt och slänga sin
kappa efter medeltidsbruk, och det passade honom
utmärkt.

— Ja, här lever vi och vet ingenting, — sade en gång
Vronskij till Golenistjev, som en morgon kommit på besök.
— Har du sett Michajlovs tavla? — sade han och räckte
honom en nyss anländ rysk tidning och pekade på en artikel
om en rysk konstnär, som bodde just i samma stad i Italien
som de. Denne sades nu hava målat färdig en tavla, som
länge varit ryktbar och redan före sin fullbordan varit
såld. I artikeln uttalades det klander mot regeringen och
akademien för att den betydande konstnären blivit lämnad
helt utan uppmuntran och stöd.

— Jag har träffat honom, — svarade Golenistjev. —
Naturligtvis saknar han inte begåvning, men han har
riktat in sig alldeles galet. Det är ständigt den
Ivanov-Strauss-Renanska uppfattningen av Kristus och dess tillämpande
på religiös konst.

— Vad föreställer tavlan? — frågade Anna.

— Kristus inför Pilatus. Kristus är framställd som en
jude med den nya skolans hela realism i utförandet.

Och genom frågan om tavlans ämne förd in på en av
sina älsklingsidéer började Golenistjev en utläggning:

— Jag kan inte förstå, hur de kan ta så grundligt miste.
Kristus äger redan sin bestämda gestaltning i de store
gamles konst. Vill man nu inte framställa Gud utan en
revolutionär eller en vis, så har man ju bland historiska gestalter
att tillgå Sokrates, Franklin, Charlotte Corday, blott inte
Kristus. Det är den enda person, som deras konst bör
lämna i fred...

— Är det sant, att denne Michajlov lever i sådan
fattigdom? — frågade Vronskij, tänkande på att det var hans
skyldighet som rysk mecenat att hjälpa konstnären
frånsett om denna tavla var god eller dålig.

— Knappast. Han är framstående porträttist. Ni har
väl sett hans porträtt av Vasiltjikova? Men han vill visst
inte längre hålla på med porträttmåleri och därför är det
ju möjligt, att han befinner sig i nöd. Jag säger...

— Skulle man inte kunna be honom göra ett porträtt
av Anna Arkadjevna? — sade Vronskij.

— Varför av mig? — sade Anna. — Sedan du gjort
ditt porträtt av mig, vill jag inte ha något annat. Hellre
då låta måla Annie (så kallade hon sin flicka). Se där är hon,
— tillade hon seende den vackra italienska amman, som
kom gående förbi bärande barnet ut i trädgården, och strax
därpå kastade hon en blick på Vronskij. Den vackra
barnsköterskan, vars huvud Vronskij var sysselsatt med att
måla för den tavla, han höll på med, var den enda hemliga
sorgen i Annas liv. Vronskij, som hade henne till modell
var intagen i hennes skönhet och medeltidsartade yttre,
och Anna vågade icke erkänna för sig själv, att hon var
rädd för att bli svartsjuk på denna barnsköterska, och
därför omhuldade hon och skämde bort både henne och hennes
lille son.

Vronskij tittade också ut genom fönstret och såg därpå
in i Annas ögon, strax därpå vände han sig till Golenistjev
och sade:

— Känner du den där Michajlov?

— Jag har en och annan gång råkat honom. Men han är
en underlig figur, som saknar all bildning. Det är ett
brushuvud av det nya slag, man nu för tiden ofta stöter på, ni
vet, sådana där fritänkare, som från första början vuxit
upp i otro, förnekelse och materialism. Förr i tiden, —
fortfor Golenistjev utan att märka eller vilja märka, att även
Vronskij och Anna kunde vilja yttra sig — brukade det
vara så, att en fritänkare var en person, som fostrats upp
i en religiös och sedlig åskådning och själv under kamp och
grubbel trängt fram till sitt fritänkeri. Men nu för tiden
dyker det upp en ny fritänkartyp, folk som vuxit upp utan
att ha hört talas om sedeläror och religion, som inte känner
till några auktoriteter, uppfostrade i en åskådning, som
förnekar allt, vildar med ett ord. En sådan är han. Han lär
vara betjäntson från Moskva och har aldrig fått någon sorts
bildning. Då han kommit in vid konstakademien och fått
ett visst anseende, ville han, som visst inte är någon dum
person, söka förskaffa sig bildning. Och han vände sig till
det han trodde vara källan till bildning — vad som stod i
tidningarna. Förr i tiden skulle en man, som velat förskaffa
sig bildning, t. ex. en fransman, ägnat sig åt att studera alla
författare av klassiskt värde: teologer, tragiker, historiker,
filosofer, gripit sig an med hela det intellektuella arbete,
som krävdes. Men hos oss råkar nu en sådan man med ens
in i förnekelselitteraturen, han tillägnar sig snabbt ett
extrakt av det destruktiva i vetenskapen — och är så färdig.
Och för blott en tjugo år se’n skulle han i denna litteratur
ha funnit spår av kamp med auktoriteter, med sekelgamla
åskådningar, han skulle av denna kamp ha förstått, att det
funnits någonting annat. Men nu kommer han rakt in i en
litteratur, där man inte ens bevärdigar de gamla
åskådningarna med en diskussion utan låtsar om ingenting, pratar
om evolution, naturligt urval, kamp för tillvaron — det
är allt. I min avhandling har jag...

— Vet ni vad? — sade Anna, som försiktigt utbytt
blickar med Vronskij och visste, att Vronskij icke
intresserade sig för vad slags bildning denne konstnär hade utan
blott livades av tanke på att hjälpa honom och ge honom
beställning på ett porträtt. — Vet ni vad? — avbröt hon i
bestämd ton Golenistjev mitt i hans utläggning. — Vi skall
söka upp honom!

Golenistjev hejdade sig i sin polemiska iver och
förklarade, att han gärna var med på det. Som konstnären bodde
i en avlägsen del av staden, beslöt man ta vagn dit.

En timme senare stannade en landå med Anna,
Vronskij och Golenistjev framför ett nybyggt, fult hus i den
avlägset liggande stadsdelen. Sedan man av gårdskarlens
hustru fått höra, att Michajlov tog mot besök i sin ateljé,
men att han för tillfället befann sig i sin bostad några
steg därifrån, skickade de honom sina visitkort med
anhållan om att få bese hans tavlor.
</chapter>

<chapter name="X">
<h2>X.</h2>

Målaren Michajlov var såsom alltid upptagen med sitt
arbete, då han erhöll greve Vronskijs och Golenistjevs
visitkort. På morgonen hade han i ateljén arbetat på sin
stora tavla. Hemkommen därifrån hade han blivit ursinnig
på sin hustru för att hon icke förstått att rätt behandla
värdinnan, som kommit och krävt betalning.

— Minst tjugo gånger har jag sagt till dig, att du inte
skall inlåta dig på ordbyte med henne. Du är dum nog
ändå, och när du uttrycker dig på italienska, blir du
trefaldigt dum, — sade han till henne efter att en god stund ha
munhuggits med henne.

— Du skulle inte dröja så med betalningen, det är inte
mitt fel. Hade jag bara pengar...

— För Guds skull, låt mig vara i fred! — ropade
Michajlov med grinig stämma och hållande fingrarna för öronen
gick han in i sitt arbetskabinett, en avbalkning i rummet,
och stängde dörren efter sig. »Hon är omöjlig!» utbrast han
för sig själv, satte sig vid bordet, slog upp en portfölj och
grep sig med iver an med en påbörjad teckning.

Aldrig arbetade han så febrilt och så framgångsrikt som
då livet kommit i olag för honom, särskilt då han blivit
osams med sin hustru. »Ack, den som kunde försvinna
någonstans från allt det här!» tänkte han fortsättande sitt
arbete. Han höll på med att teckna bilden av en man, som
befann sig i ett utbrott av vrede. Han hade redan tidigare
gjort en sådan teckning, men han hade icke blivit belåten
med den. »Nej, den andra var bättre... Var är den?» Han
gick ut med mulen uppsyn och utan att se på sin hustru
frågade han sin äldsta dotter, var de gjort av det papper,
som han lämnat dem. Papperet med den kasserade
teckningen blev återfunnet, men det var nedsmutsat och hade
fått stearinfläckar på sig. Han tog i alla fall teckningen,
lade den på bordet framför sig, gick ett steg tillbaka och
såg på den med plirande ögon. Plötsligt log han och svängde
förtjust med armarna.

— Så, just så! — utbrast han och fick genast tag på en
blyertspenna och började hastigt teckna. En stearinfläck
hade gjort, att mansfiguren kommit i en ny ställning.

Han tecknade nu denna nya ställning och med ens kom
han då att tänka på det energiskt utskjutande hakpartiet
hos en handelsman, i vars butik han brukade köpa sina
cigarrer, och just hans ansikte med detta hakparti tecknade
han på mansfiguren. Han skrattade till av förtjusning.
Figuren hade från att ha verkat död och utfunderad med
ens fått liv och var nu sådan, att man icke kunde vilja
ändra på den. Det hela levde, han hade klart och
otvetydigt träffat vad han ville. Man kunde något ändra
teckningen med hänsyn till det centrala hos gestalten, man kunde
ju och borde rent av ställa fötterna längre från varandra,
helt ändra vänstra armens ställning, låta håret bli
tillbakastruket. Men när han gjorde det, förändrade han visst icke
figuren, han tog blott bort det som hindrade den från att
fullt framträda. Han liksom drog av den de omhöljen, som
gjorde, att den icke var fullt synlig. Varje nytt drag bidrog
till att låta bilden i dess helhet komma fram med den
energiska kraft i sig, som han fått syn på tack vare den fläck,
som stearinet åstadkommit. Han höll just på med att
försiktigt utföra de sista detaljerna i teckningen, då man
kom in till honom med visitkorten.

— Strax, strax!

Han gick förbi sin hustru.

— Nå, var nu inte längre ond, Sasja! — sade han med
ett skyggt och milt leende. — Du har haft orätt. Och jag
med. Jag skall nog ordna allt. — Och efter att ha försonat
sig med sin hustru tog han på sig sin hatt och sin med
sammetskrage försedda olivfärgade överrock och begav sig till
ateljén. Den lyckligt utförda teckningen tänkte han nu
icke längre på. Nu var han glad och förväntansfull med
anledning av att han hade att motse besök av framstående
landsmän, som kommit åkande i en landå.

Om hans stora tavla, den som nu stod på staffliet i
ateljén, hade han i djupet av sin själ blott en åsikt — att ingen
annan någonsin målat en sådan tavla. Han tänkte icke, att
tavlan var bättre än allt vad en Raphael åstadkommit,
men han visste, att det som han ville ha fram i denna
tavla hade ingen annan givit uttryck åt. Det hade han en
orubblig övertygelse om ända sedan han börjat måla den,
men i alla fall hade andra människors omdöme en ofantlig
vikt för honom, frånsett vilka bedömarna än voro, och deras
ord kunde uppröra honom i hans innersta. Varje
anmärkning, även den obetydligaste, som visade, att bedömaren
kunde se låt vara en liten del av vad han själv förnam i
denna tavla, satte hans inre i svallning. Han längtade alltid
efter att hos en intresserad åskådare finna något i
uppfattningen, som gick djupare än han själv trängt, och väntade
alltid, att av honom få höra om något, som han själv icke
lagt märke till hos tavlan. Och ofta tycktes det honom, att
han fann detta i de omdömen, han fick höra.

Med raska steg ilade han mot dörren till sin ateljé, men
oaktat brådskan och hans upprördhet fascinerades hans
blick av det mjuka skimret kring Annas gestalt i
trappuppgångens skugga, där hon stod och lyssnade till Golenistjevs
ivriga tal och samtidigt lät sin blick glida mot den
inträdande konstnären. Han märkte icke själv, hur han, då han
steg fram till dem, fångade och insög detta intryck, alldeles
som det han fått av handelsmannens haka, och hur han
gömde det någonstans inom sig för att vid tillfälle göra
bruk av det. Besökarna, som redan förut fått sin
uppfattning påverkad i mindre gynnsam riktning av vad Golenistjev
berättat om konstnären, kände nu ytterligare en
missräkning, då de fingo se hans yttre. Undersätsigt byggd och med
struttande gång gjorde Michajlov intet fördelaktigt intryck,
där han kom i sin bruna hatt och sin olivfärgade ytterrock
och med trånga byxor på benen — det hade nu länge varit
på modet att bära vida —, särskilt bidrog till det
ofördelaktiga intrycket det alldagliga i hans breda ansikte, där ett
uttryck av skygg blyghet kämpade med begäret att iaktta
den värdighet, han var skyldig sig själv.

— Får jag be herrskapet ha godheten och följa med
mig, — sade han mödande sig om att visa en oberörd
uppsyn. Inkommen i förstugan, tog han upp en nyckel och
öppnade dörren.
</chapter>

<chapter name="XI">
<h2>XI.</h2>

Inne i ateljén kastade Michajlov åter sina blickar på de
besökande. Vronskijs ansikte, hos vilket han särskilt lade
märke till kindknotornas form, fäste nu hans konstnärliga
blick vid sig. Medan hans målarefantasi ständigt var i
verksamhet för att samla material och han hade en känsla
av allt större och större spänning inför det omdöme, som
han väntade om sitt arbete, bildade han sig hastigt genom
syntes av alla smådrag en uppfattning av de tre ansikten,
han såg. I Golenistjev igenkände han en ryss, som varit på
platsen förut. Michajlov mindes icke, vad han hette eller
var han sammanträffat med honom och varom han talat
med honom. Han erinrade sig blott hans ansikte såsom
han kunde minnas alla ansikten, han någon gång iakttagit.
Men han hade dock ett minne av, att detta var ett av de
ansikten, som hans konstnärsöga bestämt såsom fallande
inom den stora grupp av utseenden, som i sitt misslyckade
försök till något egenartat voro fattiga på verkligt uttryck.
En ovanligt bred pannvälvning omgiven av långt hår gav
vid första påseendet en prägel av något betydande åt ett
ansikte, där allenast ett litet oroligt barnsligt uttryck
tittade fram ur de tätt intill varandra sittande ögonen. I
Vronskij och Karenina såg Michajlov förnäma och rika
ryssar, som ingenting förstodo av konst liksom rika ryssar
överhuvud, som visa intresse för artisters verksamhet och
vilja uppskatta den. »Helt säkert har de besett all den
gamla konsten här och far nu omkring för att se på den
nya. Efter att ha först besökt den tyske målarhumbugen
och den enfaldige engelske prerafaeliten har de nu för
fullständighetens skull kommit till mig med», tänkte han. Han
kände väl till dilettanternas mani att bese nutida
konstnärers ateljéer för att sedan tro sig ha rätt att säga, att
konsten råkat i förfall och att ju mer man ser på de moderna,
desto tydligare märker man, hur oupphunna den gamla
tidens store mästare äro. Han väntade sig detta, han
trodde sig se allt detta i deras ansikten, då han iakttog den
likgiltiga oberördhet, med vilken de samtalade med
varandra, medan de ogenerat promenerade omkring i ateljén
och betraktade manekänger och byster i väntan på att han
skulle ta höljet från den stora tavlan. Men trots detta kände
han dock en stark spänning, medan han tog fram sina
studier, drog upp gardinerna och lyfte av omhöljet, ty fastän
alla förnäma och rika ryssar voro kräk och dumbommar i
hans ögon, tilltalades han dock av Vronskijs och framför
allt av Annas utseende.

— Var så goda, — sade han och steg med sin struttande
gång åt sidan. — Det är Kristus inför Pilatus. Mattei
evangelium, tjugusjunde kapitlet, — upplyste han och kände
därvid, hur läpparna började darra på honom av
sinnesrörelse. Han gick tillbaka från tavlan och ställde sig bakom
åskådarna.

Under de sekunder, de besökande tigande stodo och
betraktade tavlan, betraktade även Michajlov den och han
såg nu på sitt verk med en främmandes oberörda blick. I
detta ögonblick trodde han, att han skulle få höra en
upphöjd och rättvis dom av de tre åskådarna, för vilka han
blott för någon minut sedan känt sådant förakt. Han
glömde allt, han förut tänkt om sin tavla under de tre år
han hållit på med att måla den, han glömde alla
förtjänstfulla egenskaper hos den, som förut tyckts honom höjda
över allt tvivel, — han såg på tavlan med de främmandes
kyligt oberörda, nya blick och han kunde icke se något,
som var bra hos den. Han såg i förgrunden Pilatus’ harmsna
uppsyn och Jesu lugna anletsdrag och där bakom den
romerske ståthållarens underlydande och ansiktet på
Johannes, som stod som åskådare. Vart enda ett av dessa
ansikten, som under sådant sökande, felande och rättande
vuxit fram ur hans inbillning till att få sin särskilda
karaktär, alla ansikten, som åsamkat honom så mycken plåga
och glädje, alla dessa personer, som han så ofta låtit byta
plats för vinnande av bättre totalverkan, alla nyanser i
färgtonerna, som han med sådan möda strävat sig till, — allt
detta blev nu, sett med de främmandes ögon, till något
futtigt, något som tusentals gånger varit upprepat. Det
ansikte han mest satt värde på, Jesu ansikte, som var
tavlans centrala del och som berett honom en sådan
hänförelse, då han fått det färdigt, hade han helt och hållet
förlorat känslan för, då han nu såg på tavlan med de
främmandes ögon. Han såg en god upprepning — eller rättare
en svag upprepning, ty han såg nu en mängd brister — av
de oräkneliga Kristusbilder, som Tizian, Raphael, Rubens
gjort, han såg samma krigare som hos dem och samme
Pilatus. Allt var ynkligt, matt och föråldrat och rent av
illa målat, brokigt och svagt. Det var att vänta, att de
besökande skulle komma att säga tillgjorda artighetsfraser i
hans närvaro och tycka synd om honom och le åt honom,
då de lämnat honom.

Denna tystnad blev honom alltför svår, fast den icke
varat en hel minut, och för att bryta den och visa, att han
icke ägde någon psykisk oro, betvang han sin upprördhet
och vände sig till Golenistjev.

— Jag har visst haft nöjet att förut träffa er, — sade
han och såg samtidigt med orolig blick än på Anna och än
på Vronskij för att icke låta något drag hos dem undgå sin
uppmärksamhet.

— Jo, visst, vi har ju träffats hos Rossi, på en
aftonbjudning med deklamation av en italiensk fröken, en ny
Rakel, ni minns henne väl, — kom det i rask fart från
Golenistjev. som utan minsta spår till saknad tog sin blick från
duken och riktade den på målaren.

Märkande, att Michajlov stod och väntade på ett
omdöme om tavlan, sade han:

— Er tavla har genomgått en stor utveckling, sedan
jag såg den sist. Och liksom då gör särskilt Pilatus’ gestalt
ett starkt intryck på mig. Man förstår så väl denne man, en
god och präktig människa, men en ämbetsmannasjäl, som
inte har vetskap om vad han gör. Men det tycks mig...

Med ens sken hela det livliga ansiktet upp hos
Michajlov, det kom glans i ögonen. Han ville säga något, men
kunde icke få fram det på grund av sin upprördhet och
låtsade, att han fick ett hostanfall. Hur lågt han än
värderat Golenitsjevs förmåga att förstå konst och hur
oväsentlig han än borde finna denna anmärkning om att
ämbetsmannauttrycket blivit träffat hos Pilatusgestalten och hur
förolämpande det kunde ha synts honom att man kom med
en så underordnad synpunkt före allt annat — försattes
dock Michajlov i förtjusning av denna anmärkning. Han
hade själv tänkt detsamma om Pilatus som det Golenistjev
nu yttrat. Att denna föreställning blott var en bland
millioner andra föreställningar, som enligt Michajlovs fasta
övertygelse voro riktiga, minskade icke betydelsen av vad
Golenistjev sagt. Michajlov fattade sympati för Golenistjev
för detta yttrandes skull och hans nedslagenhet övergick i
hänförelse. Med ens fick hela hans tavla liv inför honom
med allt det outtryckbart mångfaldiga hos det livägande.
Michajlov sökte åter att säga, att han hade uppfattat
Pilatus just så, men hans läppar följde icke viljans impuls utan
darrade till, och han kunde ingenting säga. Vronskij och
Anna yttrade också något till varandra i den dämpade ton,
som man har för vana att anlägga på en utställning dels
för att icke såra en konstnär, dels för att icke högljutt
uttala något dumt, vilket så lätt kan ske, då det är fråga
om konst. Det föreföll Michajlov, som om tavlan gjort
intryck även på dem. Han gick fram till dem.

— Sådant underbart uttryck hos Jesus! — sade Anna.
Av allt hon sett hade hon mest tilltalats av detta uttryck
och hon hade känt, att här låg det centrala hos tavlan och
att ett beröm för detta måste vara smickrande för
konstnären. — Man märker, att han tycker synd om Pilatus.

Detta var återigen en av de millioner riktiga
iakttagelser, man kunde finna ut ur tavlan och dess Kristusbild. Hon
hade sagt, att Jesus tyckte synd om Pilatus. Hos Kristus
måste det finnas ett uttryck av medlidande, därför att hans
anlete återspeglar kärlek, överjordiskt lugn, redobogenhet
att lida döden och medvetande om det fåfängliga i
mänskliga ord. Det faller av sig själv, att ämbetsmannaskapet
tryckt sin prägel på Pilatus och att medlidandet finnes hos
Kristusgestalten, då den ene är representant för det
materiella, den andre för det andliga livet. Allt detta och
mycket annat drog genom Michajlovs medvetande, och
hans ansikte strålade åter upp i hänförelse.

— Hur denna gestalt är målad, vilken luft omkring
den. Man tycker, att man skulle kunna gå omkring den, —
sade Golenistjev, som tydligen därmed ville göra en
förstucken antydning om, att han icke gillade innehållet i den
tänkta gestalten.

— Ja, det är gjort med förunderligt mästerskap! —
sade Vronskij. — Hur klart figurerna i bakgrunden träder
fram! Det är verklig teknik, — sade han vänd till
Golenistjev och häntydde därmed på ett samtal mellan dem,
under vilket Vronskij yttrat sin misströstan om att nå en
sådan teknik.

— Ja, ja, den är förundransvärd! — instämde
Golenistjev och Anna.

Trots den upplivade sinnesstämning, vari Michajlov
befann sig, kände denne, då han hörde tekniken föras på tal,
ett styng i sitt hjärta och antog med ens en butter uppsyn
och såg på Vronskij med misslynt blick. Han hade ofta
hört ordet teknik och aldrig kunnat bli rätt klok på vad
som menades därmed. Han visste, att man därmed förstod
den mekaniska skickligheten att måla och teckna med
frånseende av förmågan att ge ett innehåll. Ofta hade han
lagt märke till att man, såsom sannolikt vid det beröm han
just nu fick höra, ställde tekniken i motsättning till det inre
värdet, liksom man på ett utmärkt sätt kunde måla något,
som till sin innebörd var dåligt. Han visste, att det
behövdes stor omsorg och försiktighet för att då man tog av
skyddsomhöljena icke skada det som blivit utfört, men i
målarkonsten — fanns det ingen teknik. Om ett litet barn
eller en köksa hade kunnat se just det som han sett, skulle
också detta barn och denna enkla kvinna ha kunnat giva
uttryck åt det sedda. Och den mest erfarne och drivne
målartekniker skulle icke med sin blotta mekaniska
förmåga kunna framställa något, om han icke först sett
innehållet avgränsas inför sig. Dessutom ansåg han, att om
man skulle tala om teknik, fick man icke berömma honom
för den. I allt som han hade målat och höll på med att
måla såg han brister, som stucko honom ögonen, vilka
uppstått genom att han oförsiktigt dragit av skyddshöljena,
och dessa brister kunde han icke ge sig på att rätta utan att
fördärva verket i dess helhet. Och på nästan alla figurer
och ansikten såg han spår efter vidröring med tyghöljet,
vilka skämde tavlan.

— Det enda, som kunde sägas som en anmärkning, om
ni tillåter mig framställa den... sade Golenistjev.

— Ack, det skulle glädja mig att få höra, jag ber er,
säg ut, — sade Michajlov med ett tvunget leende.

— Jo, det är det, att han hos er är gudamänniska och
inte den människovordne Guden. För övrigt vet jag ju,
att det är det ni velat.

— Jag har inte kunnat måla en Kristus, som inte finns
i mitt medvetande, — sade Michajlov med en mörk blick.

— Ja, men i så fall, om ni tillåter mig ge uttryck för
min mening... är er tavla så bra, att min anmärkning inte
kan skada den, och dessutom är det min personliga
uppfattning. Hos er är det något annat. Själva motivet är ett
annat. Men låt oss tänka till exempel på Ivanov. Jag
håller före, att om man skall se Kristus som en historisk
person, hade Ivanov bort välja ett annat historiskt ämne,
ett nytt, mindre vidrört.

— Men om detta är det största ämne, som kan
erbjudas konsten?

— Söker man, finner man andra. Det är nu så, att det
inte lönar sig att tvista om konsten. Men inför Ivanovs
tavla uppstår såväl för en troende som för en inte troende
frågan: Är det Gud eller inte Gud? Och intryckets
helhetsverkan går förlorad.

— Varför det? Det syns mig, som det inte kan finnas
något tvivel om den saken för bildade människor, — sade
Michajlov.

Golenistjev ville icke gå med på det och hållande fast
vid sin tanke om enhetligheten i intrycket såsom
oundgängligt i konsten kritiserade han ikull Michajlov.

Denne blev uppbragt, men kunde icke komma med
något ordentligt försvar för sin uppfattning.
</chapter>

<chapter name="XII">
<h2>XII.</h2>

Anna och Vronskij utbytte en god stund blickar med
varandra beklagande sin följeslagares talträngdhet.
Slutligen gick Vronskij, utan att invänta inbjudan därtill av
värden, bort till en annan, mindre tavla.

— Ack, vilken pärla, så utmärkt! Rent underbar! —
utbrast han.

»Vad kan han ha funnit ett sådant behag i?» tänkte
Michajlov. Han hade rent av glömt bort denna, för tre år
sedan målade tavla. Han hade förgätit alla lidanden och
fröjder, som han genomlevat med denna tavla, då denna
några månader i sträck dag och natt ensamt upptagit hans
tanke, han hade glömt av den som han alltid brukade
förgäta färdiga tavlor. Han tyckte icke ens om att se den och
hade ställt fram den för tillfället, emedan han väntade
besök av en engelsman, som uttryckt önskan att få köpa den.

— Den här? Det är en gammal studie, — sade han.

— Vad den är bra! — sade Golenistjev, som
uppenbarligen även han gripits av tavlans tjuskraft.

Den föreställde två pojkar, som i skuggan av en
videbuske metade fisk. Den äldre hade just kastat ut sin rev
och drog flötet försiktigt ur videgrenarnas närhet med
uppmärksamheten helt fäst på sitt företag. Den andre, den
yngre, låg i gräset med det lockiga blonda huvudet stött i
handen och såg med tankfulla blå ögon på vattnet. Vad
tänkte han på?

Förtjusningen inför denna tavla väckte åter till liv hos
Michajlov något av vad han fordom känt, men han hade
en skygg motvilja för sin känsla inför vad som varit och han
sökte därför, fast berömmet gladde honom, att leda
besökarnas uppmärksamhet på en tredje tavla.

Men Vronskij frågade, om tavlan var till salu. För
den av besöket ur jämvikten komne Michajlov var
emellertid just nu tal om pengar något oangenämt.

— Den är ställd fram för att bli såld, — svarade han
med ett mörkt och buttert uttryck i ansiktet.

Då de besökande givit sig av, satte Michajlov sig ned
framför tavlan med Pilatus och Kristus och gick i sin
erinring igenom allt som blivit sagt eller med underförstådd
antydning osagt av tavlans sista åskådare. Och
egendomligt nog, det som för honom synts av sådan vikt, då de voro
närvarande och han i tankarna hade ställt sig på deras
ståndpunkt, det hade nu förlorat all betydelse för honom.
Han såg åter på sin tavla med sin konstnärsblicks hela vidd
och han kom på nytt in i den övertygelse om sin tavlas
värde, varförutan han icke kunde se bort från alla andra
intressen och helt gå upp i sitt arbete.

Det ena benet på Kristus stod ändock icke precis som
det skulle i perspektivet. Han grep sin palett och började
arbeta. Medan han höll på med ändringen av benet,
betraktade han ständigt Johannesgestalten i bakgrunden, som
besökarna icke fäst sig vid, men som han visste vara höjden
av fulländning. Då han blivit färdig med
Kristusgestaltens ben, ville han gripa sig an med Johannes’ bild, men
kände sig vara i alltför upprörd sinnesstämning för att göra
det. Han var i lika hög grad urståndsatt att arbeta om
han var kall och likgiltig eller om han var alltför känslig
och mottaglig för alla intryck. Det fanns blott ett stadium
mellan oberördhet och hänförelse, då det fanns möjlighet
för arbete. Och för tillfället var han alltför upprörd. Han
ville täcka över tavlan, men hejdade sig och blev stående
med lakanet i handen saligt leende betraktande Johannes’
gestalt. Slutligen, liksom slet han sig därifrån med saknad,
lät han lakanet glida ned över duken och begav sig trött
till sinnes, men fylld av lyckokänsla hem till sin bostad.

Då Vronskij, Anna och Golenitsjev kommit hem, voro
de ovanligt upplivade och vid munter sinnesstämning. De
talade om Michajlov och hans tavlor. Ordet »talang»,
varmed de förstodo en medfödd, nästan rent fysisk begåvning,
oberoende av förståndsutbildningen och hjärtelaget, och
med vilket de ville benämna allt, som konstnären levat sig
till, var ett ord, som ofta hördes i deras samtal, ty det var
ett uttryck, som det var nödvändigt för dem att använda
för att ha namn på det, varom de icke hade något begrepp
men ändock ville tala. De sade, att man icke kunde
frånkänna honom talang, men att hans talang icke kunnat helt
utveckla sig på grund av hans bristande bildning — ryska
målares vanliga olycksöde. Men tavlan med gossarna hade
alldeles särskilt fäst sig i deras minne, och gång på gång
återvände de under samtalets lopp till den. »Vilken pärla!
Hur okonstlat det lyckats för honom! Han förstår inte
själv, hur bra den tavlan är! Ja, den får man inte låta gå
från sig, den måste köpas», sade Vronskij.
</chapter>

<chapter name="XIII">
<h2>XIII.</h2>

Michajlov sålde tavlan till Vronskij och lovade måla
Annas porträtt. På utsatt dag infann han sig och började
arbetet.

Efter fem sittningar gjorde porträttet redan det
starkaste intryck på alla, särskilt på Vronskij, icke blott på
grund av att det var likt Anna utan även genom att det
på ett säreget sätt framhävde hennes skönhet. Det var
underligt, hur Michajlov hade förstått att träffa den
särskilda art av skönhet, som fanns hos Anna. »Man måste ju
känna henne och hålla av henne som jag själv för att kunna
fånga hennes allra finaste själsuttryck», tänkte Vronskij,
fast han blott tack vare detta porträtt fått upp ögonen för
hennes allra finaste själsuttryck. Men detta uttryck var
så sant återgivet, att det tycktes både för honom och andra,
att det var något man sedan långt tillbaka varit förtrogen
med.

— Hur länge har jag inte kämpat med den uppgiften
och ingenting åstadkommit, — sade han med tanke på det
porträtt, han själv sysslat med, — men han kom blott hit
och såg henne och kunde strax måla henne. Där ser man,
vad teknik betyder.

— Den kommer med tiden, — tröstade honom
Golenistjev, i vars tycke Vronskij hade talang och först och
främst den bildning, som möjliggjorde en upphöjd syn på
konsten. Golenistjevs övertygelse om Vronskijs
målartalang berodde till en del på att han i sin tur behövde det
intresse och det beröm, som Vronskij bestod det han skrev
och tänkte, och han hade en känsla för att
understödjandet och berömmandet borde vara ömsesidigt.

Borta hos främmande, särskilt i Vronskijs palazzo, var
Michajlov en helt annan människa än den han var i sin
ateljé. Han iakttog en stel hövlighet, som fruktade han att
komma för nära inpå folk, som han icke hyste aktning för.
Han kallade Vronskij »Ers Excellens» och stannade aldrig
kvar på middag trots inbjudningar både av Anna och
Vronskij och han kom aldrig dit annat än då hon skulle sitta
för honom. Anna var särskilt älskvärd mot honom och
visade sin tacksamhet för hans arbete med porträttet.
Vronskij var mer än aktningsfull emot honom och var
synbarligen intresserad av att få höra dennes omdöme om det han
målat. Golenistjev tog varje tillfälle i akt och sökte inge
Michajlov de rätta begreppen om konst. Men Michajlov
förhöll sig lika kylig mot alla. Anna kände på hans blick,
att han fann behag i att betrakta henne, men han undvek
att inlåta sig i längre samtal med henne. Då Vronskij
talade om sin målning, iakttog han en hårdnackad tystnad
och han förhöll sig lika envist stum, då han fick tillfälle att
se tavlan. Av Golenistjevs prat var han tydligen besvärad
och han brydde sig icke om att komma med några
invändningar mot vad han hörde denne yttra.

Genom sitt avmätta och ogemytliga, nästan fientliga
sätt att skicka sig väckte han i hög grad misshag mot sig,
då de lärt känna honom närmare. Man erfor en glad
lättnad, då sittningarna voro slut och det präktiga porträttet
stannade i Annas och Vronskijs ägo och dess skapare
upphörde att besöka huset.

Golenistjev var den förste, som uttalade en tanke, som
alla haft, nämligen, att Michajlov helt enkelt kände avund
mot Vronskij.

— Han känner inte avund för att han ser talang hos
en annan, det kan man anta, men det förargar honom, att
en förnäm och rik man, som dessutom är greve — det
väcker avund hos alla —, utan särskild ansträngning kan göra
detsamma som han själv, om inte göra det bättre än han
själv, som ägnat hela sitt liv åt det. Det viktigaste är
bildning, — och det saknar han.

Vronskij försökte ta Michajlov i försvar, men i sitt
innersta trodde han ändock på det, emedan han fått den
åsikten inrotad hos sig, att en man ur en lägre samhällsklass
alltid måste känna avund.

Annas båda porträtt — samma motiv, målat efter
samma modell av dem båda, hade bort visa Vronskij den
skillnad, som fanns mellan honom och Michajlov, men han
såg den icke. Han hörde blott upp med att måla på sitt
porträtt av Anna, då Michajlov blivit färdig med sitt,
hållande före att det nu var ett onödigt arbete. Däremot
fortfor han att arbeta på sin tavla med ämne ur det medeltida
livet. Och både han själv och Golenistjev och framför allt
Anna tyckte, att den var bra, därför att den hade mycket
större likhet med berömda målningar än Michajlovs.

Emellertid var Michajlov, fastän arbetet med Annas
porträtt mycket hänfört honom, ännu mer glad än de, då
sittningarna voro slut och han icke längre behövde lyssna på
Golenistjevs konstresonemang och kunde glömma bort
Vronskijs målning. Han visste, att man icke hade rätt att
förbjuda Vronskij att syssla med målning, han visste, att
dilettanter hade full rätt att måla vad de behagade, men
sådant gjorde ett oangenämt intryck på honom. Man kan
icke förbjuda en människa att göra sig en stor vaxdocka
och kyssa denna. Men om en man med en vaxdocka
kommer och sätter sig i närheten av två älskande och tar sig
för att smeka vaxdockan såsom den älskande smeker den
han älskar, så måste en man med verklig kärlekskänsla få
en känsla av vämjelse. En dylik obehaglig förnimmelse
erfor Michajlov, då han såg Vronskijs målning: han kände
både löje och förargelse, kände sig både medlidsam och
harmsen.

Vronskijs vurm för måleri och medeltidsstudium varade
emellertid icke länge. Han hade så stark smakkänsla i
fråga om målning, att han icke kunde föra sin tavla till slut.
Tavlan fick stå ofullbordad. Vronskij hade en dunkel känsla
av att bristerna hos den, som till en början varit föga
märkbara, skulle komma att träda i öppen dag, om han helt
utförde målningen. Det skedde honom detsamma som
Golenistjev, som förföljd av en känsla att ingenting ha att säga
ideligen sökte bedraga sig med inbillningen att hans idé
ännu icke helt mognat, att han måste bära på den än en tid
och samla material. Men av detta blev Golenistjev
förgrämd och utplågad, Vronskij däremot kunde icke plåga
sig med självbedrägeri och minst av allt bli förgrämd. Med
den beslutsamhet, som låg i hans karaktär, gjorde han ett
tvärt slut på sysslandet med målning utan att genom
någon inre uppgörelse för sig ha klargjort sin ställning.

Men då denna sysselsättning icke längre fanns, syntes
för honom och Anna, som greps av förvåning inför hans
plötsliga besvikenhet, hela deras vistelse i den italienska
staden så tröstlöst tråkig, deras hyrda palazzo tycktes dem
med ens så iögonfallande smutsigt och förfallet, det blev
så obehagligt att titta på gardinernas fläckar, parkettgolvens
remnor, karnisernas trasiga stuckatur, och den evigt
enahanda Golenistjev blev så outhärdlig, likaså den italienske
professorn och den tyske turisten, att de måste skaffa sig
förändring i sitt liv. De beslöto sig för att resa tillbaka till
Ryssland och bosätta sig på landet. På vägen dit hade
Vronskij för avsikt att i Petersburg ordna arvsaffärerna med
sin bror, och Anna längtade efter att där träffa sin son.
Sommaren skulle de så tillbringa på ett av Vronskijs stora
familjegods.
</chapter>
<chapter name="XIV">
<h2>XIV.</h2>

Levin hade varit gift i snart tre månader. Han var
lycklig, men det var dock alls icke så som han väntat. Vid
varje steg hade han att möta besvikelse i fråga om vad han
förr drömt sig men också hänförelse över sådant som han
icke anat. Han var lycklig, men efter sitt inträde i det
äktenskapliga livet blev han på många sätt varse, att detta
alls icke var vad han tänkt sig. Han fick nu gång på gång
känna på detsamma som en man, vilken beundrat en
farkosts jämna, lätta färd över vattnet, har att erfara, då han
själv satt sig i båten. Han fick känna på, att det icke bara
var fråga om att sitta i lugn, utan att det också gällde att
med ständigt bibehållande av uppmärksamheten tänka på
den kurs, som skulle hållas, att besinna, att man hade
vattendjupet under sig och att man hade skyldighet att ro,
och att det därvid gjorde ont i de ovana händerna. Att se
på var nog lätt, men att själv göra det var svårt, om det
också var förenat med glädje.

Då han var ogift och iakttog andra i deras äktenskapliga
liv, de futtiga bekymren, tvisterna, svartsjukan, hade han
blott föraktfullt lett i sin själ. I hans blivande
äktenskapliga liv kunde det enligt hans tro icke komma att finnas
något dylikt, till och med de yttre formerna för detta liv
måste, så tycktes det honom, komma att bli helt olika
andras levnadssätt. Och så med ens visade det sig att
tvärtemot all förmodan hans liv tillsammans med hans egen
hustru alls icke blev något från andras särartat utan helt
och hållet kom att bestå av dessa obetydliga bagateller,
som han förr så föraktat, men som nu mot hans vilja fingo
en oerhörd och obestridlig betydelse. Och Levin fick se,
att det alls icke var så lätt att komma till rätta med alla
dessa obetydligheter som det förr synts honom. Oaktat
Levin varit övertygad om, att han haft full förståelse för
vad ett äktenskap var, hade han, såsom fallet är med så
gott som alla män, ofrivilligt tänkt sig livet inom
äktenskapet blott som ett njutande av kärlekslyckan, för vilken
ingenting fick stå hindrande i vägen och från vilken inga
små bekymmer fingo dra en bort. Enligt hans uppfattning
skulle mannen ha sitt arbete att utföra och sedan andas ut
från det i kärlekslyckan. Hustrun skulle bli älskad, ej ha
annat att tänka på. Men likt andra män glömde han bort,
att även hon hade att arbeta. Och han förundrade sig över
hur hon, denna poetiska, hänförande Kitty redan de första
veckorna, ja, dagarna av sitt äktenskap kunde gå upp i
husliga bestyr och bekymra sig om dukar och möbler, om
madrasser för besökande gäster, om kock och middag och
brickor o. s. v. Som fästman hade han förundrats över den
bestämdhet, varmed hon avböjde den påtänkta
bröllopsresan till utlandet och i stället valde att bege sig med ens
till landet, som om hon visste, vad som var av behovet
påkallat, och utom på sin kärlek kunde tänka på annat vid
sidan av den. Det hade då berört honom oangenämt och
även nu kände han ibland förargelse över hennes bestyr
och småbekymmer. Men han såg, att det var något, som
icke kunde undvikas. Och då han höll av henne, måste
även han ta intresserad del i bekymren, fast han icke
begrep sig på dem och gjorde narr av dem. Han gjorde sig
lustig över det sätt, på vilket hon ställde upp de nya
möbler, som kommit från Moskva, log åt den nya metod, hon
hade för att städa sitt och hans rum, såg förvånad på,
hur hon hängde upp gardiner, hur hon bestämde om val av
gästrum — man väntade Dolly dit —, hur hon ordnade med
jungfrukammare åt sin nya tjänsteflicka, hur hon sade till
om middagslagningen hos den gamle kocken, hur hon kom
i tvist med Agafja Michajlovna, som hon icke ville låta
vara den bestämmande i matförrådsfrågan. Han såg, att
den gamle kocken log och med välbehag såg på henne,
medan han åhörde hennes oförstående och outförbara
tillsägelser, han såg, hur Agafja Michajlovna milt och
betänksamt skakade på huvudet åt den unga fruns anordningar i
skafferiet, han såg, att Kitty var särskilt intagande och
älsklig, då hon halvt leende, halvt gråtfärdig kom till honom
och talade om, att Masja, tjänsteflickan från Moskva, var
van vid att betrakta henne som en fröken och att hon
därför icke blev åtlydd av henne. Detta syntes honom älskligt
och rart, men konstigt, och han undrade, om det icke vore
bättre utan dessa älskliga egenheter.

Han hade icke reda på vilken känsla av förändring hon
erfor, då hon nu kunde beställa vad hon ville, köpa högar
av konfekt, ge ut hur mycket pengar det behagade henne
och säga till om just den efterrätt, hon längtade efter, då
hon däremot i sitt hem hade kunnat få sådan lust efter en
viss maträtt, som till exempel kål med kvass, eller något
gott, konfekt eller dylikt, och det varit omöjligt att få
någondera saken.

Hon gick nu i glada fantasier väntande på Dolly och
barnen, som skulle komma, och gladde sig särskilt åt, att
hon nu skulle kunna beställa vars och ens älsklingstårtor,
och att nog Dolly skulle komma att uppskatta de nya
anordningar, hennes syster gjort. Hon visste icke själv
varför, men alla hushållsbestyr utövade en sådan
oemotståndlig dragning på henne. Hon var som en fågel, som
instinktivt kände vårens annalkande och anade, att det skulle bli
även dagar med regnrusk, och nu så gott den förstod ville
reda ett näste för sig och maken, lära sig hur man skulle
bygga ett sådant.

Denna på småsaker riktade beskäftighet hos Kitty, som
var så helt motsatt Levins ideal om smekmånadslycka,
vållade honom en av hans besvikelser, men det älskliga och
rara i denna beskäftighet, vars innebörd han icke förstod,
var en av hans angenäma överraskningar.

En annan anledning både till besvikelse och tjusning låg
i de tvister, de råkade in i. Levin hade aldrig kunnat
föreställa sig, att tillståndet mellan honom och hans hustru
kunde vara annat än präglat av ömhet, aktningsfullhet och
kärlek, och så, redan någon av de första dagarna, hade de
blivit osams, så att hon hade sagt honom, att han icke höll
av henne utan blott tänkte på sig själv, och hon hade
brustit i gråt och fäktat med armarna.

Deras första gräl hade uppstått därigenom att Levin
ridit ut för att se på ett nytt annex till egendomen och
blivit borta en halvtimme längre än ämnat på grund av att
han, då han velat ta en genväg hem, förirrat sig. Han red
hemåt tänkande blott på henne, på hennes kärlek, på sin
lycka, och ju närmare han kom hemmet, desto starkare
brann hans ömhetskänsla. Han skyndade in i rummen med
en känsla, som nästan var starkare än den, då han kom
till hennes hem för att framföra sitt frieri. Och plötsligt
möttes han av henne med något mörkt i ansiktsuttrycket,
som han aldrig förr iakttagit hos henne. Han ville ge henne
en kyss, hon stötte honom tillbaka.

— Vad är det med dig?

— Ja, du kan vara glad... — började hon försmädligt
med konstlat lugn i tonen.

Men så fort hon öppnade munnen, störtade en ström
av förebråelser från henne, hon måste ge uttryck åt en
meningslös svartsjuka, åt allt som plågat henne under den tid
av bortåt en timme, hon tillbragt orörligt sittande vid
fönstret. Nu först begrep han för första gången tydligt,
vad han icke hade förstått, då han efter vigseln förde henne
ut ur kyrkan. Han fattade, att hon icke blott stod honom
nära, utan att det var så, att han själv icke hade vetskap
om, var hennes varelse slutade och hans tog vid. Han
förstod det på den plågsamma känsla av klyvning, han erfor
denna stund. Han blev i första ögonblicket uppbragt, men
kände i samma sekund, att han icke kunde bli ond på
henne, att hon var ett med honom. Han erfor i första
stunden en känsla likt förnimmelsen hos en person, som bakifrån
fått en plötslig stöt och uppbragt och hämndlysten vänt sig
om för att komma över den skyldige och så blivit varse, att
han själv ofrivilligt varit orsak till stöten, att det icke fanns
någon att vara ond på och att man blott hade att söka
fördra smärtan och låta den gå över.

Aldrig senare hade han med sådan styrka känt detta,
men denna första gång dröjde det innan han återfick sin
fattning. En naturlig känsla fordrade av honom, att han
skulle förklara för henne sin oskuld, visa henne, att det var
hon, som nu hade orätt. Men att visa upp, att hon hade
skulden, var liktydigt med att ännu mer väcka hennes
förbittring och öka den misshällighet, som orsakat hela
bedrövelsen. En vanemässig känsla uppfordrade honom att flytta
skulden från sig till henne, men en annan, starkare känsla
manade honom att så fort som möjligt släta över
misshälligheten och icke låta den vidga sig. Att ta en sådan
orättvis beskyllning på sig var smärtsamt, men att genom att
rentvå sig göra henne ont, var ännu värre. Han var som
en insomnad, som i halvslummer plågad av något ont
vill rycka loss, kasta från sig det som smärtar och som,
så fort han återfår sansen, kommer underfund med — att
det som värkte var han själv. Man hade blott att hjälpa
det ömma stället att tåla lidandet, och han försökte göra
så.

De försonades. Inseende sitt fel, men icke erkännande
det, blev hon ömmare mot honom, och de erforo en ny
stegrad kärlekslycka. Men detta hindrade icke, att det kom
nya sammanstötningar, ofta framkallade av de mest
oväntade och obetydliga anledningar. Dessa sammanstötningar
berodde ofta även därpå, att den ena ännu icke visste, vad
den andra lade vikt vid, och att de båda under första
tiden av sitt äktenskap voro i ett lättretligt lynne. Då den
ena var i sitt goda och den andra i sitt dåliga humör, kunde
fred uppehållas, men då bägge två råkade vara vid dåligt
lynne, uppstod det konflikter av de obegripligaste,
obetydligaste anledningar, så att de efteråt icke kunde erinra sig,
vad de kommit i tvist om. Visserligen var det så, att då de
båda två voro vid gott lynne deras livsglädje kändes
fördubblad, men första tiden av deras äktenskap var i alla
fall en svår tid för båda.

Under hela denna första period av deras samvaro hade
de en särskilt stark förnimmelse av tvång, det var liksom
de kände, hur en kedja, som band dem vid varandra, än
drogs åt det ena, än åt andra hållet. I stort sett var
smekmånaden, av vilken Levin förlitande sig på traditionen hade
väntat sig så mycket, alls icke någon tid av oblandad
njutning, utan kom senare att i bådas minne framstå som den
svåraste och mest förnedrande tiden i deras liv. Under sitt
följande liv bemödade sig sedermera båda i lika hög grad
om att söka utplåna ur minnet allt det otympliga och
fadda i samvaron under en period, då de sällan varit vid
normalt lynne och fullt sig själva.

Först under tredje månaden av deras äktenskap, sedan
de kommit tillbaka till landet efter att några veckors tid
ha vistats i Moskva, kom deras samliv in i lugnare banor.
</chapter>

<chapter name="XV">
<h2>XV.</h2>

De hade just återvänt från Moskva och gladde sig över
att vara för sig själva. Han satt vid skrivbordet i sitt
arbetsrum och skrev. På nytt klädd i den mörkvioletta klänning,
hon burit under de första dagarna av deras äktenskap, en
dräkt som var särskilt kär för hans minne, satt hon med ett
broderie anglaise i soffan, samma gamla skinnsoffa, som
stått både i hans fars och hans farfars arbetsrum. Han satt
och tänkte och skrev, ständigt fylld av den glada känslan
att ha henne bredvid sig. Han hade varken upphört med
sina lantbruksexperiment eller med arbetet på boken, vari
grundprinciperna för den nya lantbruksläran skulle
framläggas. Men liksom dessa sysselsättningar och tankar en
gång tyckts honom så små inför det stora mörker, som
vilar över hela livet, syntes de honom nu lika små och
obetydliga inför det liv överstrålat av lyckans solsken, han
såg framför sig. Han fortsatte med dessa sysselsättningar,
men kände nu, att det centrala av hans
uppmärksamhetsförmåga blivit riktat på något annat och att han till följd
därav såg saken i ett nytt och klarare ljus. Förr hade han
i sitt verk sett en räddning undan livets betryck, han
hade känt, att hans liv, om denna verksamhet ej funnits,
skulle ha varit alltför mörkt. Nu åter hade han ett behov
av dessa sysselsättningar för att livet icke skulle te sig i ett
alltför enahanda lyckoljus. Han hade åter tagit fram sina
papper och läst igenom vad han skrivit och till sin glädje
funnit, att saken var värd att tas upp till behandling. Många
av hans gamla tankar syntes honom nu överflödiga eller
för långt gående, och han fick syn på många luckor hos
det han gjort, då han nu åter började ta i tu med sitt verk.
Han höll nu på med att skriva ett nytt kapitel
behandlande orsakerna till det ryska jordbrukets ofördelaktiga
läge. Han sökte visa, att fattigdomen i Ryssland icke blott
härrörde av en orätt fördelning av jordegendomen och av
en felaktig ledning av det hela, utan att en bidragande
orsak därtill var att söka i den på senare tid inom Ryssland
på ett onormalt vis utvecklade yttre civilisationen, särskilt
i kommunikationsväsendet med alla dess järnvägar, som
fört med sig att livet koncentrerats i städerna, att lyxen
tilltagit och tack vare detta fabriksindustrien utvecklat sig
på jordbrukets bekostnad, att kreditsystemet börjat florera
och i dess sällskap börsspekulationen. Det syntes honom,
att vid en normal utveckling av välståndet i en stat alla
dessa företeelser först borde framträda, när man nedlagt en
betydande möda på jordbruket, då det kommit in under
regelmässiga eller i varje fall bestämda villkor. Han ansåg,
att ett lands välstånd på olika områden borde växa i jämn
takt, framför allt så, att icke de andra grenarna av
folkhushållningen hunno före jordbruket. Han höll före, att
mot en viss utveckling av jordbruket borde svara en viss
utveckling av kommunikationerna och att med hänsyn till
det onormala utnyttjande av jorden, som sker i Ryssland,
voro järnvägarna, som uppstått icke genom ett ekonomiskt
behov utan av politisk hänsyn, tillkomna alldeles för tidigt,
och i stället för att hjälpa jordbruket, vilket man kunde
vänta av dem, hämmade de det genom att alltför långt före
en förbättring av detta framkalla utveckling av industri och
kreditväsen. På samma sätt som ett ensidigt och förtidigt
utvecklande av ett enda organ hos den animala kroppen
hindrar dennas allmänutveckling hade kreditsystemet,
kommunikationerna, det tilltagande fabriksväsendet,
nödvändiga betingelser, som överensstämde med tidens krav i
Västeuropa, blott varit till skada för allmänutvecklingen
av det ekonomiska välståndet i Ryssland och skjutit åt
sidan den huvudfråga, som borde stå främst på dagordningen,
ordnandet av jordbruksförhållandena.

Medan han var sysselsatt med sitt skrivarbete, satt hon
och tänkte på hur onaturligt uppmärksamt hennes man
betett sig mot en ung furst Tjarskij, som dagen före deras
avresa från Moskva väl taktlös flirtat med henne. »Han är ju
svartsjuk», — tänkte hon. — »Herre Gud, vad han är rar och
enfaldig. Han är svartsjuk för min skull! Han skulle bara
veta, att jag inte bryr mig om någon annan mer än jag tycker
om vår kock Pjotr», — tänkte hon betraktande hans nacke
och rödbruna hals med en för henne ännu sällsam känsla
av äganderätt. — »Fast det är synd att dra honom från
arbetet, han hinner för resten nog ändå vad han skall, måste
jag se hans ansikte. Jag undrar om han känner, att jag ser
på honom? Jag vill, att han vänder sig om... Jag vill det,
nå, låt se!» och hon spärrade ännu mer upp ögonen för att
förstärka blickens verkan.

— Ja, detta drar till sig alla safter och den glans det
ger är falsk, — mumlade han och hörde upp med att skriva
kännande, att hon såg på honom, och vände sig leende
om.

— Vad är det? — frågade han och reste sig med leendet
kvar på läpparna.

»Se, han vände sig om», tänkte hon.

— Det är ingenting, jag ville bara, att du skulle vända
dig om, — sade hon och betraktade honom, hon ville gissa
sig till, om han blivit förargad eller icke över att hon
avbrutit honom mitt i arbetet.

— Ja, så bra vi två har det! Åtminstone jag, — sade
han och gick bort till henne med blicken tindrande av lycka.

— Jag har det så bra! Jag har ingen lust att fara
någonstans, minst av allt till Moskva.

— Nå, vad tänkte du på?

— Jag? jag tänkte... Nej, nej, fortsätt med att skriva,
låt mig inte störa, — sade hon och knep hop munnen, —
jag måste klippa ut de här hålen, ser du...

Hon tog en sax och började klippa.

— Nej, säg vad det var! — sade han och satte sig ned
bredvid henne och följde med blicken den lilla saxens
cirkelrörelser.

— Ack, vad jag tänkte på? Jag tänkte på Moskva och
på din nacke.

— Varför har det just beskärts mig en sådan lycka?
Det är så onaturligt. Jag har det alltför bra, — sade han
och kysste hennes hand.

— Jag erfor en alldeles motsatt känsla, ju bättre det är,
desto naturligare tyckes det mig.

— Här har en lock fallit ner, — sade han och vred
aktsamt på hennes huvud. — Se, just här. Nej, nej, vi
skall väl arbeta.

Men arbetet kom icke mer i gång, och de sprutto från
varandra som två skuldmedvetna, då Kuzma kom och
anmälde, att kvällsteet var serverat.

— Nå, har det kommit någon från stan? — frågade Levin
Kuzma.

— Alldeles nyss, man håller på att packa opp.

— Kom strax, — sade hon till honom lämnande
arbetsrummet, — annars börjar jag läsa breven innan du kommer.
Se’n skall vi spela à quatre mains.

Då han blivit lämnad ensam och lagt undan sina
skrivhäften i en ny portfölj, hon köpt honom, tvättade han sig
om händerna i en ny lavoar med en hop nya eleganta
tillbehör, som kommit i huset samtidigt med henne. Levin
log åt sina tankar och skakade sedan ogillande på huvudet
åt vad han tänkt på, en känsla påminnande om ånger
plågade honom. Det var något, som han skämdes över, något
bortklemat i hans nuvarande liv, något av lazzaronlättja,
tyckte han. »Det är inte rätt att leva så, — tänkte han. —
Snart har det gått tre månader, och jag får nästan ingenting
gjort. I dag var det så gott som första gången jag på allvar
grep mig an med arbetet, och hur gick det? Så fort jag
kommit i gång, slutade jag med det. Till och med mina
dagliga sysslor har jag nästan skjutit åt sidan. Lantbruket
kommer jag mig knappast för att se till. Än tycker jag,
det är synd att lämna henne ensam, än märker jag, att hon
har tråkigt. Och jag som tänkte, att innan man var gift
hade man inget egentligt liv att räkna med och att först
med äktenskapet skulle det verkliga livet börja. Och nu
har snart tre månader gått, och aldrig har jag så tomt och
gagnlöst tillbragt min tid. Nej, det här går inte, jag får
hugga i. Naturligtvis är felet inte hennes. Jag har
ingenting att förebrå henne. Jag själv hade bort vara fastare, dra
gränserna för min manliga självständighet. Annars kan jag
komma att vänja mig till att fortsätta med det här och lära
henne att bli likadan... Naturligtvis, hon har ingen skuld»,
sade han för sig själv.

Men det är svårt för en missbelåten att icke förebrå
någon annan och särskilt den, som står honom närmast,
för det som vållar hans missnöje. Även Levin fick en
svag tanke åt det hållet, att om icke han själv kunde
beskyllas för något — det kunde ju icke finnas någon skuld
hos henne —, så var dock hennes uppfostran skuld till
åtskilligt, den hade varit för ytlig och lättfärdig (»den där
åsnan Tjarskij, hon hade nog velat avspisa honom, men
inte vetat, hur hon skulle bete sig»). »Ja, utom intresse för
hemmet — sådant finns hos henne — och toalettomsorgerna
och broderie anglaise har hon inga allvarliga intressen.
Varken intresse för vår verksamhet, för lantbruksgöromålen,
för bönderna, eller för musik, där hon ändå är rätt hemma,
eller för läsning. Hon gör ingenting alls och känner sig helt
belåten.» Levin klandrade detta och förstod icke, att hon
beredde sig för en verksamhetsperiod, som nu förestod, då
hon skulle vara både sin mans maka och husmor, skulle gå
havande med hans barn, amma upp dem och fostra dem.
Han förstod icke, att hon instinktivt kände detta, och
förberedande sig för denna svåra möda icke kunde förebrå
sig de minuter av sorglöshet och kärlekslycka, som hon nu
njöt, likt en fågel, som glatt reder till sitt näste.
</chapter>

<chapter name="XVI">
<h2>XVI.</h2>

Då Levin kom upp i övre våningen satt hans fru
bredvid den nya silversamovaren och deras nya teservis och var
upptagen av att läsa ett brev från Dolly, med vilken hon
stod i jämn och oavbruten brevväxling. Den gamla Agafja
Michajlovna hade hon låtit slå sig ned vid lilla bordet med
en islagen tekopp framför sig.

— Se, frun hon bad mig sitta ner, hon ville jag skulle
göra henne sällskap, — sade Agafja Michajlovna och såg
med ett vänligt leende bort mot Kitty.

Av dessa Agafja Michajlovnas ord kunde Levin förstå,
att en misshällighet, som sedan någon tid tillbaka skilt
Agafja Michajlovna och Kitty åt, blivit undanröjd. Han
märkte, att oaktat all bitterhet, som den nya husmodern
påfört Agafja Michajlovna genom att beröva henne högsta
ledningen av det hon förut allsmäktigt haft hand om, hade
Kitty dock vunnit henne för sig och fått henne att tycka
om sig.

— Jag har råkat titta i det här brevet till dig, — sade
Kitty och räckte honom en illa stavad skrivelse. — Det är
visst från den där kvinnan, som skött om din bror... —
sade hon. — Jag har inte läst igenom det. Och det här
brevet är från Dolly och de mina. Kan du tänka dig, Dolly
har varit hos Sarmatskijs på barnbal med Grisja och Tanja.
Tanja var kostymerad som markisinna.

Men Levin hörde icke på vad hon sade. Häftigt
rodnande grep han tag i brevet från Marja Nikolajevna,
kvinnan som varit hans brors älskarinna, och började läsa. Det
var nu det andra brevet, han fått från Marja Nikolajevna.
I det första hade hon meddelat, att hans bror utan någon
skuld från hennes sida hade kört bort henne och med rörande
naivitet hade hon tillfogat, att fast hon åter befann sig i nöd,
bad hon icke om något, hade ingen önskan för egen del att
komma med, utan var allenast förtvivlad över tanken, att
Nikolaj Dmitrijevitj skulle utan hennes tillsyn gå under till
följd av sin svaga hälsa, och hon bad hans bror ta reda på,
hur han hade det. Nu var det annat hon hade att meddela.
Hon hade återfunnit Nikolaj Dmitrijev, på nytt förenat sig
med honom i Moskva och sedan följt med honom till en
landsortsstad, där han erhållit en anställning. Men där
hade han blivit osams med sin chef och begivit sig åter till
Moskva. Under vägen hade han sjuknat in så svårt, att han
knappast mer skulle kunna stiga upp igen, — skrev
hon. »Han erinrar sig ständigt Er och pengarna har tagit
slut.»

— Läs det här, Dolly skriver om dig, — började Kitty
leende, men tvärtystnade märkande det förändrade
ansiktsuttrycket hos sin man. — Vad är det med dig? Vad står på?

— Hon skriver, att bror Nikolaj ligger döende. Jag
får resa till honom.

Kittys ansikte blev med ens ett annat. Tankarna på
Dolly, på Tanja som markisinna, allt försvann.

— När far du? — sade hon.

— I morgon.

— Och får jag resa med, det går väl? — frågade hon.

— Kitty! Vad tänker du? — grep han in med en
förebrående klang i rösten.

— Varför inte? — utbrast hon med förtrytelse över att
han motsträvigt och ogärna upptog hennes förslag. —
Varför skulle jag inte resa med. Jag skall inte vara dig till
något hinder. Jag...

— Jag far, därför att min bror är döende, — sade Levin.
— Varför skulle du...

— Varför? Jo, av samma anledning som du.

»Och i en så svår stund för mig tänker hon bara på att
hon skulle komma att ha tråkigt ensam», tänkte Levin.
Denna hennes förevändning, då det var fråga om en så
viktig angelägenhet, förtörnade honom.

— Det är omöjligt, — sade han strängt.

Agafja Michajlovna, som märkte, att det höll på att
uppstå en tvist mellan dem, ställde tyst ifrån sig sin tekopp
och lämnade rummet. Kitty märkte det icke ens. Den ton,
varmed hennes man uttalat de sista orden, hade förolämpat
henne, desto mer som han icke syntes sätta tro till vad
hon sade.

— Jag säger, att om du far, så följer jag också med,
det måste jag ovillkorligen, — utbrast hon häftigt med
vrede i stämman. — Varför skulle det vara omöjligt? Hur
kan du säga, att det är omöjligt?

— Därför att jag kommer att resa Gud vet på vad för
slags vägar, ta in på värdshus, som jag inte känner till...
Du kommer att vara mig till hinders, — sade Levin och
sökte med all makt att förhålla sig kallblodig.

— Visst inte. Jag har inga behov. Där du kan vara,
kan också jag...

— Nå, om inte annat, så är det omöjligt, därför att
den där kvinnan, som du inte kan sammanföras med, finns
hos honom.

— Jag vet ingenting om vem och vad som finns där
och jag vill inte veta det. Jag vet bara, att min mans bror
ligger döende, att min man far till honom och att jag följer
med honom för att...

— Kitty! Bliv inte ond. Men tänk dig, det gäller här
något så allvarstungt för mig, att det gör mig ont att tänka
på, att du med denna sak sammankopplar en
svaghetskänsla, önskan att slippa stanna ensam hemma. Nå, blir
det tråkigt för dig, kan du ju fara till Moskva.

— Du tillskriver mig då <i>alltid</i> lumpna och dåliga
tankar, — utbrast hon med tårar i ögonen av vrede och kränkt
självkänsla. — Det är visst inte någon svaghet av mig,
visst inte... Jag känner det bara som min plikt att vara
hos min man, då han har en sorg, men du vill med flit göra
mig ont, vill med flit inte förstå...

— Nej, det är förfärligt. Att vara som en slav! — skrek
Levin och reste sig upp, ur stånd att längre lägga band på
sin förtrytelse. Men i samma sekund fick han en känsla
av att han tillfogat sig själv ett slag.

— Varför har du då gift dig? Du hade kunnat ha din
frihet. Varför är du gift, om du ångrar dig? — utbrast hon
och rusade upp och försvann in i förmaket.

Då han kom in dit efter henne, stod hon där snyftande
med tårar i ögonen.

Han började tala till henne, sökte finna sådana ord, som
åtminstone kunde verka lugnande på henne, om de icke
förmådde återföra henne till sansad sinnesstämning. Men hon
hörde icke på honom och ville icke gå med på något förslag.
Han böjde sig ned över henne och grep hennes motsträviga
hand. Han kysste hennes hand, kysste henne på håret,
kysste än en gång hennes hand — hon teg alltjämt. Men
då han grep henne med bägge händer om ansiktet och sade
»Kitty!» — vaknade hon åter till besinning, grät en stund,
och de försonades med varandra.

Man beslöt att morgonen därpå avresa tillsammans.
Levin sade sin hustru, att han nu var övertygad om att
hon reste med blott för att kunna vara till nytta och gick
med på att det icke var något anstötligt i att Marja
Nikolajevna var hos hans bror. I själ och hjärta var han
emellertid vid avfärden missnöjd med både Kitty och sig själv.
Han tyckte illa om, att hon icke kunnat förmå sig att
lämna honom ensam, när så behövdes — och det var
sällsamt för honom att tänka på att han, som nyligen icke
vågat tro på möjligheten av lyckan att hon skulle älska honom,
nu kände sig olycklig för att hon älskade honom för mycket.
Med sig själv var han missnöjd för att han brustit i
karaktärsfasthet. Ännu mindre var han övertygad om, att hon
icke behövde ta hänsyn till den kvinna, som sammanbodde
med brodern, och med fasa tänkte han på de förvecklingar,
som kunde uppstå. Blott den omständigheten, att hans
hustru, hans Kitty, skulle komma att befinna sig i ett och
samma rum med en fallen kvinna, kom honom att skälva
av fasa och avsky.
</chapter>

<chapter name="XVII">
<h2>XVII.</h2>

Hotellet i den landsortsstad, där Nikolaj Levin låg sjuk,
tillhörde den grupp av landsortshotell, som uppbyggts efter
nyaste och bästa mönster, med största hänsyn tagen till
betingelser för renlighet, komfort, ja rent av elegans, men
som tack vare den publik, som besöker dem, med sällspord
hastighet förvandlas till snuskiga krognästen, som dock
fortfara att ha pretentioner på att tillfredsställa nutidens
krav och som just genom dessa pretentioner bli en bit
sämre än de gammaldags värdshusen med deras fullständiga
brist på snygghet. Detta hotell hade redan hunnit genomgå
denna utveckling. En soldat i smutsig uniform, som
rökande på en cigarrett stod vid entrén och skulle föreställa
portier, en dragig mörk, obehaglig järntrappa, en hängig
kyparegestalt i solkig frackkostym, en lång matsal med
en neddammad bukett av vaxblommor som prydnad på
bordet, smuts, damm och oordentlighet överallt mitt i en
atmosfär av ett över sin modernitet självbelåtet reseliv
gjorde ett beklämmande intryck på Levin och hans fru,
som kommo hit från sitt unga friska hemliv, och det
obehagliga, falska intryck, som detta hotell gjorde, var desto
starkare som det icke kunde förtas av det, som de visste
vänta dem där.

Såsom det alltid brukar vara på dylika ställen visade
det sig, att sedan de tillfrågats om hur dyrt rum de önskade,
man icke hade ett enda förstklassigt sådant ledigt: ett av
de goda rummen var upptaget av en järnvägsrevisor, ett
annat av en Moskvaadvokat, ett tredje av furstinnan
Astafjeva från landet. Ett enda rum, smutsigt och
otrevligt, gick det för tillfället att få, och vid sidan därav skulle
till kvällen ett annat bli ledigt. Förargad på sin hustru för
att det gått just som han befarat, att vid själva ankomsten,
då hans hjärta darrade av oro för hur det stod till med
brodern, han nu skulle bli tvungen att bekymra sig om henne i
stället för att med ens skynda till den sjuke, förde han
henne till det rum, som anvisats dem.

— Gå du, gå! — sade hon med en skygg och
skuldmedveten blick på honom.

Han gick utan att säga något ut genom dörren och stötte
i detsamma på Marja Nikolajevna, som fått reda på hans
ankomst och stannat vid dörren utan att våga gå in till
honom. Hon var alldeles likadan som då han såg henne i
Moskva: samma ylleklänning, samma nakna hals och
blottade armar och samma godmodigt slöa uttryck i det
koppärriga, nu en smula fylligare ansiktet.

— Nå, hur är det? Hur står det till med honom?

— Mycket illa. Han kan inte lämna sängen. Han har
bara legat och väntat på er. Han... Har ni... er fru med?

Levin fattade i första ögonblicket icke vad det var, som
gjorde henne förbryllad, men hon gav honom strax en
förklaring.

— Jag går min väg, jag går ner i köket, — sade hon.
— Det kommer att glädja honom. Han har hört att hon är
med, han känner henne, minns henne från utlandet.

Levin förstod, att hon menade hans hustru och visste
icke vad han skulle svara.

— Låt oss gå, kom, så går vi! — sade han.

Men han hade nätt och jämnt satt sig i rörelse, då
dörren till deras rum öppnades och Kitty tittade ut. Levin
blev röd både av blygsel och av förtrytelse över sin hustru,
som försatt honom och sig själv i denna besvärliga
belägenhet, men Marja Nikolajevna rodnade ännu mer. Hon sjönk
samman och blev röd av gråtfärdighet och grep med båda
händer tag i en näsduk och började sno den mellan sina röda
fingrar och visste icke, vad hon skulle säga eller företa sig.

I första ögonblicket såg Levin ett uttryck av lysten
nyfikenhet i den blick med vilken Kitty betraktade denna för
henne obegripliga och förfärliga kvinna, men det var blott
ett ögonblick.

— Nå, hur är det? Hur står det till med honom? —
vände hon sig först till sin man och sedan till kvinnan.

— Det går inte att stå och prata i korridorn! — sade
Levin, som till sin förtrytelse lagt märke till en herre, som
med knäande gång kom spatserande fram i korridorn, som
om han hade något ärende ut och skulle förbi dem.

— Nå, så stig in, — sade Kitty vänd mot Marja
Nikolajevna, som just ville dra sig tillbaka. Seende ett förskräckt
uttryck i sin mans ansikte, tillade hon — eller gå, gå till
honom och sänd sedan bud efter mig, — sade hon och gick
tillbaka in i rummet. Levin begav sig till sin bror.

Han hade alls icke väntat sig det han fick se och känna
vid detta möte med brodern. Han hade väntat att åter få
stifta bekantskap med det tillstånd av självbedrägeri, som
han hört vara en vanlig företeelse hos lungsjuka och varav
han fått ett så starkt intryck vid broderns besök hos
honom föregående höst. Han hade väntat att få se de fysiska
tecknen på den annalkande döden ännu mer utpräglade,
finna honom svagare och magrare, men i alla fall möta
ungefär samma tillstånd. Han hade väntat, att han själv skulle
komma att erfara samma känsla av sorg inför den
förestående förlusten av en kär broder och samma förnimmelse
av fasa inför döden, som förra gången gripit honom, blott
starkare nu än då. Och han hade berett sig härpå, men han
mötte något helt annat.

I ett litet smutsigt, kvavt och illaluktande rum med
fläckar efter spott på panelväggarnas målning, som var
avskilt från ett annat rum genom en tunn avbalkning, varifrån
ljud av samtal hördes, låg en kropp överhöljd av ett täcke
på en säng, som dragits fram en bit från väggen. Denna
kropps ena arm låg ovanför täcket, den väldiga handen
liknade en stor räfsa fästad vid en lång, jämnsmal stång.
Huvudet vilade med ena sidan nedsjunken i kudden. Levin
såg en tinning med svettglänsande glesa hårtestar och en
pannvälvning, som verkade nästan genomskinlig.

»Det är inte möjligt, att denna underliga kropp tillhör
bror Nikolaj», tänkte Levin. Men han trädde närmare, fick
se ansiktet, och det kunde icke vara något tvivel längre.
Trots den fasansfulla förändring detta ansikte genomgått,
behövde Levin blott kasta en blick på de livfulla ögonen,
som spärrades upp mot den inträdande, och iaktta en svag
rörelse av läpparna under de hopklibbade mustascherna,
för att fatta den rysliga sanningen, att denna döda kropp
hyste den sista livsgnistan av hans bror.

De glänsande ögonen sågo strängt och förebrående på
den inträdande. Och redan genom denna blick uppstod
en förnimmelseförbindelse mellan två levande. Levin
förnam genast det uttryck av förebråelse, som låg i den blick,
som stirrade mot honom, och han kände ånger över sin
livslycka.

Nikolaj log, då Konstantin grep hans hand. Det var ett
svagt, knappt märkbart leende, och uttrycket i blicken
förändrades icke, fast han log.

— Du har nog inte väntat, att du skulle finna mig i ett
sådant tillstånd, — fick han med möda fram.

— Jo... nej, — sade Levin, som icke visste, vad han
borde svara. — Varför har du inte förr låtit höra av dig,
inte en gång, då jag gifte mig? Jag har forskat efter dig
överallt.

Han måste tala, för att icke en tystnad skulle uppstå,
och han visste icke vad han skulle säga, desto mer som
brodern ingenting svarade, utan blott stirrade på honom med
oavvänd blick, tydligen spänd på innebörden i varje ord.
Levin meddelade sin bror, att han hade sin hustru med sig.
Nikolaj yttrade tillfredsställelse häröver, men sade, att han
var rädd, att hans tillstånd skulle verka skrämmande på
henne. Så inträdde en stunds tystnad. Plötsligt rörde
Nikolaj på sig och började tala. Levin väntade på grund av
uttrycket i hans ansikte, att han hade något särskilt
betydelsefullt och viktigt att säga, men Nikolaj började prata om sitt
befinnande. Han ondgjorde sig över läkaren, som skötte
honom, och beklagade, att han icke hade tillgång till
någon framstående Moskvaläkare, och Levin förstod, att han
ännu icke uppgivit hoppet.

Så fort åter tystnad uppstod, reste Levin sig, kännande
önskan att åtminstone för en minut befria sig från den
plågsamma känsla, som tyngde honom, och sade till brodern,
att han skulle gå för att hämta sin hustru.

— Det är bra, det är bra, jag skall säga till om att man
städar litet här. Jag kan tänka, att det är smutsigt här och
stinker. Masja, städa, — sade den sjuke mödosamt. — Och
när du städat, så gå din väg, — tillade han med en frågande
blick på sin bror.

Levin yttrade ingenting. Utkommen i korridoren,
stannade han. Han hade sagt, att han skulle hämta sin hustru,
men nu beslöt han under tryck av den känsla han erfor, att
han tvärtom skulle söka övertala henne att icke gå in till
den sjuke. »Varför skall hon plågas såsom jag?» tänkte han.

— Nå, hur är det? Hur var det? — frågade Kitty med
skrämd uppsyn.

— Ack, det är förfärligt! Varför följde du med? — sade
Levin.

Kitty teg några sekunder och såg på sin man med
ängslan och bedrövelse i blicken. Så gick hon fram till honom
och grep om hans arm med bägge händer.

— Kost’ja, tag mig med till honom, det blir lättare för
oss att gemensamt bära detta. För mig bara till honom, är
du snäll, för mig dit och gå se’n, — sade hon. Du skall
begripa, att det är mycket svårare för mig att blott se dig och
inte honom. Där kan jag kanske vara till nytta för dig och
honom. Kära du, låt mig gå dit! — bönföll hon sin man,
som hade hennes livs lycka varit beroende därav.

Levin fick ge med sig och sedan han återvunnit
fattningen och alldeles glömt bort Marja Nikolajevna, begav
han sig åtföljd av Kitty tillbaka till brodern.

Med lätta steg och oavvänt hållande blicken fäst på sin
man, visande honom ett modigt och deltagande ansikte,
trädde Kitty in i den sjukes rum, vände sig långsamt om
och stängde dörren efter dem. Med ljudlösa steg gick hon
snabbt bort till hans bädd, som hon nalkades så, att han
icke behövde vända på huvudet, och grep genast hans
väldiga skelettnäve och tryckte den i sin friska, unga hand och
började tala till honom med en mild iver fylld av den
kvinnliga medkänsla, som ej kan verka sårande på en man.

— Vi har träffat varandra, fast vi då inte kände
varandra, i Soden, — sade hon. — Ni tänkte nog inte då, att
jag skulle bli er svägerska.

— Att ni kan känna igen mig, — sade han lysande upp
i ett leende vid hennes anblick.

— Jo, nog känner jag igen er. Det var väl, att vi fick
höra från er! Det har inte gått en dag utan att Kost’ja
tänkt på er och oroat sig för er.

Den sjukes upplivade tillstånd varade dock icke länge.

Hon hade ännu icke slutat att tala, när hans ansikte åter
präglades av detta stränga, förebrående uttryck, den
döendes avundskänsla mot den levande.

— Jag är rädd, att allt inte är riktigt bra för er här, —
sade hon vändande sig bort från hans stirrande blick och
såg sig om i rummet. — Vi måste anhålla hos värden om
ett annat rum, — sade hon till sin man, — något som ligger
närmare vårt.
</chapter>
<chapter name="XVIII">
<h2>XVIII.</h2>

Levin kunde icke med bibehållet lugn se på brodern,
han kunde icke vara naturlig och verka oberörd i hans
närvaro. Då han kom in till den sjuke, lade sig mot hans vilja
något över hans blick, som hämmade hans
iakttagelseförmåga, och han kunde icke se och hålla i sär de närmare
enskildheterna i broderns tillstånd. Han förnam den
förfärliga lukten, såg smutsen och oordentligheten, förstod hans
plåga, hörde hans stönanden, och en inre röst sade honom,
att man icke kunde finna någon hjälp mot det. Han kunde
ej få sig till att bilda sig en ingående uppfattning av den
sjukes belägenhet, tänka på hur där under täcket denna
kropp låg, vilket läge dess utmärglade ben och böjda rygg
hade, fundera över om det icke var möjligt att på något vis
få dem i en bättre ställning, om det icke fanns någon
möjlighet att göra så, att den sjuke hade det åtminstone något
bättre och icke fullt så illa. Det gled en isande köld längs
ryggraden på honom, då han började tänka på alla
närmare detaljer. Han var fast övertygad om, att ingenting
fanns att göra varken för livets förlängande eller lindring
av plågorna. Men detta hans medvetande om att all hjälp
var omöjlig anade den sjuke sig till och oroades därav. Och
det gjorde, att Levin kände sin belägenhet ännu svårare.
Att vistas i den sjukes rum var för honom en plåga, att
icke vara där bragte honom en ännu värre. Och han gick
ständigt ut under förebärande av olika förevändningar och
kom så åter in, urstånd att kunna vara lämnad ensam med
sig själv.

Men Kitty tänkte, kände och handlade alls icke som han.
Då hon såg den sjuke, greps hon av medlidande med honom.
Och i hennes kvinnliga själ framkallade medlidandet alls
icke den känsla av fasa och äckel, som det väckte till liv hos
hennes man, utan det manade henne till verksamhet, till
att möda sig om att ta reda på hans tillstånd i dess
enskildheter och söka komma med hjälp. Och liksom hon icke
hyste det ringaste tvivel om att det var hennes plikt att
hjälpa honom, kände hon icke heller något som helst tvivel
på att hjälp var möjlig, och gick med ens till utförandet av
sitt verk. Detaljer, vid tanken på vilka hennes man
försattes i fasa, fångade med ens hennes uppmärksamhet.
Hon sände bud efter läkare, skickade till apoteket efter
medikamenter och fick Marja Nikolajevna och en
tjänsteflicka, som följt med från Pokrovskoje, att sopa i rummet,
dammtorka och skura. Och själv tvättade hon och gjorde
rent och skaffade nya lakan under täcket. Man flyttade ut
och in föremål i rummet efter hennes tillsägelser. Själv
begav hon sig ofta till sitt rum och förde med sig lakan,
örngått, handdukar och skjortor utan att bekymra sig om
de herrar och damer, hon mötte på vägen.

Betjänten, som hade att i den stora matsalen servera
ingenjörer och järnvägstjänstemän deras middag, fick
åtskilliga gånger lov att med förargad uppsyn komma fram
till henne vid hennes tillrop och han kunde icke låta bli att
uppfylla hennes tillsägelser, ty hon gjorde dem med en
sådan älskvärd enträgenhet, att man icke kunde lämna henne
i sticket. Levin gillade icke allt detta tillfullo, han kunde
icke tro på, att det kunde vara till någon nytta för den
sjuke. Mest av allt var han rädd för att hans sjuke bror
skulle bli uppretad. Men den sjuke blev icke ond, han ställde
sig efter vad det tycktes likgiltig för vad som åtgjordes, och
syntes liksom skamsen över att visa sig intresserad för vad
hon företog sig med honom. Återkommen från doktorn,
dit han blivit skickad av Kitty, överraskade Levin, då han
öppnade dörren till broderns rum, den sjuke i det ögonblick,
då hans skjorta byttes om. Det långa vita skelettlika
ryggpartiet med de stora, kraftigt framträdande skulderbladen,
de utskjutande revbenen och ryggkotorna var blottat, och
Marja Nikolajevna och en betjänt hade krångel med ena
skjortärmen, dit de icke förmådde sticka in den långa,
dinglande armen. Kitty, som skyndat att stänga dörren efter
Levin, såg icke åt det hållet, men den sjuke stönade till,
och hon skyndade fram till honom.

— Det går lättare så, — sade hon.

— Kom inte hit, — framstötte den sjuke i retad ton.
— Låt mig själv...

— Vad säger ni? — frågade Marja Nikolajevna.

Men Kitty hade hört det och förstod, att han tyckte det
vara olämpligt och obehagligt att bli avklädd i hennes
närvaro.

— Jag ser inte, jag ser inte! — sade hon och hjälpte
till med att få armen in i skjortärmen. — Marja
Nikolajevna, gå på andra sidan och hjälp oss, — tillade hon.

— Var snäll gå och hämta den där glasflaskan i min
lilla handväska, — vände hon sig till sin man, — du vet,
den som sitter i sidofickan, skaffa hit den är du snäll, under
tiden hinner vi städa färdigt här.

Då Levin kom tillbaka med flaskan, fann han den sjuke
redan nedbäddad och allt omkring honom förändrat. Den
kvava lukten hade givit vika för en doft av en vätska,
ättika med tillsats av parfym, som Kitty blåste ut ur ett litet
rör energiskt spännande ut de röda kinderna och skjutande
ut läpparna. Damm syntes icke längre till, och under
sängen hade det kommit en matta. På bordet stodo
medikamentflaskorna ordentligt uppradade vid sidan av en
vattenkaraffin, där låg dessutom en del linne, som behövde vara
tillreds för den sjuke, samt Kittys handarbete, hennes
»broderie anglaise». Intill sängen stodo på nattduksbordet ett
vattenglas och ett ljus och därbredvid lågo några
pulverkapslar. Den sjuke, som blivit kammad och tvättad, låg
nedbäddad mellan rena lakan med huvudet vilande mot
höga kuddar. Han hade fått på sig en ren skjorta, ur vars
vita krage hans onaturligt tunna hals stack upp, och han
såg oavvänt på Kitty med ett nytt, hoppfullt uttryck i
blicken.

Den doktor, som Levin fört med sig efter att ha
sammanträffat med honom i en klubblokal, var icke den som
förut haft Nikolaj under behandling och med vilken denne
var missnöjd. Denne nye doktor tog upp sitt stetoskop
och lyssnade på den sjuke, skakade på huvudet, skrev ut ett
recept och förklarade sedan synnerligen ingående, hur
läkemedlet skulle intagas och vilken diet, som borde följas.
Han rekommenderade råa eller ytterst löskokta ägg och
seltersvatten blandat med mjölk uppvärmd till en viss
temperatur. Då doktorn lämnat dem, yttrade den sjuke
något till sin bror, men Levin uppfattade blott de sista
orden »din Kat’ja» och på den blick hans bror riktade på
Kitty förstod han, att denne velat berömma henne.
Brodern bad Kat’ja komma fram till sig, så kallade han sin
svägerska.

— Jag befinner mig redan betydligt bättre, — sade
han. — Se, hade jag haft er hos mig, hade jag för länge
sedan blivit frisk. Vad det är bra! — Han grep hennes hand
och drog den till sina läppar, men liksom rädd för att hon
skulle finna det oangenämt, uppgav han sin avsikt, lät den
sjunka och smekte den blott. Kitty grep hans hand
mellan sina båda och tryckte den varmt.

— Lägg mig nu på vänstra sidan, och gå se’n till sängs,
— sade han.

Ingen hörde vad han yttrade, endast Kitty begrep, vad
han menade. Hon förstod det, därför att hon oavlåtligt
höll tankarna riktade på vad han kunde behöva.

— Han vill ligga på andra sidan, — sade hon till sin
man, — han sover alltid på den. Lägg honom som han vill,
det är otrevligt att behöva kalla på tjänstefolket. Jag kan
inte. Och väl inte ni heller? — vände hon sig till Marja
Nikolajevna.

— Jag är rädd för att det inte går, om jag försöker, —
svarade hon.

Hur hemskt det än var för Levin att ta i sina armar
denna förfärliga kropp, att gripa tag i de ställen av den,
som legat dolda under täcket och som han icke velat tänka
på, antog han under sin hustrus inflytande en beslutsam
min välkänd för henne, sträckte ut armarna och fattade
tag i brodern. Trots sin styrka måste han förvåna sig över
den underliga tyngd, som fanns i dessa utmärglade
lemmar. Medan Levin lade brodern på andra sidan kännande
sin hals omklamrad av dennes väldiga, magra hand,
passade Kitty på att snabbt och ljudlöst vända kudden om,
platta till den med ett slag av handen och lägga det
gleshåriga, svettiga huvudet tillrätta på den.

Den sjuke höll Levins hand i sin. Levin kände, att
brodern ville göra något med hans hand, att han drog i den.
Gripen av maktlöshet gav Levin efter. Brodern drog
handen till sin mun och kysste den. Levin kände sig skakas av
en snyftning och gick ut ur rummet utan att säga något.
</chapter>

<chapter name="XIX">
<h2>XIX.</h2>

»Han har förborgat det för de vise, men yppat det för
barn och dårar», sade Levin för sig själv med tanke på sin
hustru, då han denna kväll satt och talade med henne.

Levin hade icke kommit att tänka på detta evangeliska
bibelspråk, därför att han ansåg sig själv vara att räkna
till de vise. Han ansåg sig icke äga någon visdom, men
han kunde icke vara okunnig om att han hade större
förstånd än sin hustru och Agafja Michajlovna, och han visste
med sig, att då han tänkte på döden, tänkte han med själens
alla krafter. Han visste också, att många manliga förstånd,
vilkas tankar han i böcker tagit del av, hade grubblat på
detta och icke vetat hundradelen av det, som hans hustru
och Agafja Michajlovna visste. Hur olika än dessa två
kvinnor voro, Agafja Michajlovna och Kat’ja, som Nikolaj
kallade Kitty och Levin nu tyckte om att nämna henne,
voro de lika i detta. Bägge visste, vad livet var och vad
döden betydde, fast de alls icke kunde besvara eller begripa
de frågor, som framställde sig för Levin. Bägge kände intet
tvivel inför innebörden av dessa företeelser och de hade
fullständigt samma uppfattning härav, en uppfattning,
som icke blott var deras utan delades av millioner
människor. Beviset för att de klart visste, vad döden innebär,
låg däri, att de utan en sekunds tvekan begrepo, hur man
hade att bete sig med döende, och icke kände fruktan för
dem. Levin och andra kände uppenbarligen icke, vad
döden var, fast de kunde säga mångt och mycket om den,
ty de fruktade för döden och visste icke vad man skulle
företa sig inför ett väntat dödsfall. Om Levin nu hade
varit ensam med sin bror, hade han blott med fasa sett på
honom och med ännu större fasa väntat på vad som skulle
komma, han skulle icke ha kunnat företaga sig något annat.

Därtill kom, att han icke visste, vad han skulle säga, hur
han skulle se omkring sig, hur han skulle gå. Att tala om
något likgiltigt syntes honom vara att kränka stundens
allvar, det gick icke an, att tala om döden, om mörkret —
det kunde man icke heller. Tiga — fick man icke. »Ser
jag på honom — tror han, att jag är sysselsatt med att
iaktta honom, det måste jag ju befara. Ser jag inte — tror
han, att jag tänker på något annat. Går jag på tå — gör
jag honom missbelåten. Trampar jag på hela foten —
känner jag som om jag gjorde något orätt.» Kitty tänkte
tydligen alls icke på sig själv, hade icke tid att göra det. Hon
tänkte på den sjuke, därför att hon hade en viss vetskap om
vad som rörde honom, och allt fogade sig väl för henne.
Hon berättade om sig själv, om sitt bröllop, hon log och
visade sig ömhjärtad och smeksam, hon talade om fall, då
lungsjuka blivit friska, hon fick allt att förlöpa på bästa
sätt. Det var tydligt, att hon begrep sig på vad hon skulle
göra. Ett bevis för att hennes liksom även Agafja
Michajlovnas verksamhet icke leddes blott av en instinktiv,
animal impuls var den omständigheten, att såväl Agafja
Michajlovna som Kitty ställde fordran på annat än blott
fysisk skötsel, lindrandet av smärtorna för den dödssjuke,
de fordrade något som var av större vikt än fysisk
omvårdnad, något som icke hade något som helst samband med de
materiella betingelserna. Agafja Michajlovna hade en gång
sagt om en döende gubbe: »Gud vare lovad, han har fått
nattvarden och sista smörjeisen, Gud give, att var och en
finge dö så.» På samma sätt förhöll sig Kat’ja. Redan första
dagen hann hon trots allt bestyr med sängens bäddning,
tillsyn av liggsår och annat att övertyga den sjuke om
nödvändigheten att få motta nattvarden och sista smörjeisen.

Då de kommit tillbaka till sina båda rum för att gå till
vila, blev Levin sittande med sänkt huvud utan att veta
vad han skulle företa sig. Han hade bort tänka på, att
de skulle äta kväll, att sängarna skulle bäddas, han hade
bort övertänka vad de skulle syssla med, men han orkade
icke ens tala med sin hustru, det bar honom emot. Kitty
däremot var mer än vanligt fylld av verksamhetsiver. —
Hon beställde in kvällsmat, packade själv upp deras saker,
hjälpte själv till med att bädda sängarna och glömde icke
att strö dit insektpulver. Hos henne fanns den vakenhet
och snabba uppfattningsförmåga, som brukar visa sig hos
män inför en drabbning, en kamp, i farliga och
ödesbestämmande minuter, de minuter, då en man ger det för alltid
avgörande beviset på sitt värde, då det framgår, att allt
föregående icke varit förspilld möda, utan en förberedelse
till dessa minuter.

Allt gick raskt undan för henne, och klockan var ännu
icke tolv, när alla saker kommit upp på sin rätta plats och
gjorde ett så snyggt och ordentligt intryck, att
hotellbostaden började likna rummen i deras hem: sängarna stodo
bäddade, borstar, kammar och små speglar voro framlagda och
på borden hade lagts dukar.

Levin tyckte, att det nu var ett brott att äta, sova, ja
ens tala, han kände, som om varje rörelse han företog var
något anstötligt. Hon däremot sysslade med sina borstar
och kammar och förstod att göra det på ett sätt, som icke
störde stämningens allvar.

Emellertid kunde de icke förmå sig att äta något och
det dröjde länge innan de gingo till sängs och ännu längre
innan de somnade.

— Jag är så glad, att jag kunde övertala honom att i
morgon ta sakramenten, — sade hon, där hon satt iförd den
lätta linnekoftan sysselsatt med att framför sin resespegel
kamma sitt mjuka, doftande hår. — Jag har aldrig sett
denna ceremoni, men mamma har berättat mig, att man
därvid läser böner om den sjukes vederfående.

— Tror du då, att han kan bli frisk? — sade Levin och
stirrade på en smal bena i hennes bakhuvud, som ständigt
slöt sig så fort kammen dragits genom den.

— Jag har frågat doktorn. Han sade, att han inte kan
leva mer än tre dagar. Men kan då läkare veta det? I
varje fall är jag så glad, att jag lyckats övertala honom, —
sade hon kisande på sin man under det framkammade
håret. — Allt är möjligt, — tillade hon med det
egendomliga, en smula knipsluga leende, som brukade komma i
hennes ansikte, då hon talade om religiösa ting.

Efter det samtal de under förlovningstiden haft om
religionen, hade varken han eller hon med ett ord kommit att
vidröra detta område, men hon hade fortfarit att gå i
kyrkan och hemma förrätta sina böner, städse med lugnt
medvetande om att det var hennes plikt. Trots att han höll
före raka motsatsen, var hon fast övertygad om, att han
var en lika god kristen som hon, om icke bättre, och att allt
som han yttrade i denna fråga blott var en sarkastisk lek
med ord, sådan som ett manligt humör finner behag i,
yttranden som voro att jämställa med vad han hade att
anmärka mot »broderie anglaise» — att hyggligt folk brukade
stoppa igen hål, men att hon med flit gjorde sådana.

— Ja, den där kvinnan, Marja Nikolajevna, har inte
haft förstånd att ordna med allt som det bort göras, — sade
Levin. — Och... jag måste tillstå, att jag är mycket,
mycket glad åt att du följde med. Du har ett sådant sinne
för renhet, att... — Han grep hennes hand, men tryckte
ingen kyss på den (han fann det icke tilltalande att kyssa
den här inför dödens närhet), utan tryckte den blott och såg
in i hennes tindrande ögon med ett uttryck av
skuldmedvetenhet i sin blick.

— Du skulle ha haft det alltför svårt, om du kommit
ensam, — sade hon och lyfte i detsamma högt upp sina
armar, så att de kommo att skymma undan hennes kinder,
där en glädjerodnad flammat upp, virade flätorna samman i
nacken och fäste hop dem med hårnålar. — Nej, —
fortsatte hon, — hon har inte förstått sig på... Jag har
lyckligtvis fått lära mig mycket i Soden.

— Fanns det så svårt sjuka där?

— Ja, värre.

— Det förfärliga för mig är, att jag inte kan låta bli att
i minnet se honom framför mig sådan som han var i
ungdomsåren... Du kan inte tänka dig, vilken präktig
yngling han var, men jag förstod honom inte då.

— Ja, det tror jag. Jag känner, att vi skulle kunna ha
<i>varit</i> så goda vänner med honom, — sade hon och
förskräcktes så över vad hon sagt, såg på sin man och fick tårar i
ögonen.

— Ja, vi <i>skulle ha varit</i>, — sade han sorgset. — Han
hör till det slags människor, om vilka man säger, att de
inte skapats för den här världen.

— Men vi har många svåra dagar än, låt oss gå till
sängs, — sade Kitty med en blick på sitt lilla damur.
</chapter>

<chapter name="XX">
<h2>XX.</h2>

<sp><i>Döden</i></sp>.

Följande dag mottog den sjuke nattvarden och fick
sista smörjeisen. Under det ceremonien försiggick, bad
Nikolaj Levin med varm iver. Det låg ett så lidelsefullt
starkt uttryck av åkallan och hopp i hans stora ögon, då
de stirrade på helgonbilden, som placerats på ett litet med
brokig duk belagt bord, att Konstantin kände det förfärligt
svårt att se på. Levin visste, att denna lidelsefulla bön och
detta hopp blott skulle göra det ännu svårare för honom
att skiljas från livet, som han så älskade. Levin kände sin
bror och hans sätt att tänka. Han visste, att brodern
förlorat sin tro icke därför att det var lättare för honom att
leva utan tro, utan därför att den nutida vetenskapens
världsförklaring steg för steg trängt ut hans tro. Han visste
sålunda, att broderns omvändelse i denna stund icke var
normal, framkallad av samma tankeutveckling, som en
gång kvävt hans tro, utan blott härrörde från en tillfällig
impuls, det vanvettiga hoppet om att bot kunde finnas.
Levin visste också, att Kitty hade stärkt detta hopp
genom att omtala underbara tillfrisknanden, hon hört talas
om. Allt detta visste Levin och han kände det plågsamt
svårt att betrakta denna bönfallande, hoppsökande blick,
att se denna utmärglade hand, som med möda lyftes upp
för att framför den hårt åtdragna pannhuden utföra
korstecknet, att se dessa utstående skulderblad och detta infallna
bröst, som inom sig icke mer kunde rymma det liv, varom
den sjuke bad. Under religionsakten gjorde Levin vad han,
ehuru icke troende, tusen gånger förut gjort. Han sade vänd
till Gud: »Om du finnes, gör så, att denna människa botas
— sådant har ju hänt många gånger förr — genom det
frälsar du honom och mig.»

Sedan den sjuke fått smörjelsen, inträdde en plötslig
förbättring i hans befinnande. Under en timmes tid
hostade han icke en enda gång, han log, kysste Kittys hand,
uttryckande sitt tack till henne i tårar, och sade, att han
kände sig väl, att han ingenstans erfor några plågor, att
han kände sig ha matlust och krafter. Han reste sig till och
med själv upp i sängen, då man kom in med soppan, och
bad sedan att få en kotlett. Hur tröstlöst hans tillstånd än
var, hur tydligt det än syntes, om man betraktade honom,
att ett tillfrisknande var omöjligt, befunno sig Levin och
Kitty denna timme båda i en stark spänning av tillförsikt
och ängslan att ta fel.

— Är han bättre? — Ja, betydligt. — Det är
förunderligt. — Det är ingenting att förundra sig över. — I alla fall
är det en bättring, — viskade de leende till varandra.

Det var emellertid icke länge de så bedrogo sig. Den
sjuke insomnade lugnt, men väcktes efter en halvtimme av
hosta. Och med ens var allt hopp utsläckt hos honom själv
och hans omgivning. Lidandets påtaglighet, som icke
längre lämnade något tvivel, icke lät ens en erinring bli kvar
av det hopp man nyss haft, dödade varje tillförsikt både hos
Levin och Kitty och den sjuke själv.

Glömsk av vad han för en halvtimme sedan satt tro till,
som skämdes han för att ha en erinring därom, bad han att
få jod att inandas. Levin räckte honom ett glasrör
överspänt med papper, vari hål stuckits ut, och samma blick
av lidelsefullt hopp, som lyst hos honom, då han tagit
kyrkans sakrament, riktades nu mot brodern, krävande av
honom instämmande i doktorns åsikt att jodinandning
kunde göra underverk.

— Var är Kitty, har hon gått? — framstötte han hest
seende sig omkring, då Levin motsträvigt uttalat ett
bekräftande av doktorns ord. — Jaså, då kan jag säga det...
För hennes skull har jag gått igenom den där komedien.
Hon är så rar. Men du och jag har ingen anledning att
bedra varandra. Det är på detta jag tror, — sade han och
tryckande glaset i sin beniga hand började han inandas
jodångan.

Klockan åtta på kvällen, då Levin och hans hustru
sutto på sitt rum och drucko te, kom Marja Nikolajevna
flämtande inspringande. Hon var blek, och läpparna
darrade. — Han dör! — viskade hon fram. — Jag är rädd för
att han strax dör.

De ilade upp till den sjuke. Han hade rest sig och satt
stödd mot armbågen i sängen med den långa ryggen
hopkrökt och huvudet sänkt djupt ned.

— Hur känner du dig? — frågade Levin viskande efter
en stunds tystnad.

— Jag känner, att jag har att ge mig av, — yttrade
Nikolaj mödosamt men med ovanlig tydlighet, sakta
stötande fram orden. Han lyfte icke på det sänkta huvudet,
höjde blott blicken, utan att nå broderns ansikte med den.
— Kat’ja, lämna oss! — tillade han.

Levin skyndade fram mot henne och fick henne med en
befallande viskning att gå.

— Jag har att ge mig av, — sade han åter.

— Varför tror du det? — sade Levin för att yttra något.

— Därför att jag nu ger mig av, — upprepade brodern,
liksom särskilt tilltalad av detta uttryck. — Det är slutet.

Marja Nikolajevna gick fram till honom.

— Ni borde lägga er ner, det skulle ge er lättnad, —
sade hon.

— Jag kommer snart att ligga, — sade han med matt
röst, — död, — tillade han hånfullt och med bitterhet. —
Nå, lägg mig ner, om ni så vill.

Levin lade sin bror ned på rygg, satte sig bredvid
honom och stirrade med återhållen andedräkt in i hans
ansikte. Den döende låg med slutna ögon, blott då och då
ryckte det i en pannmuskel likt en reflex från en djup och
spänd tankeverksamhet. Levin drogs ofrivilligt in i tankar
på vad som nu försiggick inom den döende, han ansträngde
sig att följa med i vad denne måste känna, men trots alla
ansträngningar förmådde han icke detta, han märkte på
det lugna uttrycket i det allvarliga ansiktet och på
muskelspelet kring ögonbrynen, att det som förblev ett dunkel för
honom allt mer och mer klarnade för den döende.

— Ja, ja, <i>så</i> är det, — kom det sakta och stötvis från
den döende. — Vänta. — Åter tystnade han. — <i>Så</i> är det!
— ljöd det utdraget från honom med ett lugnande tonfall,
som om han fått klarhet över allt. — O Gud! — framstötte
han med en tung suck.

Marja Nikolajevna kände på hans fötter. — Han
kallnar, — viskade hon.

Länge, mycket länge tycktes det Levin, låg den sjuke
orörlig. Men han var alltjämt vid liv och flämtade då och
då. Levin hade under trycket av själsspänningen rest sig.
Han kände, att han trots att han spänt sin tanke till det
yttersta, icke kunde fatta vad brodern åsyftade med »<i>så</i>
är det». Han kände, att hans tanke stannat långt bakom
den döendes. Han kunde icke längre tänka på dödens gåta,
ofrivilligt döko tankar upp hos honom om vad han nu strax
skulle ha att göra: sluta den dödes ögonlock, ordna med
svepningen, beställa likkista. Och förunderligt nog kände
han sig alldeles kall, förnam varken sorg och saknad eller
medlidande med brodern. Om han nu hade någon känsla
gentemot sin bror, var det snarast en förnimmelse av
avund över den insikt, som den döende nu ägde, och som
han själv icke kunde få del av.

Han satt ännu länge lutad över honom i väntan på
slutet. Men slutet kom icke. Dörren öppnades, och Kitty
visade sig på tröskeln. Levin reste sig för att hejda henne.
Men i samma ögonblick, som han reste sig, hörde han den
döende göra en rörelse.

— Lämna mig inte, — sade Nikolaj och sträckte fram
handen. Levin räckte honom sin och gjorde uppbragt ett
tecken åt hustrun att hon skulle gå.

Med den döendes hand i sin satt han en halvtimme, en
timme, ännu en timme. Han tänkte nu alls icke på döden.
Han tänkte på vad Kitty hade för sig, vem som bodde i
hotellrummet bredvid, om doktorn hade eget hus. Han
kände begär efter att äta, kände sig sömnig. Han sträckte
försiktigt ut handen och rörde vid den döendes fötter. De
voro kalla, men den sjuke andades än. Levin reste sig och
ville åter på tå avlägsna sig ur rummet, men den sjuke
rörde än en gång på sig och sade: »gå inte.»

— — — — — — — — — — — — — — — — — — —
— — — — — — — — — — — — — — — — — — —

Det grydde. Den sjuke befann sig alltjämt i samma
tillstånd. Levin drog sakta sin arm tillbaka utan att se på
den döende, begav sig till sitt rum och insomnade. Då han
vaknade, fick han höra, att den sjuke icke som han
förmodade var död, utan hade återfått sansen. Han började
åter sätta sig upp i bädden, hostade, började åter inta föda
och tala, brydde sig icke mer om att orda om döden,
började åter yttra förhoppningar om bättring och hade blivit
ännu retligare och dystrare än förut. Ingen, varken hans
bror eller Kitty, förmådde lugna honom. Han var uppbragt
på alla, sade alla obehagligheter, förebrådde alla för sitt
befinnande och yrkade på att en berömd läkare från Moskva
skulle tillkallas. På varje fråga om hur han kände sig
svarade han med ett oföränderligt tonfall av bitterhet och
förebråelse: »jag lider förfärligt, outhärdligt!»

Den sjukes lidande blev allt värre och värre, särskilt
svårt plågades han av liggsår, för vilka det varit en
omöjlighet att finna bot, och han blev allt vredare och vredare
på sin omgivning, som han överöste med förebråelser
särskilt därför att man icke skaffade dit läkaren från Moskva.
Kitty bemödade sig på alla sätt och vis att hjälpa och lugna
honom, men allt var förgäves, och Levin märkte, att hon
både fysiskt och psykiskt var alldeles uttröttad, fast hon
icke ville erkänna det. Den dödsstämning, som
framkallats hos alla genom Nikolajs farväl med livet den natt, då
han kallat sin bror till sig, var borta. Alla visste, att han
säkert och inom kort skulle dö, att han redan till hälften
var ett lik. Alla önskade blott ett, att han så snart som
möjligt skulle få dö, och alla sökte dock dölja detta, gåvo
honom medicin, skaffade nya medikamenten rådfrågade
nya läkare och bedrogo honom, sig själva och varandra.
Allt detta var en lögn, en vedervärdig, förnedrande,
gycklande lögn. Och denna lögn kändes mest smärtsam för
Levin både på grund av hans karaktärsläggning och hans
större hängivenhet för den döende.

Levin, som länge burit på tanken att åtminstone innan
döden skiljde dem åt söka försona sina båda bröder med
varandra, hade skrivit till Sergej Ivanovitj och erhållit ett
svar från denne, som han läst upp för den sjuke. Sergej
Ivanovitj skrev, att han icke kunde personligen inställa sig,
men framförde till sin döende bror i rörande ordalag en
anhållan om förlåtelse.

Den sjuke sade ingenting.

— Vad skall jag skriva till honom? — frågade Levin.
— Jag hoppas, att du inte är ond på honom.

— Nej, inte det minsta! — svarade Nikolaj vresigt. —
Skriv till honom i Moskva, att han skickar hit läkaren.

Det förgick ytterligare tre plågsamma dagar, den sjukes
tillstånd stod fortfarande på samma punkt. Känslan av
det önskvärda i att han finge dö grep envar, som såg honom:
både uppassarna och hotellvärden och gästerna och
doktorn, både Marja Nikolajevna och Levin och Kitty. Endast
den sjuke syntes oberörd av denna känsla, han retade sig
över att ingen Moskvadoktor tillkallats, fortfor att inta sina
medikamenter och talade om livet. Blott någon enstaka
minut, då opiet för en stund befriat honom från de
ihållande plågorna, uttalade han ibland i halvslummern det,
som han i djupet av sin själ kände starkare än de andra:
»Ack, om det vore slut med ens!» eller »När skall det då
sluta!»

Plågorna tilltogo regelbundet, gjorde sitt verk,
förberedde hans dödsstund. Det fanns icke ett läge, i vilket han
icke lidit, icke en minut, under vilken glömskan helt
förbarmat sig över honom, det fanns icke ett ställe på hans
kropp, icke en lem, där han icke känt smärta. Till och
med minnet, känslan, tankeverksamheten hos denna kropp
väckte hos honom lika stor fasa och avsky som kroppen
själv. Anblicken av andra människor, ljudet av deras ord,
erinringarna — allt var för honom en plåga. Hans
omgivning kände detta och kom ofrivilligt i hans närvaro att
avhålla sig från all otvungenhet i rörelser och tal, tillstadde
sig icke att ge uttryck åt sina egna önskningar. Hela hans
liv gick helt upp i känslan av lidande och önskan efter
befrielse.

Hos honom försiggick tydligen en inre omvälvning, som
skulle få honom att se på döden som på ett uppfyllande av
hans önskningar, en lycka. Förr hade varje särskild önskan,
som framkallats av ett lidande eller en brist, såsom hunger,
trötthet, törst, kunnat tillfredsställas genom de kroppsliga
livsfunktionerna, som framkallade en känsla av lättnad,
men nu kunde lidandet och bristen icke avhjälpas, varje
försök därtill framkallade blott ett nytt lidande. Och
därför samlade sig alla önskningar till en enda — begäret att
bli befriad från alla lidanden och deras upphov, kroppen.
Men för att uttrycka detta begär efter befrielse saknade
han ord, och därför talade han icke härom, utan fortsatte
vanemässigt att fordra tillfredsställande av önskningar,
som icke mer kunde uppfyllas. — Lägg mig på andra sidan,
— sade han, och strax därefter begärde han, att man skulle
lägga honom som han legat förut. — Giv mig buljong. Tag
bort buljongen. Berätta någonting, varför tiger ni. — Och
så fort man börjat tala, slöt han ögonen, visade trötthet,
likgiltighet och avsky.

Tionde dagen efter ankomsten till staden blev Kitty
sjuk. Hon överfölls av häftig huvudvärk och kräkningar
och kunde under hela förmiddagen icke lämna sängen.

Doktorn förklarade, att sjukdomen berodde på
överansträngning och oro, och föreskrev, att hon skulle ha
psykiskt lugn.

Efter middagen steg emellertid Kitty upp och gick som
vanligt medtagande sitt handarbete till den sjuke. Han såg
strängt på henne, då hon trädde in, och log föraktligt, då
hon sade, att hon varit sjuk. Denna dag harklade han sig
ideligen och stönade jämmerligt.

— Hur känner ni er? — frågade hon.

— Sämre, — svarade han med möda. — Det gör ont!

— Var gör det ont?

— Överallt.

— I dag kommer slutet, skall ni få se, — sade Marja
Nikolajevna i viskande ton men dock tillräckligt högt, för
att den lyhörde sjuke skulle kunna höra det. Levin
hyssjade på henne och såg på den sjuke. Nikolaj hade hört,
men orden hade icke haft någon verkan på honom. Hans
blick hade fortfarande samma spända, förebrående uttryck.

— Varför tror ni det? — frågade Levin henne, då hon
och han kommit ut i korridoren.

— Han har börjat noppra på sig, — sade Marja
Nikolajevna.

— Hur då?

— Jo, så här, — sade hon och ryckte i vecken på sin
ylleklänning. Levin hade i själva verket redan lagt märke
till, att den sjuke hela dagen hade ryckt än här och än där
i sig själv, som om han velat befria sig från något.

Marja Nikolajevnas förutsägelse slog in. Fram mot
natten var den sjuke icke i stånd att lyfta på armarna och
stirrade blott framför sig med ett alltjämt oförändrat spänt
uttryck i blicken. Till och med då hans bror eller Kitty
böjde sig ned över honom, så att han kunde se dem,
stirrade hans blick på samma sätt. Kitty lät hämta en präst
för att läsa dödsbönen.

Under det prästen läste, gav den döende intet
livstecken ifrån sig, ögonen voro slutna. Levin, Kitty och Marja
Nikolajevna stodo bredvid bädden. Prästen hade dock
icke hunnit läsa bönen helt till slut, då den döende sträckte
på sig, suckade och slog upp ögonen. Efter att ha slutat
bönen lade prästen korset mot den kalla pannan, vecklade
så sakta in det i ämbetsskrudens förhänge och stod några
minuter tyst, därefter rörde han vid den kallnade, stora,
blodlösa handen.

— Han har slutat, — sade prästen och ville avlägsna
sig. Men plötsligt kom det en ryckning i de hopklibbade
skäggstråna kring Nikolajs mun och klart hördes genom
tystnaden tydligt ur djupet av hans bröst:

— Inte riktigt... Snart.

Och efter en minuts förlopp klarnade ansiktet upp, ett
leende framträdde på läpparna. De församlade kvinnorna
började ordna med likets tvättning och klädsel.

Förnimmelsen av dödens närhet vid åsynen av broderns
lik väckte pånytt till liv hos Levin känslan av skräck inför
det outgrundliga, den fasa för den annalkande, oundvikliga
döden, som gripit honom den höstafton, då hans bror hade
kommit till honom. Denna känsla var nu ännu starkare än
då. Långt mindre än förr kände han sig i stånd att förstå
dödens mening, förfärligare än någonsin syntes honom
dödens oundviklighet. Men tack vare hustruns närvaro bragte
honom denna känsla icke nu till förtvivlan. Han kände
nödvändigheten av att leva och älska trots dödens hot.
Han kände att det var kärleken, som räddade honom från
förtvivlan, att ställd inför denna prövning kärleken blivit
starkare och renare.

Knappt hade han förnummit dödens stora ofattbara
mysterium draga förbi sig, förrän ett nytt mysterium
kallande till liv och kärlek steg upp inför honom.

Doktorn fann snart sina förmodanden rörande Kitty
besannade. Orsaken till hennes ohälsa var den, att hon
skulle bli mor.
</chapter>

<chapter name="XXI">
<h2>XXI.</h2>

Från och med det att Alexej Alexandrovitj genom
samtal med Betsy och Stepan Arkadjevitj kommit till insikt
om att det enda man begärde av honom var att han skulle
lämna sin hustru i fred, befria henne från plågan av hennes
mans närvaro, och att hans hustru själv åstundade detta,
hade han känt sig så nere, så helt förlorat fattningen, att
han själv icke kunde bestämma om någonting, icke själv
längre visste, vad han ville, och så hade han givit sitt
tillstånd till allt, låtande dem som funno ett sådant behag i
att ta sig an hans angelägenheter, leda sig. Först då Anna
lämnat hemmet och den engelska sällskapsdamen lät fråga
honom, om hon skulle äta middag tillsammans med honom
eller för sig själv, förstod han sin belägenhet fullt klart och
greps av fasa inför den.

Det allra svåraste i denna belägenhet var att han
omöjligen kunde förena och försona sitt förgångna med det
nuvarande. Det var dock icke den tid i det förgångna, han
framlevat lyckligt med sin hustru, som nu med sitt minne
grumlade hans själsfrid. Övergången från detta förgångna
till medvetandet om hustruns otrohet var ett stadium, vars
martyrium han redan gått igenom, det hade varit tungt,
men det var begripligt för honom. Om hustrun då, efter
att ha omtalat sin otrohet, hade gått ifrån honom, hade han
varit uppbragt och olycklig, men han hade icke befunnit sig
i det tillstånd av för honom själv ofattbart virrvarr, vari
han nu kände sig försatt. Han kunde nu med tanke på sin
förlåtande eftergivenhet, sin mildhet, sin kärlek till den
sjuka hustrun och det oäkta barnet omöjligt försona sig
med det som nu var, med att han till tack för allt detta
befann sig ensam och övergiven, vanärad, beledd, för ingen
behövlig, föraktad av alla.

De första två dagarna efter hustruns avfärd hade Alexej
Alexandrovitj som vanligt mottagit uppvaktande
supplikanter, talat med sin byråchef, farit på
kommittésammanträde, infunnit sig i sin matsal och ätit middag. Utan att
närmare tänka på varför han gjorde så hade han dessa två
dagar inriktat all sin själsliga kraft på att anlägga en lugn,
ja oberörd uppsyn. Vid besvarandet av förfrågningarna om
vad man skulle företa sig med Anna Arkadjevnas rum och
kvarlämnade saker hade han gjort det största våld på sig
för att kunna visa uppsynen hos en man, för vilken det
skedda icke varit något oförutsett och som alls icke blivit
rubbad därav i sina sedvanliga sysselsättningar, och han
uppnådde vad han åsyftat: ingen kunde hos honom lägga
märke till något, som tydde på förtvivlan.

Andra dagen efter avresan hade Kornej kommit in till
honom med en räkning från ett modemagasin, som Anna
glömt betala. Betjänten meddelade att affärsbiträdet själv
kommit med räkningen, och Alexej Alexandrovitj hade
då låtit be honom stiga in.

— Förlåt, ers excellens, att jag stör. Men om jag har
att vända mig till hennes nåd, så kanske ers excellens vill
ha godheten att meddela mig adressen.

Alexej Alexandrovitj blev fundersam — så tyckte
bodbiträdet —, vände sig så med ens om och gick bort och
satte sig vid sitt skrivbord. Han lät huvudet sjunka i
händerna och blev länge sittande i denna ställning. Ett par
gånger försökte han yttra något men hejdade sig.

Kornej, som förstod sin husbondes känslor, bad
bodbiträdet komma tillbaka en annan gång. Då Alexej
Alexandrovitj blivit lämnad ensam, förstod han, att han icke
längre var i stånd att spela den lugne och oberördes roll.
Han gav återbud till vagnen, som väntade på honom, sade
till om, att han icke ville ta emot någon och infann sig
icke vid middagsbordet.

Han kände, att han icke kunde uthärda denna allmänt
visade föraktfulla hjärtlöshet, som han trott sig klart kunna
spåra hos alla, han mött dessa två dagar, som han sett i
bodbiträdets ansikte, i Kornejs, i allas. Han kände, att han
icke kunde avvända från sig denna motvilja, som
människorna visade honom, därför att denna motvilja icke var
beroende därpå att han var en dålig person — han kunde
då bemöda sig om att bli en bättre — utan framkallades av
hans nesliga och motbjudande olycka. Han visste, att just
detta, det som slitit sönder hans hjärta, förorsakade deras
skoningslöshet mot honom. Han kände, att hans
medmänniskor voro färdiga att förgöra honom liksom en hop
hundar söker ta livet av en söndersliten, av smärta
kvidande kamrat. Han visste, att den enda räddningen från
människors ondska, var att dölja sina sår för dem. Det
hade han utan att närmare tänka därpå försökt att göra
under två dagar, men nu kände han sig icke längre ha kraft
att stå ut i den ojämna kampen.

Hans förtvivlan ökades ytterligare genom medvetandet
om att han stod helt ensam i sin sorg. I Petersburg fanns
det ingen människa, vilken han kunde anförtro allt vad
han kände, det fanns ingen, som kunde visa honom
medkänsla icke som en hög tjänsteman och samhällsmedlem
utan som helt enkelt en lidande medmänniska, ja,
ingenstädes fanns bland hans bekanta en sådan människa.

Alexej Alexandrovitj hade vuxit upp som ett
föräldralöst barn. De voro två bröder. Fadern mindes de icke alls,
och modern hade dött, då Alexej Alexandrovitj var tio år
gammal. Deras förmögenhetsförhållanden hade varit små.
En farbror, framstående ämbetsman och en gång i tiden
gunstling hos förre kejsaren, hade åtagit sig deras
uppfostran.

Efter att med utmärkelsemedalj ha lämnat gymnasiet
och sedan likaledes universitetet kom Alexej Alexandrovitj
omedelbart in på en framskjuten tjänstemannabana och
hade sedan dess helt gått upp i byråkratisk äregirighet.
Varken under skolåren eller vid universitetet eller längre
fram i livet under sin tjänstgöring hade Alexej
Alexandrovitj knutit vänskapsförbindelse med någon. Brodern hade
varit den som stått hans hjärta närmast, men han hade
tjänstgjort inom utrikesministeriet och ständigt vistats
utomlands, där han dött någon tid efter det Alexej
Alexandrovitj gift sig.

Under hans guvernörstid hade en tant till Anna, en rik
dam i landsorten, sammanfört honom, som redan då icke
längre var någon ung man, med sin unga släkting och bragt
honom i ett läge, som tvang honom att antingen fria eller
söka sig bort från staden. Alexej Alexandrovitj var länge
tvehågsen. Det var då lika många skäl som talade för som
mot, och han saknade det avgörande moment, som kunde
förmå honom att göra ett undantag från den regel, han
gjort till sin: att hålla sig kritiskt avvaktande. Men Annas
tant lät honom genom en bekant få den uppfattningen, att
han redan komprometterat flickan och att hedern krävde, att
han anhöll om hennes hand. Han gjorde så och skänkte åt sin
fästmö och sedermera maka all den känsla, han var mäktig.

Den tillgivenhet, han erfor för Anna, utplånade ur hans
själ de sista behoven av ett hjärtevarmt förhållande till
andra människor. Och nu fanns det bland alla hans bekanta
icke en, som stod honom riktigt nära. Han hade många
rent personliga förbindelser, men ingen var av den art, att
den kunde kallas för verklig vänskap. Alexej
Alexandrovitj förfogade över många bekantskaper, bland vilka han
kunde utvälja sina middagsgäster, bedja någon ta del i
någon angelägenhet, som intresserade honom, eller lämna
protektion åt någon, som han ville ha fram, samtala med
någon i all öppenhet om andra personers verksamhet och
regeringens åtgöranden, men förhållandet till dessa
bekantskaper låg inom ett enda, genom sed och vana fast
avgränsat område, utanför vilket man aldrig kunde komma.
Det fanns visserligen en person, som han skulle kunnat tala
med om sin sorg, en kamrat från universitetet, med vilken
han längre fram kommit på förtrolig fot, men denne var
inspektör för ett mycket avlägset beläget läroverksdistrikt.
Av de personer han kände i Petersburg voro hans byråchef
och hans husläkare de minst omöjliga och stodo honom
närmast.

Michail Vasiljevitj Sljudin, byråchefen, var en enkel,
förståndig, godhjärtad och hygglig man, och Alexej
Alexandrovitj kände sig hos honom möta en mot sig sympatisk
stämning, men deras femåriga gemensamma tjänstgöring
lade ett hinder i vägen för ett otvunget dryftande av några
hjärteangelägenheter dem emellan.

Alexej Alexandrovitj hade åtskilliga gånger suttit länge
tyst och sett på Michail Vasiljevitj efter att ha
underskrivit framlämnade papper, han hade velat försöka att bringa
frågan på tal, men icke kunnat. Han hade redan färdig
frasen: »har ni hört om min olycka?», men slutet blev, att
han som vanligt yttrade: — ni förbereder sålunda det här
för mig — och lät honom gå.

Den andre honom närstående var doktorn, som också
var sympatiskt stämd mot honom. Men de båda hade
sedan länge kommit överens om, att de båda två voro
överhopade av göromål och hade ont om tid.

På sina kvinnliga bekantskaper och den som främst
bland dem kunde komma i fråga, grevinnan Lidija
Ivanovna, tänkte icke Alexej Alexandrovitj. Alla kvinnor
ingåvo honom nu blott på grand av sitt kön fasa och
vedervilja.
</chapter>
<chapter name="XXII">
<h2>XXII.</h2>

Alexej Alexandrovitj hade glömt av grevinnan Lidija
Ivanovna, men hon hade ingalunda glömt honom. Just i
denna hans svåra stund av ensam förtvivlan hade hon
anlänt och trädde in i hans arbetsrum utan att först ha låtit
anmäla sin ankomst. Hon fann honom sittande med
huvudet stött i händerna.

— <i>J’ai forcé la consigne</i>, — sade hon trädande in med
snabba steg och flämtade tungt av livlig upprördhet och
den hastiga rörelsen. — Jag har hört allt, Alexej
Alexandrovitj, min vän! — fortsatte hon tryckande hans hand hårt i
sina båda och såg honom in i ögonen med sina vackra,
tankfulla ögon.

Alexej Alexandrovitj reste sig med dyster uppsyn och
sedan han frigjort sig från hennes händer sköt han fram
en stol åt henne.

— Behagar ni ta plats, grevinna? Jag har inte velat
ta emot av den orsak att jag är sjuk, — sade han, och hans
läppar kommo i darrning.

— Min vän! — upprepade grevinnan Lidija Ivanovna
fortfarande med blicken fästad på honom, och plötsligt
höjde sig hennes ögonbryn på innersidorna, så att de
bildade en triangel på pannan. Hennes osköna gula ansikte
blev ännu fulare, men Alexej Alexandrovitj förstod, att
hon var fylld av medkänsla med honom och att hon höll på
att brista i gråt. Och han greps av en vek känsla av rörelse,
fattade tag i hennes mjuka hand och började kyssa den.

— Min vän! — sade hon med av sinnesrörelse bruten
röst, — ni får inte låta bedrövelsen trycka ner er. Er sorg
är tung, men ni måste finna tröst.

— Jag är förstörd, tillintetgjord, jag är inte mer en
människa! — sade Alexej Alexandrovitj släppande hennes
hand men med blicken alltjämt fästad på hennes av tårar
fyllda ögon. — Min belägenhet är desto förfärligare, som
jag ingenstans, inte ens hos mig själv kan finna en
stödjepunkt.

— Ni kommer att finna stöd, ni behöver inte söka det
hos mig, ehuru jag ber er lita på min vänskap, — sade hon
med en suck. — Vårt stöd är kärleken, den kärlek, som
Han förlänat oss. Att bära Hans börda är lätt, — sade hon
med den av hänförelse fyllda blick, Alexej Alexandrovitj
så väl kände. — Han skall hålla er uppe och bistå er.

Ehuru dessa ord gåvo uttryck åt en hänförelse över
egna höga känslor och i dem framskymtade den nya,
överspända, i Alexej Alexandrovitjs tycke onödiga, mystiskt
färgade stämning, som på sista tiden fått spridning i
Petersburg, var det dock angenämt för Alexej Alexandrovitj att
höra dem.

— Jag är svag. Jag är tillintetgjord. Jag har ingenting
kunnat förutse och förstår nu ingenting.

— Min vän! — upprepade Lidija Ivanovna.

— Det är inte förlusten av det som inte mera finns, inte
det! — fortsatte Alexej Alexandrovitj. — Jag beklagar mig
inte över det. Men jag kan inte uthärda att skämmas inför
människorna för den belägenhet, vari jag kommit. Det är
illa, men jag kan inte, jag kan inte.

— Det är inte ni som begått denna högsinta förlåtande
handling, varöver jag och alla fyllts med hänförelse, det
har Han gjort, Han, som bor i edert hjärta, — sade
grevinnan Lidija Ivanovna och höjde hänfört sin blick, och
därför kan ni inte känna skam över er handling.

Alexej Alexandrovitjs uppsyn mörknade, han förde
samman händerna och började dra i sina knogar, så att de gåvo
ett knakande ljud från sig.

— Man måste känna till allt i dess enskildheter, — sade
han med gnällig röst. — En människas krafter har sina
gränser, grevinna, och jag har nått gränserna för mina.
Hela dagen har jag varit nödsakad att sysselsätta mig med
att träffa en hop åtgärder, som röra mitt hem, framkallade
(han lade tonvikten på detta ord) av min nya
belägenhet, av min ensamhet. Tjänstefolk, guvernant,
räkningar... Dessa småsaker har bränt mig som eld, jag förlorade
kraften att härda ut. Vid middagsbordet... I går var det
nära, att jag lämnat matsalen. Jag kunde inte uthärda att
se, hur min son tittade på mig. Han frågade mig inte om
vad allt detta hade att betyda, men han ville fråga därom,
och jag kunde inte stå ut med att se hans blick. Han var
rädd att se på mig, men det är inte nog med detta... —
Alexej Alexandrovitj ämnade tala om räkningen, som han
fått, men hans röst darrade till, och han hejdade sig. Han
kunde icke erinra sig denna på blått papper utskrivna
räkning på en hatt och diverse band utan att överväldigas av
medlidande med sig själv.

— Jag förstår, min vän! — sade grevinnan Lidija
Iva-novna. — Jag förstår allt. Det är inte hos mig ni har att
söka tröst och hjälp, men jag har i alla fall kommit för att
bistå er, om jag kan. Om jag blott kunde befria er från
dessa små, förnedrande omsorger... Jag förstår, att det
kan behövas ord och åtgöranden av en kvinna. Vill ni ge
mig det i uppdrag?

Alexej Alexandrovitj tryckte tigande med en tacksam
blick hennes hand.

— Vi skall gemensamt ta oss an Serjozja. Jag är inte
så mycket hemma i praktiska ting. Men jag skall försöka,
jag skall bli er husföreståndarinna. Tacka mig inte. Mina
gärningar bero ju inte på mig själv...

— Jag måste ju vara tacksam.

— Men, min vän, låt inte denna känsla, ni talat om,
bli er övermäktig, — känn inte skam för det, som är en
kristens högsta dygd: <i>den som förnedrar sig, han skall varda
upphöjd</i>. Och det är inte mig ni har att tacka. Det är
Honom ni skall tacka och Honom ni skall bedja om hjälp.
I Honom allena kan vi finna lugn, tröst, frälsning och
kärlek, — sade hon och lyftande sina ögon mot himlen började
hon bedja, vilket Alexej Alexandrovitj kunde sluta sig till
av att hennes ordsvall för en stund upphörde.

Alexej Alexandrovitj hade denna gång följt med i vad
hon sade, och de uttryck, som förr förefallit honom
åtminstone onödiga, om icke misshagliga, tycktes honom nu
naturliga och tröstgivande. Alexej Alexandrovitj hade
icke varit någon vän till denna nya, överspända andliga
rörelse. Han var en troende man, som intresserade sig för
religionen framför allt ur politisk synpunkt, och den nya
läran, som tillstadde sig vissa nya tolkningar, var honom
principiellt misshaglig, emedan den öppnade dörren till
tvist och upplösning. Han hade förut förhållit sig kylig och
till och med fientligt avvisande mot denna nya läroriktning
och med grevinnan Lidija Ivanovna, som låtit rycka sig
med av den, hade han aldrig inlåtit sig i meningsutbyte
utan med tystnad förbigått hennes utmaningar. Nu hörde
han för första gången med välbehag på hennes ord utan att
känna några invändningar resa sig i sitt inre.

— Jag är er mycket, mycket tacksam både för edra
gärningar och edra ord, — sade han, då hon hört upp med
att bedja.

Grevinnan Lidija Ivanovna tryckte ånyo sin väns bägge
händer.

— Nu skall jag övergå till handling, — sade hon med
ett leende efter en stunds tystnad och torkade bort
märkena efter tårarna ur sitt ansikte. — Jag går nu till
Serjozja. Blott i yttersta nödfall skall jag besvära er. — Hon
reste sig upp och lämnade rummet.

Grevinnan Lidija Ivanovna begav sig till Serjozjas rum
och övergjutande den förskräckte gossen med sina tårar
sade hon honom, att hans fader var en helig man och att
hans mor icke mera fanns i livet.

Grevinnan Lidija Ivanovna uppfyllde sitt löfte. Hon
åtog sig verkligen allt bestyr med att ordna och leda Alexej
Alexandrovitjs hushåll. Men hon hade icke överdrivit, då
hon sagt, att hon icke var mycket hemma i praktiska ting.
Allt, vad hon sade till om, måste utföras på annat vis,
emedan det var en omöjlighet att utföra i enlighet med
hennes tillsägelser, och förändringarna i utförandet
ombestyrdes av Kornej, Alexej Alexandrovitjs kammartjänare, som
oförmärkt för alla var den som i verkligheten styrde i
Karenins hus och som lugnt och försiktigt, under det han
hjälpte sin herre med klädseln, delgav denne allt, som var
av behovet påkallat. Men den hjälp, som Lidija Ivanovna
hade att ge, var i alla fall i hög grad verksam: hon gav
Alexej Alexandrovitj ett moraliskt stöd genom den kärlek
och aktning för honom hon lät visa, och särskilt därigenom
att hon — så fann hon det trösterikt att tänka — nästan
omvänt honom till kristendomen, det vill säga, hon hade
förvandlat honom från en trög och likgiltig troende till en
varm och trosviss anhängare av den nya utläggningen av
den kristna läran, som på sista tid vunnit insteg i
Petersburg. Alexej Alexandrovitj hade lätt att känna sig
övertygad av denna nya riktning. Alexej Alexandrovitj hade,
i likhet med Lidija Ivanovna och andra, som delade deras
åskådning, en fullständig avsaknad av djup i fantasien,
den andliga egenskap, varigenom föreställningar
framkallade av fantasien vinna en så stark verklighetsprägel, att
de kräva motsvarighet med andra föreställningar och med
verkligheten själv. Han fann ingenting orimligt och
omöjligt i att föreställa sig, att döden, som existerade för de icke
troende, icke fanns till för honom och att det icke heller
fanns någon synd i hans själ, emedan han ägde en
fullkomlig tro, vars mätare och domare han själv var, och att
han därför redan här på jorden kommit i åtnjutande av en
fullständig frälsning.

Det är visserligen sant, att Alexej Alexandrovitj kunde
hos sig spåra en grumlig förnimmelse av det lättvindiga och
osäkra i denna trosföreställning och han visste med sig, att
då han alls icke tänkt på att förlåtelsen åt hustrun var
ett verk av en högre makt och omedelbart givit sig hän åt
sin känsla, hade han erfarit en större lycka än då han
såsom numera var fallet varje minut tänkte på att Kristus
levde i hans själ och att han, då han underskrev sina
ämbetspapper, uppfyllde hans vilja. Men det var en
nödvändighet för Alexej Alexandrovitj att tänka så, det var så
oundgängligt för honom i hans förnedring att äga denna
höghet, vore den än en chimär, i kraft av vilken han, som
var utsatt för allas förakt, kunde hysa en motsvarande
känsla för de andra, att han klamrade sig fast vid denna
inbillade frälsning som vore den frälsningen själv.
</chapter>
<chapter name="XXIII">
<h2>XXIII.</h2>

Grevinnan Lidija Ivanovna hade som mycket ung och
lätthänförd flicka blivit bortgift med en rik och förnäm
man, en godmodig och ytterst utsvävande goddagspilt.
Andra månaden av deras äktenskap hade mannen blivit
trött på henne och besvarat hennes högstämda
ömhetsbedyranden med hån och rent av ovänlighet, något som
alla, vilka kände grevens goda hjärta och icke hos den
exalterade Lidija kunde iaktta några brister, funno
obegripligt. Sedan dess hade han och hon utan att låta det
gå till skilsmässa levat på olika håll, och då mannen någon
gång sammanträffade med sin hustru, hade han alltid
bemött henne med samma oföränderliga giftiga hånfullhet,
vars orsak ingen kunde begripa.

Grevinnan Lidija Ivanovna hade för länge sedan
upphört att vara förälskad i sin man, men sedan denna kärlek
tagit slut hade hon dock icke upphört att hysa
förälskelsekänslor. Hon brukade allt emellanåt gripas av plötslig
kärlek än till män och än till kvinnor. Hon brukade vara
förälskad i nästan alla personer, som på något sätt voro
särskilt framstående. Hon hade varit förälskad i alla nya
prinsar och prinsessor, som genom äktenskap blevo
befryndade med kejsarfamiljen, hon hade varit förälskad i
en metropolit, en domprost och en vanlig präst, hon hade
varit förälskad i en tidningsman, i tre balkanslaviska
utskickade samt i Komisarov, i en minister, en läkare, en
engelsk missionär samt slutligen i Karenin. Alla dessa
förälskelser, som varit av växlande styrka, hade icke hindrat
henne från att ha de mest omfattande och invecklade
förbindelser inom hovet och det högre sällskapslivet. Men från
och med det hon tagit Karenin under sitt särskilda skydd
efter den olycka denne råkat ut för och tillbragte sin tid i
Karenins hus upptagen av bekymmer för dess skötsel och
hans välfärd kände hon på sig, att alla hennes andra
förälskelser icke varit riktiga sådana och att hon nu var
verkligt förälskad blott i Karenin. Den känsla, som hon nu
erfor för honom, tycktes henne starkare än alla tidigare
känslor. Då hon utsatte denna sin känsla för analys och
jämförde den med äldre känsloupplevelser, kom hon till klar
insikt om, att hon icke skulle ha blivit förälskad i
Komisarov, om han icke räddat kejsarens liv, icke varit förälskad
i Ristitj-Kudzjitskij, om icke den panslavistiska frågan
funnits, men att hon älskade Karenin för hans egen skull, för
hans högsinta, ofattbara själ, för den tunna, henne
välbehagliga klangen i hans röst med alla dess utdragna tonfall,
för hans trötta blick, för hans karaktär och för hans mjuka
vita händer med de stora svällda ådrorna. Hon gladde sig
icke blott över varje sammanträffande med honom utan
sökte även i hans ansiktsuttryck efter spåren av det
intryck, hon gjorde på honom. Hon ville behaga honom icke
blott med vad hon sade utan även med hela sin
personlighet. För hans skull lade hon sig nu mera vinn om sin
toalett än hon någonsin förr gjort. Hon överraskade sig själv
med att tänka på hur det kunde ha blivit, om hon icke
varit gift och han haft att träffa ett fritt val. Hon blev
röd av sinnesrörelse, då han trädde in i rummet, och hon
kunde icke hålla tillbaka ett hänfört leende, då han sade
någonting, som var henne angenämt att höra.

Nu hade grevinnan Lidija Ivanovna sedan några dagar
tillbaka gått i den största själsliga oro: hon hade fått reda
på, att Anna och Vronskij åter befunno sig i Petersburg. Det
gällde nu att rädda Alexej Alexandrovitj från ett
sammanträffande med henne, det var till och med nödvändigt att
se till, att han blev förskonad från det plågsamma
medvetandet, att denna förfärliga kvinna befann sig i samma stad
som han och att han vilken stund som helst kunde råka
samman med henne.

Genom sina bekanta skaffade Lidija Ivanovna reda på
vad dessa »avskyvärda människor», så kallade hon Anna och
Vronskij, ämnade företa sig, och hon bemödade sig dessa
dagar att leda sin väns alla rörelser så, att han icke skulle
kunna komma att möta dem. En ung adjutant, en vän till
Vronskij, som var hennes kunskapare — han hoppades
genom grevinnan Lidija Ivanovnas förmedling få en viss
koncession av staten —, hade sagt henne, att de voro färdiga
med sina angelägenheter i Petersburg och att de nästa dag
skulle lämna staden. Lidija Ivanovna hade redan börjat
hämta sig från sin oro, då hon på morgonen den dag deras
avresa skulle ske mottog en skrivelse, vars stil hon med fasa
igenkände. Det var Anna Kareninas stil. Kuvertet var av
tjockt, bastvävsliknande papper. På det avlånga gula
kuvertet var ett stort monogram anbragt och brevet hade fin
parfymdoft.

— Vem har lämnat detta?

— Ett bud från ett hotell.

Grevinnan Lidija Ivanovna förmådde en god stund icke
sätta sig ned och läsa brevet. Sinnesrörelsen gjorde, att hon
fick ett anfall av den andtäppa, hon brukade besväras av.
Då hon lugnat sig läste hon följande, på franska avfattade
skrivelse:

»Madame la Comtesse, de kristliga känslor, som uppfylla
ert hjärta, inge mig den oförlåtliga djärvheten att skriva
till er. Jag är olycklig över att vara skild från min son.
Jag bönfaller om tillåtelse att få se honom en gång innan
jag far. Förlåt mig, att jag härigenom kommer er att tänka
på mig. Jag vänder mig till er och inte till Alexej
Alexandrovitj blott därför, att jag inte vill, att denne storsinte
man skall tillfogas något lidande genom att erinras om mig.
Medveten om er vänskap till honom hoppas jag, att ni skall
förstå mig. Kan ni sända Serjozja till mig, eller bör jag
infinna mig i hans hem vid av er utsatt tid, eller låter ni mig
veta, var och när jag kan träffa honom utom hemmet?
Jag kan inte tänka mig ett avslag på min anhållan,
kännande storsintheten hos den, som i detta fall har
avgörandet. Ni kan inte föreställa er den trängtan, jag känner efter
att få se honom, och ni kan därför inte föreställa er den
tacksamhet, som ni genom visad hjälp skulle uppväcka
hos mig.

<tab>Anna.»

Allt i detta brev retade grevinnan Lidija Ivanovna:
såväl huvudinnehållet och antydningen på storsinthet som
framför allt den i hennes tycke vårdslösa tonen.

— Säg, att svar inte kan lämnas, — sade grevinnan
Lidija Ivanovna och slog genast upp sin skrivportfölj och
skrev ett meddelande till Alexej Alexandrovitj, att hon
hoppades träffa honom vid ett-tiden på en uppvaktning vid
hovet.

»Jag har att tala med er om en viktig och sorglig
angelägenhet. Vi måste träffa överenskommelse om senare
mötesplats. Bäst vore nog hos mig, där jag skall säga till
om att man gör i ordning tet som ni vill ha det. Det är
en oundviklig sak. Herren lägger korset på oss, men Han
ger även krafter att bära det», tillade hon för att åtminstone
i någon mån förbereda honom på vad saken gällde.

Grevinnan Lidija Ivanovna skrev i regeln två, tre gånger
om dagen till Alexej Alexandrovitj. Hon fann behag i att
meddela sig med honom på detta sätt, som gav henne
tillfälle att visa mer elegans och hemlighetsfullhet än hon var
i stånd till vid rent personlig beröring.
</chapter>

<chapter name="XXIV">
<h2>XXIV.</h2>

Uppvaktningen var över. Medan man avlägsnade sig,
talade man med varandra om de sista nyheterna för dagen,
om nyss utdelade utmärkelser och om förändringar inom
de högre tjänsterna.

— Grevinnan Marja Borisovna tycks få
krigsdepartementet, och furstinnan Batkovskaja får ta ledningen av
generalstaben, — sade en gråhårig liten gubbe i
guldbroderad uniform till en vacker och högväxt hovfröken, som
frågat honom om de nya befordringarna.

— Och jag får väl en adjutantsbefattning, — svarade
damen med ett leende.

— Er plats är redan utsedd. Det blir i
ecklesiastikdepartementet. Och till er hjälp får ni — Karenin.

— God dag, furste! — sade gubben och tryckte handen
på en person, som i detsamma kom fram till honom.

— Vad var det, som sades om Karenin? — frågade
fursten.

— Han och Put’jatov har fått Alexander Nevskij-orden.

— Den trodde jag han redan hade.

— Nej. Titta på honom, — sade gubben och gjorde med
sin broderade hatt en gest bort mot Karenin, som iförd
hovuniform med ett nytt rött ordensband över axeln just
hade stannat i en salsdörr för att samtala med en av
statsrådets mera inflytelserika medlemmar. — Nöjd och lycklig
som en nyslagen slant, — tillade han och stannade för att
trycka handen på en vacker, atletiskt byggd kammarherre.

— Nej, han har åldrats, — sade denne.

— Av bekymmer. Han är ideligen sysselsatt med att
skriva projekt. Den stackarn, han nu fått tag i, släpper han
inte från sig, förr än han i tur och ordning gått igenom alla
punkter för honom.

— Jaså, skulle han ha åldrats? <i>Il fait des passions</i>. Jag
har anledning förmoda, att grevinnan Lidija Ivanovna går
och bär på svartsjuka.

— Nej, då! Tala inte någonting ont om grevinnan
Lidija Ivanovna.

— Skulle det vara någonting ont i att hon är förälskad
i Karenin.

— Är det sant, att fru Karenina är här?

— Det vill säga, inte här på slottet, men hon är i
Petersburg. Jag mötte i går henne och Alexej Vronskij arm i
arm på Morskaja.

— <i>C’est un homme qui n’a pas</i>... — skulle
kammarherrn börja, men hejdade sig i detsamma och trädde med
en bugning åt sidan för en medlem av kejsarfamiljen.

Så rörde sig pratet hela tiden kring Alexej Alexandrovitj,
hånande och fördömande honom, medan han punkt för
punkt utlade sitt finansprojekt för den regeringsmedlem,
som råkat i hans väg och nu utan uppehåll fick lyssna på
hans utläggning.

Nästan samtidigt med att hustrun hade övergivit honom
hade Alexej Alexandrovitj råkat ut för det bittraste öde,
som kan träffa en man i hög tjänsteställning: hans
ämbetsbanas uppåtgående rörelse hade hejdats. Hans karriär var
slut, och alla kunde klart se det, blott icke Alexej
Alexandrovitj själv. Om det nu berodde på hans fejd med
Strjomov eller på hans husliga olycka eller helt enkelt på att
Alexej Alexandrovitj nått den ändpunkt, utvecklingen satt
för honom, alltnog, detta år blev det klart för alla, att hans
ämbetsmannabana nått sitt slut. Han intog visserligen
ännu en framskjuten ställning, var medlem i många
kommissioner och kommittéer, men han var en man, som helt
löpt sin bana ut och som man icke väntade sig något mera
av. Vad han än sade, vad han än gjorde sig till tolk för,
lyssnade man till honom, som om den åsikt han förfäktade
för länge sedan var en bekant sak, som man icke kände
något behov av. Men Alexej Alexandrovitj hade ingen
känsla för detta, tvärtom, han såg nu, då han var avstängd
från ett omedelbart ingripande i statsangelägenheterna,
klarare än någonsin brister och fel i vad andra företogo sig
och han ansåg det vara sin plikt att hänvisa på de medel,
som funnos att rätta de andras misstag. Strax efter det
hustrun hade lämnat honom hade han börjat skriva på sitt
utlåtande om den nya rättskipningen, det första i en
oändlig rad av onödiga betänkanden över olika delar av
statsförvaltningen, som det nu kommit på hans lott att utföra.

Det var icke nog med att Alexej Alexandrovitj var ur
stånd att märka sin tröstlösa belägenhet inom
ämbetsmannavärlden och därför icke kunde erfara någon
bitterhet däröver, det förhöll sig tvärtom så, att han aldrig förr
hade känt sig så belåten med sin verksamhet som nu.

»Den man, som icke är gift, ägnar sin omsorg åt vad som
hör Herren till, huru han skall behaga Herren; men den
gifte mannen ägnar sin omsorg åt vad som hör världen till,
huru han skall behaga sin hustru», säger apostelen Paulus,
och Alexej Alexandrovitj, som i alla företag numer lät leda
sig av skriften, erinrade sig ofta detta bibelställe. Det
tycktes honom, att nu, sedan han blivit övergiven av sin hustru,
tjänade han Gud mera än förr genom sina utredningar av
ämbetsfrågor.

Den uppenbara otåligheten hos regeringsmedlemmen,
som ville bli kvitt Alexej Alexandrovitj, störde icke denne
det ringaste. Han upphörde först med sin utläggning, då
den andre gled ifrån honom begagnande sig av ett ögonblick,
då en person tillhörande kejsarfamiljen gick förbi.

Då Alexej Alexandrovitj såg sig ensam, lät han huvudet
sjunka och stod en stund stilla för att samla sina tankar,
därefter såg han sig förstrött omkring och gick bort mot
utgången, där han hoppades möta Lidija Ivanovna.

»Och vad alla är kroppsligen kraftiga och sunda», tänkte
Alexej Alexandrovitj med en blick på den storväxte
kammarherrn med de välkammade, parfymdoftande
polisongerna och bredvid honom skymtande den röda nacken
ovanför furstens åtsittande uniform. »Med rätta är det sagt,
att allt i världen är av ondo», tänkte han, då han gick
förbi dem, och kastade en sista blick på kammarherrns
vador.

Makligt stegande framåt hälsade Alexej Alexandrovitj
med sitt vanliga uttryck av trötthet och värdighet på dessa
herrar, som just voro inbegripna i samspråk om honom, och
med blicken riktad mot utgången sökte han efter grevinnan
Lidija Ivanovna.

— Å, Alexej Alexandrovitj! — sade den lille gubben med
en illmarig glimt i ögonen, då Karenin med en kylig
böjning på huvudet passerade honom. — Jag har inte än haft
tillfälle att lyckönska er, — sade han pekande på det nyss
erhållna ordensbandet.

— Tackar, — svarade Alexej Alexandrovitj. — Vilken
<i>härlig</i> dag, — tillade han efter sin vana läggande särskild
tonvikt på adjektivet.

Att han var utsatt för andras hån, visste han, och han
väntade sig ingenting annat än fientlighet, därvid var han
redan van.

Borta vid dörren varseblivande grevinnan Lidija
Ivanovnas ur korsetten uppskjutande gula skuldror och hennes
mot honom riktade vackra, tankfulla ögon, blottade Alexej
Alexandrovitj sina ännu vita tänder i ett leende och gick
henne till mötes.

Lidija Ivanovnas toalett hade likt alla hennes toaletter
på senaste tiden kostat henne stor möda. Syftet för hennes
toalett var nu alldeles motsatt det, som hon för trettio år
sedan eftersträvat. Då hade hon velat pryda sig med något,
ju mer, desto bättre. Nu däremot sökte hon blott att göra
kontrasten mellan det prydliga i dräkten och sitt vissna
utseende så litet anskrämlig som möjligt. Och vad Alexej
Alexandrovitj beträffade nådde hon tillfullo sitt syfte och
syntes honom tilltalande. För honom var hon den enda
ö, som hyste ett hemvist för välvilja och tillgivenhet, mitt
i det hav av fientlighet och hån, som omgav honom.

Banande sig väg mellan hånfulla blickar, kände han sin
varelse dragen hän till hennes kärleksfulla blick som en
växt till solljuset.

— Jag får lyckönska, — sade hon med ögonen riktade
på ordensbandet.

Återhållande ett leende av tillfredsställelse ryckte han
på skuldrorna, som ville han antyda, att sådant icke kunde
skänka honom någon glädje. Grevinnan Lidija Ivanovna
visste emellertid, att detta var ett av hans glädjeämnen,
fast han aldrig ville låtsa om det.

— Hur är det med vår lille ängel? — sade grevinnan
Lidija Ivanovna därmed hänsyftande på Serjozja

— Jag kan inte säga, att jag är riktigt belåten med
honom, — sade Alexej Alexandrovitj höjande ögonbrynen och
spärrande upp blicken. — Även Sitnikov är missnöjd med
honom. (Sitnikov var en pedagog, åt vilken man
anförtrott ledningen av Serjozjas världsliga uppfostran.) Som
jag nämnt för er, finns det hos honom en viss kallsinnighet
för de viktiga frågor, som måste röra varje människas och
varje barns själ, — började Alexej Alexandrovitj en
utläggning om den enda fråga, som intresserade honom utanför
ämbetsverksamheten, sonens uppfostran.

Då Alexej Alexandrovitj tack vare Lidija Ivanovnas
hjälp hade vänt åter till livet och verkligheten, hade han
känt det som sin skyldighet att ägna omtanke åt hur den
son skulle bli uppfostrad, som han hade i sin vård. Alexej
Alexandrovitj, som aldrig förr sysselsatt sig med
pedagogiska frågor, ägnade nu en del tid åt ett teoretiskt studium
av uppgiften. Efter att ha genomläst åtskilliga böcker i
antropologi, pedagogik och didaktik, gjorde Alexej
Alexandrovitj i ordning en uppfostringsplan och skred så till
verket, sedan han för gossens handledning anställt en av de
bästa pedagogerna i Petersburg. Och detta arbete upptog
ständigt hans intresse.

— Ja, men hans hjärtelag då? Jag märker, att han har
sin fars hjärta, och med ett sådant hjärta kan en gosse inte
vara dålig, — sade Lidija Ivanovna på sitt hänförda sätt.

— Ja, måhända... Vad på mig ankommer, söker
jag ju uppfylla min plikt. Det är allt, vad jag kan göra.

— Kom hem till mig, — sade grevinnan Lidija
Ivanovna efter en stunds tystnad. — Jag skulle vilja ge allt för
att befria er från vissa minnen, men andra tänker inte så.
Jag har fått ett brev från <i>henne</i>. Hon är <i>här</i>, i Petersburg.

Alexej Alexandrovitj skälvde till, då han kom att tänka
på hustrun, men strax därpå lade sig över hans ansikte den
dödslika orörlighet, som var en reflex av hans fullständiga
maktlöshet i denna sak.

— Jag har väntat det, — sade han.

Grevinnan Lidija Ivanovna gav honom en hänförd blick,
och tårar av hänryckning inför hans själiska storhet stego
upp i hennes ögon.
</chapter>

<chapter name="XXV">
<h2>XXV.</h2>

Då Alexej Alexandrovitj trädde in i grevinnan Lidija
Ivanovnas lilla hemtrevliga förmak, som var uppfyllt av
gammalt porslin och behängt med porträtt, saknades
värdinnan där. Hon höll på att kläda om sig.

På ett runt bord stodo på en vit duk en liten kinesisk
servis och ett sprit-tekök av silver. Alexej Alexandrovitj
betraktade förstrött de talrika, honom välkända porträtten,
som prydde rummet, satte sig ned vid bordet och slog upp
ett exemplar av nya testamentet, som låg där. Ett frasande
från grevinnans sidendräkt väckte honom ur hans
meditation.

— Nå, nu kan vi sitta i lugn och ro och tala en stund
vid en kopp te, — sade grevinnan Lidija Ivanovna och
trängde sig hastigt mellan bordet och soffan med ett
oroligt leende på läpparna.

Efter några förberedande ord överräckte grevinnan
Lidija Ivanovna rodnande och tungt flämtande i Alexej
Alexandrovitjs händer det brev, hon erhållit.

Han läste det och satt sedan länge tyst

— Jag tror inte, att jag har rätt att neka henne, — sade
han skyggt och lyfte blicken.

— Min vän, ni kan då inte se det onda hos någon!

— Tvärtom, jag ser, att allt är av ondo. Men kan det
vara rättvist...

Hans ansikte uttryckte osäkerhet och ett sökande efter
råd och ledning i en angelägenhet, som han icke förstod.

— Nej, — avbröt honom grevinnan Lidija Ivanovna.
— Det finns en gräns för allt. Jag förstår sedeslösheten, —
sade hon, fast det var nu icke riktigt sant, ty hon hade
aldrig kunnat förstå det, som drev kvinnor till brott mot
vad seden utstakat, — men jag förstår inte grymheten —
och mot vem? — mot er! Hur kan man slå sig ner i en
stad, där ni bor? Nej, man lär, så länge man lever. Och jag
lär mig förstå er upphöjdhet och hennes gemenhet.

— Vem kastar första stenen? — sade Alexej
Alexandrovitj, synbarligen nöjd med sin fridsamma roll. — Jag,
har förlåtit allt och därför kan jag inte förvägra henne det
som är ett krav av kärlek hos henne, — av kärlek till
hennes son...

— Men är det kärlek, min vän? Är det uppriktigt?
Låt så vara, att ni förlåtit, att ni är redo att förlåta...
men har vi rätt att tillåta detta ingrepp i denna änglasjäl?
Han anser henne vara död. Han beder för henne och ber
Gud förlåta hennes synder... Och så är bäst. Och vad
skulle han nu komma att tänka?

— På det har jag verkligen inte tänkt, — sade Alexej
Alexandrovitj, synbarligen gillande det sagda.

Grevinnan Lidija Ivanovna dolde ansiktet i händerna
och teg. Hon bad.

— Om ni vill fråga mig till råds, — sade hon, då hon
slutat bedja och tagit händerna från ansiktet, — kan jag
inte tillstyrka, att ni gör detta. Ser jag då inte, hur ni lider,
hur detta har slitit upp alla era sår? Men om ni nu som
alltid skulle glömma bort er själv. Till vad kan detta leda?
Månne inte till nya lidanden för er och till plåga för barnet?
Om det stannat kvar något mänskligt hos henne, borde hon
inte själv önska det. Nej, utan tvekan måstejag avstyrka
och, om ni tillåter, skall jag skriva till henne.

Alexej Alexandrovitj gick med på detta, och grevinnan
Lidija Ivanovna skrev följande brev på franska:

»Ärade Fru,

Låter man Eder son åter höra om Eder, kan det leda
till att han kommer med frågor, som det är omöjligt att
besvara utan att i barnets själ förakt väckes för det, som borde
vara honom heligt, och jag ber Eder därför i kristen
kärleksanda förstå Eder mans avslag på Eder begäran. Jag beder
Den Högste om förbarmande med Eder.

<tab>Grevinnan Lidija.»

Detta brev nådde det dolda syfte, som grevinnan Lidija
sökt hålla oklart för sig själv. Det kränkte Anna i djupet
av hennes själ.

Återkommen hem från grevinnan Lidija Ivanovna,
kunde Alexej Alexandrovitj denna dag icke hänge sig åt
sina vanliga sysselsättningar och det var honom omöjligt
att känna det andliga lugnet hos en troende och frälst, som
han förut erfarit.

Minnet av en hustru, som gentemot honom var så
skuldbelastad och inför vilken han stod så heligt ren enligt vad
grevinnan Lidija Ivanovna med rätta ansåg, borde ju icke
uppröra honom, men han hade ingen ro: han kunde icke
förstå de böcker han läste, han kunde icke bortjaga ifrån
sig plågsamma minnen, som bundo honom vid henne,
minnen av fel, som han efter vad han nu tyckte dock hade
begått i sitt förhållande till henne. Plågsamt, liksom tryckt
av en ångerkänsla, erinrade han sig, hur han vid hemfärden
från kapplöpningen hade mottagit hennes erkännande om
att hon varit otrogen, och särskilt smärtade det honom, att
han av henne blott krävt iakttagande av yttre anständighet
och underlåtit att utmana Vronskij på duell. Minnet av det
brev, han skrivit till henne plågade honom också. Och hans
hjärta brände av skam och grämelse framför allt vid
tanken på den förlåtelse, han alldeles i onödan givit, och den
omvårdnad, han slösat på det oäkta barnet.

Han förnam en liknande känsla av skam och grämelse,
då han i minnet gick igenom hela sitt förgångna förhållande
till Anna och erinrade sig de tafatta ord, varmed han efter
lång tvekan framfört sitt frieri till henne.

— »Men i vad avseende har jag då någon skuld att
förebrå mig?» sade han till sig själv. Och denna fråga
framkallade som alltid hos honom en ny fråga, — om icke andra
människor, sådana som Vronskij, Oblonskij... och den där
kammarherrn med de kraftiga vadorna — känna på ett
annat sätt, älska på ett annat sätt, leva i äktenskap på
ett annat sätt. Och han såg framför sig en hel rad av dessa
kärnsunda, kraftiga, självsäkra män, som han ständigt och
överallt ofrivilligt kommit att nyfiket fästa sin blick vid.
Han sökte jaga från sig dessa tankar, han sökte övertyga
sig om att han icke levde för detta timliga liv, utan för det
eviga, att det var frid och kärlek i hans själ. Men den
omständigheten, att han i detta timliga, intiga liv begått
vissa, enligt hans uppfattning ringa misstag, plågade
honom dock liksom funnes icke den eviga frälsning, på vilken
han trodde. Men hans anfäktelse varade icke länge, och
snart inträdde åter i Alexej Alexandrovitjs själ det lugn
och den högtidlighet, varförutan han icke skulle kunna
glömma bort det han icke ville minnas.
</chapter>

<chapter name="XXVI">
<h2>XXVI.</h2>

— Nå, Kapitonytj? — sade Serjozja, rödkindad och
munter återkommen hem från en promenad dagen före sin
födelsedag, och räckte sin veckiga kappa åt den gamle
portvakten, vars högt upp belägna ansikte log ned mot den lille
herrn. — Har den där tjänstemannen med omvirade
huvudet varit här? Tog pappa emot honom?

— Ja. Så fort byråchefen gått, anmälde jag honom, —
sade portvakten med en godlynt blinkning. — Låt mig ta av.

— Serjozja! — sade den balkanslaviske informatorn,
stannande i dörren till de inre rummen, — tag av kläderna
själv.

Men fast Serjozja hörde informatorns lågmälda
tillsägelse, brydde han sig icke om den. Han stod och höll
i livréets tvärband seende portvakten in i ansiktet.

— Nå, och gjorde pappa för honom vad han behövde.

Betjänten nickade bekräftande med huvudet.

Tjänstemannen med det omvirade huvudet, som redan
sju gånger för någon anhållans skull varit och sökt Alexej
Alexandrovitj, hade väckt både Serjozjas och portvaktens
intresse. Serjozja hade en gång hört, hur han i tamburen i
klagande ton bönfallit om att bli anmäld för Alexej
Alexandrovitj sägande, att han och hans barn höllo på att
gå under.

Sedan dess hade Serjozja, som ytterligare en gång sett
tjänstemannen i tamburen, fattat intresse för honom.

— Nå, var han glad? — frågade han.

— Om han var glad! Jo, han nästan hoppade i väg
härifrån.

— Och har det kommit något? — frågade Serjozja efter
en stunds tystnad.

— Ja, unge herrn, — sade portvakten i viskande ton
och nickade med huvudet, — det har kommit någonting
från grevinnan. Serjozja förstod strax, att det portvakten
talade om var en födelsedagspresent till honom från
grevinnan Lidija Ivanovna.

— Vad då? Var är det?

— Kornej har burit det till pappa. Det är nog en fin
sak.

— Hur stort? Så där?

— Mindre, men någonting stiligt.

— En bok?

— Nej, det är en sak. Gå, gå, Vasilij Lukitj kallar, —
sade portvakten hörande informatorns steg och gjorde sig
försiktigt loss från den lilla, till hälften handskklädda hand,
som höll fast i hans portierband, och gjorde ett tecken med
huvudet i riktning mot informatorn.

— Vasilij Lukitj, jag kommer strax! — svarade
Serjozja med det muntra och älskliga skratt, som alltid brukade
avväpna den nitiske Vasilij Lukitj.

Serjozja var alltför glad, allt tycktes honom alltför
lyckosamt, för att han skulle kunna låta bli att meddela sin vän
portvakten ytterligare något, som var glädjande för
familjen, vilket han under sin promenad i Sommarträdgården fått
höra av grevinnan Lidija Ivanovnas fosterdotter. Denna
glädjande omständighet syntes honom särskilt
betydelsefull på grund av att den inträffat samtidigt med
tjänstemannens glädje och hans egen fröjd över det anlända
leksakspaketet. Det tycktes Serjozja, att denna dag var en
sådan, då alla borde vara glada och visa sin glädje.

— Tänk, pappa har fått Alexander Nevskij!

— Skulle jag inte veta det! Man har redan varit här för
att gratulera.

— Nå, är han glad?

— Ja, skulle man inte glädja sig åt tsarens nådebevis!
Det betyder, att han visat sig vara förtjänstfull, — sade
portvakten med sträng och allvarlig min.

Serjozja såg fundersam ut och tittade på portvaktens
ansikte, vars drag han i varje enskildhet var förtrogen med,
särskilt fixerade han hakan, som satt inkilad mellan de grå
polisongerna och som ingen i huset mer än Serjozja, vars
seende gick nedifrån uppåt, riktigt kunde lägga märke till.

— Det är länge se’n din dotter var hos dig?

Portvaktens dotter var balettdansös.

— Hur skulle de kunna gå ut om vardagarna? De har
också sin undervisning. Och unge herrn har sin, gå nu.

Då Serjozja kommit in i läsrummet, satte han sig icke
ned till sitt läxarbete, utan omtalade i stället för
informatorn, att han förmodade, att det var en maskin, han skulle
få som födelsedagsgåva.

Men Vasilij Lukitj tänkte bara på, att det gällde att
plugga in en grammatikläxa till lektionen för läraren, som
skulle komma klockan två.

— Nej, men ni måste bara säga mig, Vasilij Lukitj, —
frågade Serjozja med ens efter att redan ha satt sig ned vid
läsbordet med boken i handen, — vad är högre än
Alexander Nevskij? Ni vet väl, att pappa har fått Alexander
Nevskij?

Vasilij Lukitj svarade, att Vladimirorden var högre
än Alexander Nevskij.

— Och högre än den?

— Allra högst är Andrej Pervozvannyj.

— Och högre än Andrej?

— Det vet jag inte.

— Å, vet inte ni det? — och med armbågarna stödda
mot bordet försjönk Serjozja i funderingar.

Dessa funderingar voro av det mest skiftande slag. Han
föreställde sig, att hans far plötsligt skulle få både Vladimir
och Andrej och hur denne till följd därav i dag skulle vara
betydligt hyggligare vid sin lektion än vanligt, och hur han
själv, då han blev stor, skulle få alla ordnar även den, som
man komme att hitta på för att ha någonting högre än
Andrej Pervozvannyj. Och så fort man hittat på den,
skulle det bli han, som var förtjänt att få den. Så skulle
man hitta på någon ännu högre, och strax var det han, som
var värdig att tilldelas den.

Under dylika funderingar flög tiden undan, och då läraren
kom, var Serjozja icke färdig med sin läxa om rummets, tidens
och sättets adverb, och hans lärare blev både missbelåten
och förargad. Den harm läraren visade, upprörde Serjozja.
Han kände sig icke ha någon skuld till att han icke lärt in
läxan. Hur han än hade ansträngt sig, hade det varit en
omöjlighet för honom att göra det. Så länge läraren
förklarade för honom, trodde han vad som sades honom och det
föreföll honom, att han begrep, men så fort han blivit
lämnad ensam, kunde han icke fasthålla i minnet och begripa,
att ett så kort och lättbegripligt ord som »plötsligt» skulle
kallas »adverb utmärkande sättet för en verksamhet». Han
var i alla fall ledsen över att han uppväckt lärarens misshag.

Han begagnade sig av ett ögonblick, då läraren tigande
tittade ned i boken.

— Michail Ivanytj, när har ni er namnsdag? — frågade
han plötsligt.

— Ni gjorde bättre i att tänka på ert arbete.
Namnsdagen har ingen betydelse för förståndigt folk. Det är en
dag som alla andra dagar, och man skall arbeta på den som
på andra.

Serjozja såg iakttagande på läraren, på hans glesa
hakskägg och på glasögonen, som glidit en bit nedom den
inskärning de gjort i näsryggen, och han försjönk så djupt
i funderingar, att han icke uppfattade något av vad läraren
sökte klargöra för honom. Han hade förstått, att läraren
sagt någonting, som denne icke själv tänkte, det hade han
begripit av den ton, vari det yttrats. »Men varför har de
då alla fått för sig att de skall tala på samma vis, säga det
som är allra tråkigast och onödigast? Varför är han så
sträng mot mig, varför tycker han inte om mig?» frågade han
sig själv med sorg i hjärtat och fann intet svar på sin fråga.
</chapter>

<chapter name="XXVII">
<h2>XXVII.</h2>

Därefter skulle fadern hålla lektion. Medan Serjozja
väntade på honom, satte han sig ned vid bordet, lekte med
en pennkniv och försjönk i funderingar. En av Serjozjas
käraste sysselsättningar, då han var ute på promenad, var
att söka efter sin mor. Han trodde över huvud taget icke
på döden och minst av allt, att hon hade dött, fast Lidija
Ivanovna sagt honom det och fadern bekräftat det. Därför
sökte han under sina promenader efter modern, även sedan
man sagt honom, att hon var död. I varje välväxt, fyllig
kvinnogestalt med mörkt hår anade han sin mor. Vid
anblicken av denna kvinnotyp, steg en känsla av ömhet upp i
hans själ så stark, att han kände andedräkten stocka sig
och tårarna tränga fram i ögonen. Och han väntade, att
hans mor skulle komma bort till honom och lyfta floret från
ansiktet. Han skulle få se hela hennes ansikte, hon skulle
le, omfamna honom, han skulle få inandas hennes doft,
känna ömheten i hennes hand och han skulle brista ut i gråt
av lycka, som en gång, då han en afton krupit till hennes
fötter och hennes smekning kittlat honom och han
skrattande bitit henne i den vita, ringprydda handen. Sedan fick
han genom en tillfällighet av sin barnjungfru höra, att hans
mor icke dött. Fadern och Lidija Ivanovna förklarade för
honom, att hon var död för honom, därför att hon var
dålig, vilket han icke alls ville sätta tro till, enär han älskade
henne. Han fortfor alltjämt att söka efter henne väntande,
att hon skulle komma. I dag hade det i Sommarträdgården
varit en dam med lilafärgat flor, som han i tro att det
var hon med darrande hjärta sett komma emot sig. Men
denna dam hade icke kommit ända fram till honom utan
försvunnit åt något annat håll. I dag kände Serjozja
starkare än någonsin kärleken till henne stiga upp inom sig och
han satt nu, medan han väntade på fadern, försjunken i
tankar, seende med glittrande ögon framför sig, drömmande
om henne och glömsk av vad han gjorde under tiden
karvande sönder ett helt hörn av bordet.

— Nu kommer pappa, — ropade Vasilij Lukitj och
återkallade gossen till verkligheten.

Serjozja spratt till, reste sig och gick bort till fadern,
kysste hans hand och såg iakttagande in i hans ansikte
sökande efter tecken på glädje över den erhållna Alexander
Nevskij.

— Har du haft en skön promenad? — sade Alexej
Alexandrovitj, satte sig ned i länstolen och drog till sig ett
exemplar av gamla testamentet och slog upp det. Trots att
Alexej Alexandrovitj åtskilliga gånger omtalat för Serjozja,
att varje kristen var skyldig att ha säker kännedom om
den heliga historien, behövde han ofta själv, då det var
fråga om gamla testamentet, rådfråga boken, och Serjozja
hade lagt märke till detta.

— Ja, det var mycket roligt, pappa, — sade Serjozja
och satte sig på sned på sin stol och började gunga med den,
något som var förbjudet. — Jag träffade Nadenjka.
(Nadenjka var systerdotter till Lidija Ivanovna och
uppfostrades av henne.) Hon talade om för mig, att pappa fått en
ny stjärna. Pappa är väl glad?

— För det första, var så snäll och låt bli att gunga, —
sade Alexej Alexandrovitj. — Och för det andra, är det inte
belöningen utan mödan som är kär. Jag skulle önska, att
du kunde förstå detta. Om du underkastar dig en möda, t. ex
läser, endast för att få belöning, kommer mödan att synas
tung. Men när du mödar dig i kärlek till arbetet, — sade
Alexej Alexandrovitj, som erinrade sig, hur han hållit sig
uppe genom sitt pliktmedvetande under denna förmiddags
intresselösa arbete, det hade bestått i att förse hundraåttio
papper med hans underskrift — kommer du att i arbetet
självt finna din belöning.

Serjozjas ögon, som haft en glimt av ömhet och
munterhet, miste sin glans och han slog ned dem inför faderns
blick. Det var samma för länge sedan välkända ton, som
fadern alltid brukade använda mot honom och som
Serjozja redan lärt att lämpa sitt uppförande efter. Fadern
talade alltid med honom — så tyckte Serjozja — som om
han vände sig till någon obestämt tänkt pojke, en av dem,
som finnas i böcker, alls icke lik Serjozja. Och i faderns
sällskap bemödade sig Serjozja att låtsas vara en sådan i
böcker förekommande pojke.

— Jag hoppas, du förstår detta! — sade fadern.

— Ja, pappa, — svarade Serjozja låtsande sig vara en
mönstergosse.

Läxan för dagen bestod i utanläsning av några verser i
evangeliet samt repetition av Gamla testamentets början.
Verserna ur evangeliet kunde Serjozja rätt bra, men då han
läste upp dem, kom han att titta på en utskjutande del i
faderns pannben, som krökte sig så skarpt vid tinningen
att åsynen därav förvirrade honom, så att han kom att
ersätta slutet av en vers med den liklydande begynnelsen av
den följande. Det blev uppenbart för Alexej Alexandrovitj,
att pojken icke begrep, vad han sade, och det väckte hans
harm.

Han rynkade pannan och gav sig till att omständligt
förklara, vad Serjozja många gånger hört och aldrig
riktigt kunnat fästa i minnet, därför att han hade en alltför
klar och konkret uppfattningsförmåga, — det var fråga om
något i samma stil som att »plötsligt» är ett adverb
utmärkande sättet. Serjozja betraktade med skrämd blick sin
far och tänkte blott på en sak: skulle fadern begära, att
han skulle upprepa svaret en gång till, det brukade
alltemellanåt hända. Och tanken på detta gjorde Serjozja så
förfärad, att han ingenting förstod. Men fadern begärde
icke att han skulle läsa upp verserna en gång till, utan
övergick till läxan i Gamla testamentet. Serjozja berättade
bra själva händelserna, men då han skulle besvara frågor
om vissa händelsers profetiska betydelse, visste han
ingenting, ehuru han redan en gång förut blivit ådömd straff
för att han icke kunnat denna läxa. Ett ställe, där han
alldeles kom av sig och alls ingenting kunde svara utan
satt och vaggade på stolen och karvade i bordet, var
berättelsen om patriarkerna före syndafloden. Av dem kom
han blott ihåg Hanok, som blev levande upptagen till
himlen. Förut hade han kunnat namnen på de andra
patriarkerna också, men nu hade han alldeles glömt bort dem,
särskilt därför, att Hanok var den gestalt han fäst sig mest
vid i hela Gamla testamentet och därför att han med
dennes färd som levande upp till himlen förband en hel rad
av tankar, åt vilka han nu gav sig hän, medan hans ögon
orörligt stirrade på faderns klockkedja och en till hälften
oknäppt knapp i hans väst.

På döden, varom man så ofta talade med honom, trodde
Serjozja icke alls. Han trodde icke på, att de människor,
som voro honom kära, kunde dö och allra minst på, att han
själv skulle dö. Det var honom något rent omöjligt och
ofattbart. Man hade sagt honom, att alla dö, och han hade
frågat personer, som hade hans tillit, och de hade bekräftat
det, barnjungfrun hade också gjort det fast motvilligt.
Men Hanok hade icke dött, alltså var det icke alla, som
dogo. »Varför skulle då inte vem som helst kunna visa
sådan förtjänst inför Gud, att han blir levande upptagen
till himlen?» tänkte Serjozja. De onda, det vill säga dem,
som Serjozja tyckte illa om, kunde dö, men med de goda
kunde det ske som det hade skett med Hanok.

— Nå, vad var det för patriarker?

— Hanok, Enos...

— Det har du redan sagt. Det är illa, Serjozja, mycket
illa. Om du inte mödar dig om att lära känna, vad som
är det nödvändigaste för en kristen, — sade fadern och
reste sig, — vad kan då intressera dig? Jag är inte nöjd
med dig, och Pjotr Ignat’jevitj (det var Serjozjas
huvudlärare) är också missnöjd med dig... Jag är nödsakad att
ge dig ett straff.

Fadern och läraren voro båda missnöjda med Serjozja,
och det gick verkligen mycket illa för honom i hans studier.
Men man kunde visst icke säga, att han var en obegåvad
gosse. Han var tvärtom mycket mer begåvad än andra
pojkar, vilka läraren sökte framhålla som exempel för
honom. För fadern tedde det sig, som om han saknade vilja
att lära sig det man sökte inpränta i honom. Verkliga
förhållandet var emellertid, att han icke kunde lära sig det.
Han var ur stånd till det, därför att hans själ bar inom sig
fordringar, som bundo honom mera än de fordringar, som
fadern och läraren ställde på honom. Dessa olika slag av
fordringar stodo i strid sinsemellan, och han befann sig i
ständig kamp med sina uppfostrare.

Han var nio år gammal, han var ett barn, men han
kände sin själ, den var honom dyrbar, och han strävade
efter att skydda den som ögonlocket söker bevara ögat
och den, som icke hade kärlekens nyckel, släppte han
aldrig in i sin själ. De, som ledde hans undervisning klagade
över att han icke ville lära, och dock var hans själ full av
kunskapsbegär. Han skaffade sig sitt vetande hos
Kapitonytj, hos barnjungfrun, hos Nadenjka, hos Vasilij Lukitj,
men icke hos lektionsgivarna. Det vatten, som fadern och
läraren väntade på som drivkraft till sina hjul, hade för
länge sedan börjat kvälla fram, men arbetade på annat
ställe.

Fadern gav Serjozja som straff, att han icke skulle få
träffa Nadenjka, Lidija Ivanovnas systerdotter, men detta
straff orsakade blott, att Serjozja fick ett annat nöje.
Vasilij Lukitj var vid gott humör och visade honom, hur man
kan göra sig små väderkvarnar att leka med. Aftonen
förgick under arbete och fantasier om hur han skulle kunna
göra en riktig väderkvarn för att själv svänga runt där.
Skulle han gripa fast med händerna i vingarna eller binda
sig fast vid dem och så följa med runt? Under hela aftonen
hade Serjozja icke tänkt på sin mor, men då han lagt sig
till sängs, kom han plötsligt att erinra sig henne och han
bad i sin aftonbön om att modern morgonen därpå, hans
födelsedag, skulle upphöra med att hålla sig dold och
komma till honom.

— Vasilij Lukitj, vet ni vad jag nu har bett om mer än
det vanliga.

— Att kunna lära bättre?

— Nej.

— Om leksaker?

— Nej. Ni kan inte gissa. Det är något härligt, men
en hemlighet! Då det blivit av, skall jag tala om det. Kan
ni inte gissa?

— Nej, det kan jag inte. Säg det, — sade Vasilij
Lukitj och log för ovanlighetens skull. — Lägg sig nu, jag skall
släcka ljuset.

— Jag kan utan ljus bättre se det jag ser och som jag
bett om. Det var nära, att jag talat om min hemlighet! —
sade Serjozja med ett muntert leende.

Då ljuset släckts, hade Serjozja en fullständig
förnimmelse av sin mor. Hon stod lutad över honom och smekte
honom med en kärleksfull glimt i blicken. Men så fylldes
hans inre syn av andra bilder, han såg väderkvarnar och
sin täljkniv, det blev ett virrvarr av allt — och han
somnade.
</chapter>

<chapter name="XXVIII">
<h2>XXVIII.</h2>

Vid ankomsten till Petersburg hade Vronskij och Anna
tagit in på ett av de finaste hotellen. Vronskij tog ett rum
för sig på nedre bottnen, och en rymlig våning på fyra rum
förhyrdes en trappa upp som bostad åt Anna med dotter,
kammarjungfru och barnsköterska.

Samma dag de kommit begav sig Vronskij till sin bror.
I dennes hem träffade han även modern, som för vissa
uträttningars skull anlänt från Moskva. Modern och
svägerskan mottogo honom som vanligt. De förhörde sig om var
han rest utomlands och pratade med honom om
gemensamma bekanta, men läto icke ett ord undfalla sig, som rörde
vid hans förhållande till Anna. Hans bror däremot, som
dagen därpå kom och sökte upp Vronskij, frågade honom
om henne, och Alexej sade honom då, att han betraktade
sin förbindelse med Anna såsom vore den ett äktenskap,
att han hoppades på att få en formlig skilsmässa till stånd
för att därefter kunna gifta sig med henne, men att han redan
innan detta skett betraktade henne fullkomligt som sin
hustru och bad honom meddela modern och svägerskan
detta.

— Om societetsmänniskorna inte ger oss sitt gillande,
kan det vara mig detsamma, — sade Vronskij, — men vill
min släkt uppehålla sina förbindelser med mig, måste den
inta samma ställning till min fru som till mig.

Den äldre Vronskij, som alltid hyst aktning för sin yngre
brors omdöme, var nu icke fullt säker på, om denne hade
rätt eller icke, innan han förnummit societetens dom därom,
men hade från sin sida sett ingenting däremot och uppsökte
i Alexejs sällskap Anna.

I broderns närvaro sade Vronskij »ni» till Anna såsom
han alltid brukade, då de voro tillsammans med främmande,
och han uppförde sig mot henne som mot en nära bekant
dam, men han lät underförstå, att brodern hade reda på
deras förhållande och man talade om att Anna skulle följa
med till ett av Vronskijs gods.

Oaktat all sin världsmannaerfarenhet befann sig
Vronskij med hänsyn till den nya belägenhet vari han kommit,
i en underlig villfarelse. Det skulle tyckas, som om han
bort begripa, att den högre sällskapsvärlden nu var stängd
för honom och Anna, men i stället hade det hos honom
uppstått vissa oklara föreställningar om att på så vis gick det
till blott förr i tiden och att numer hade tack vare
framåtskridandet — han hade utan att märka det själv blivit en
vän av detta — uppfattningen inom sällskapslivet blivit
förändrad och att det därför icke var uteslutet, att de
skulle bli mottagna inom societeten. »Naturligtvis, — tänkte
han, — kommer hon inte att bli mottagen i hovkretsarna,
men de som står oss nära borde kunna uppfatta saken som
sig bör.»

Man kan mycket väl sitta ett par timmar i sträck med
benen hoptryckta i samma läge, om man är medveten om,
att man icke hindras av något från att ändra ställning, men
om en människa vet, att det är ett tvång, får hon
krampryckningar och känner en dragning i benen åt det håll, dit
hon skulle vilja sträcka ut dem, om hon kunde. Detsamma
fick Vronskij känna på i sitt förhållande till sällskapslivet.
Fast han i djupet av sin själ nog visste, att den förnäma
världen var sluten för honom och Anna, ville han ändå
pröva på, om det måhända inträtt en förändring i dess
seder. Men han märkte snart, att fast den förnäma världen
stod öppen för honom själv, var den stängd för Anna.
Liksom i ringleken katt och råtta sänkte sig framför Anna
samma händer, som nyss lyft sig upp för honom.

Vronskijs kusin Betsy var en av de första bland
Petersburgssocietetens damer, han råkade.

— Äntligen! — välkomnade hon honom glättigt. —
Och var är Anna? Vad jag är glad! Var bor ni? Jag kan
tänka mig, att Petersburg måste te sig rysligt för er efter
er härliga resa. Jag kan tänka mig, hur hänförande er
smekmånad i Rom har varit. Nå, skilsmässan är väl klar?

Vronskij märkte, att Betsys förtjusning blev betydligt
dämpad, då hon fick höra, att någon skilsmässa ännu icke
kommit till stånd.

— Jag vet, att man kommer att andligen stena mig för
det, — sade hon, — men jag skall besöka Anna. Ja, jag
kommer alldeles säkert. Ni stannar väl inte länge?

Samma dag kom hon verkligen på besök till Anna, men
hon anslog en helt annan ton än förr. Hon var
uppenbarligen stolt över sin djärvhet och syntes önska bli särskilt
uppskattad för trofastheten i sin vänskap till Anna. Hon
stannade knappa tio minuter och pratade med dem om
vad nytt som hänt inom societeten. Vid avskedet sade
hon:

— Skada, att ni inte vet, när skilsmässan blir klar!
Låt vara, att jag kan sätta mig över den saken, men de
andra kommer att vara kallt avvisande mot er, så länge ni
inte fått ordnat med ert giftermål. Och det är en så enkel
sak nu för tiden. <i>Ça se fait</i>. Ni reser sålunda om fredag?
Skada, att vi inte kan träffas mer.

Av Betsys ton hade Vronskij bort kunna sluta sig till,
vad han hade att vänta inom sin umgängeskrets. Han
gjorde emellertid ännu ett försök med sin närmaste släkt.
Av modern hade han ingenting att hoppas. Han visste, att
hans mor, som varit så förtjust i Anna, då hon just blivit
bekant med henne, numer var obeveklig i sin ovilja mot
henne, därför att hon förstört sonens karriär. Men han
hoppades mycket av Varja, broderns hustru. Det syntes
honom, att i varje fall åtminstone icke hon skulle kasta
någon sten på Anna utan skulle besöka henne och motta
henne i sitt hem på ett rättframt sätt och utan räddhåga.

Andra dagen efter ankomsten hade Vronskij begivit sig
till henne, och träffande henne ensam hemma hade han
rakt på sak låtit henne veta, vad han önskade.

— Du vet, Alexej, — sade hon, sedan hon hört hans
begäran, — hur mycket jag håller av dig och hur beredd jag
är att göra allt för dig. Men jag har tegat, därför att jag
vetat, att jag varken kunnat vara dig eller Anna
Arkadjevna till någon hjälp, — sade hon med särskild tydlighet
uttalande »Anna Arkadjevna». — Tänk för all del inte, att
jag sätter mig till doms över hennes handlingssätt. Visst
inte. Det är möjligt, att jag, om jag råkat i hennes
belägenhet, skulle ha gjort detsamma. Jag varken vill eller kan
inlåta mig på de närmare omständigheterna, — sade hon
med en skygg blick på hans mörknade ansikte — men man
måste nämna sakerna vid deras rätta namn. Du vill, att
jag skall besöka henne, motta henne i mitt hus och hjälpa
till att rehabilitera henne inom samhället. Men du bör
förstå, att jag <i>inte kan</i> göra det. Jag har uppväxande
döttrar, och för min mans skull måste jag umgås i societetslivet.
Nå, jag skall besöka Anna Arkadjevna. Hon kommer att
förstå, att jag inte kan bedja henne hem till mig, att jag
måste göra så, för att hon inte skall stöta hop med dem, som
inte kan ändra sin uppfattning. Det kommer att såra henne.
Men det står inte i min makt att upphjälpa hennes
anseende.

— Men jag kan inte tycka, att hon råkat komma djupare
än hundratals fruar, som ni kan umgås med! — avbröt
henne Vronskij, som nu mörknat ännu mer, och reste sig
tigande från stolen, förstående, att svägerskans beslut icke
kunde rubbas.

— Alexej! Bliv inte ond på mig. Snälla du, begrip då,
att jag rår inte för det, — sade Varja och såg på honom med
ett ängsligt leende.

— Jag är inte ond på dig, — sade han, alltjämt lika
mörk, — men jag har dubbel anledning att känna smärta.
Det gör mig ytterligare ont, därför att detta omöjliggör
vårt vänskapsförhållande. Det gör måhända inte slut på
vår vänskap, men det försvagar den. Du bör förstå, att
det även för mig är omöjligt att se saken på annat sätt.

Vronskij förstod, att alla vidare försök skulle visa sig
fruktlösa och att han hade att tillbringa de få dagar, som
ännu återstodo, till avresan från Petersburg, som vore han
i en främmande stad. Han måste undvika all förbindelse
med sin forna bekantskapskrets för att icke utsätta sig för
pinsamma obehagligheter och kränkningar. En av de
huvudsakligaste otrevligheter, som en vistelse i Petersburg
förde med sig, var att Alexej Alexandrovitj som person eller
namn tycktes vara allestädes närvarande. Man kunde icke
börja tala om något utan att samtalet kom att glida in på
Alexej Alexandrovitj, man kunde icke bege sig någonstans
utan att möta honom. Så tycktes det åtminstone för
Vronskij, precis som en person med ett sjukt finger får intryck
av att allt i hans omgivning liksom med flit måste stöta
emot just detta ömtåliga ställe.

Vistelsen i Petersburg blev ytterligare svår för Vronskij
av den anledningen, att han hela tiden hos Anna iakttog
en ny, honom obegriplig skiftning i lynnet. Än
tycktes hon förälskad i honom, än blev hon kylig, retlig och
otillgänglig. Hon plågades av någonting och dolde detta
för honom, och det var som om hon icke lade märke till de
kränkningar, som förgiftade hans liv och som hade bort
kännas ännu mera smärtsamma för henne, som hade en så
fin iakttagelseförmåga.
</chapter>

<chapter name="XXIX">
<h2>XXIX.</h2>

En av de anledningar, som förmått Anna att resa
tillbaka till Ryssland, var begäret efter att få träffa sonen.
Från den dag hon börjat hemresan hade tanken på detta
möte aldrig lämnat henne någon ro. Och ju närmare hon
kommit Petersburg, desto större och större hade glädjen och
betydelsen av detta sammanträffande tyckts henne. Hon
försjönk icke i något grubbel över hur hon skulle få detta
möte till stånd. Det syntes henne som en enkel och
naturlig sak, att hon skulle få råka sin son, då hon komme att
befinna sig i samma stad som han. Men efter ankomsten
till Petersburg kom med ens den belägenhet, hon numer
intog i samhället, att klart framstå för henne, och hon förstod,
att det icke skulle bli någon lätt sak att åstadkomma detta
sammanträffande.

Hon hade redan två dagar uppehållit sig i Petersburg.
Tanken på sonen hade icke för ett ögonblick lämnat henne,
men hon hade ännu icke fått se sin gosse. Att uppsöka
honom i hemmet, där hon kunde komma att sammanträffa
med Alexej Alexandrovitj, kände hon sig icke ha rätt till.
Man kunde vägra henne tillträde och bemöta henne på ett
kränkande sätt. Att genom att skriva ett brev inleda
förbindelse med den övergivne mannen, var för henne en plåga
att ens tänka på: hon kunde blott bevara sitt lugn genom
att undvika varje tanke på honom. Att söka få träffa gossen
någon gång, då han var ute och gick, genom att ta reda på
var och när han brukade vara ute, var icke nog för henne:
hon hade så berett sig på detta sammanträffande, hon hade
så mycket att säga honom, hon trängtade så efter att få
sluta honom i sina armar och kyssa honom. Serjozjas gamla
barnjungfru hade kunnat hjälpa henne och bispringa henne
med råd. Men hon var nu icke längre i tjänst hos Alexej
Alexandrovitj. Två dagar förgingo i tvehågsenhet under
forskningar efter barnjungfrun.

På tredje dagen beslöt sig Anna, efter att ha erfarit
Alexej Alexandrovitjs nära beroende av grevinnan Lidija
Ivanovna, att till henne skriva ett brev, som kostade henne
mycken överläggning och vari hon med berått mod
uttalade, att Karenins storsinne finge avgöra, om hon skulle få
träffa sin son. Hon visste, att om brevet framvisades för
Alexej Alexandrovitj, skulle han fortsätta att spela sin
storsinta roll och icke avslå hennes begäran.

Men stadsbudet, som hon lämnat brevet, kom tillbaka
med det helt oväntade, hårdhjärtade meddelandet, att
något svar icke lämnades. Hon hade aldrig känt sig så
tillintetgjord som då hon fick höra den omständliga
berättelsen om hur budet hade fått vänta och hur man sedan hade
sagt: det blir intet svar. Anna kände sig tillintetgjord,
kränkt i sitt innersta, men hon insåg, att grevinnan Lidija
Ivanovna från sin synpunkt sett kunde ha rätt. Hennes
bedrövelse var desto större, som hon hade att bära den
ensam. Hon kunde och ville icke dela den med Vronskij.
Hon visste, att oaktat Vronskij var den egentliga orsaken
till hennes olycka tedde sig dock för honom frågan om hon
skulle få träffa sin son eller icke som en sak utan någon som
helst betydelse. Hon visste, att han aldrig någonsin skulle
bli i stånd att förstå hela djupet av hennes lidande, hon
visste, att hon skulle gripas av hat till honom för den kalla
ton, han komme att använda, om saken fördes på tal. Och
hon fruktade detta mer än allt i världen och dolde därför
allt som rörde hennes son för honom.

Hon satt inne hela dagen och sökte uttänka något medel
för möjliggörandet av ett möte med sonen och beslöt till
sist att skriva till Karenin. Hon hade redan börjat
författa detta brev, då man kom in till henne med Lidija
Ivanovnas brev. Grevinnans tystnad hade bragt henne till
dämpad undergivenhet, men detta brev och allt som hon
där kunde läsa mellan raderna gjorde henne så uppbragt
och denna ondskefullhet inför hennes rättmätiga
lidelsefulla och ömma kärlek till sonen syntes henne så
upprörande, att hon icke längre kände sig själv som den skyldiga
och vände hela sin förtrytelse mot de andra.

»Vilken hjärtlöshet, vilket känslohyckleri!» — sade hon
till sig själv. »Deras enda mål är att förolämpa mig och
plåga barnet, och jag skulle böja mig för dem! Inte för
aldrig det! Hon är sämre än jag. Jag är åtminstone inte
en lögnerska.» Och så fattade hon beslutet att dagen därpå,
Serjozjas födelsedag, utan vidare bege sig till Karenins hus,
hon skulle muta tjänstefolket, hon skulle anlita svek, om
så behövdes, men kosta vad det ville, skulle hon träffa sin
son och göra ett slut på detta ynkliga bedrägeri, varmed
man omgivit det stackars barnet.

Hon besökte ett leksaksmagasin, inköpte en hel mängd
presenter och tänkte så ut den plan hon borde följa för att
lyckas i företaget. Hon skulle komma tidigt på morgonen,
klockan åtta, då helt säkert Alexej Alexandrovitj ännu icke
stigit upp. Hon skulle hålla pengar i handen och lämna dem
till portvakt och betjänt för att få slippa in och utan att
lyfta på slöjan skulle hon säga, att hon var sänd av Serjozjas
fadder för att gratulera på födelsedagen och att hon blivit
tillsagd att själv lämna leksakerna vid barnets säng. Det
enda hon icke tänkt ut var de ord hon skulle säga till sin
son. Hur mycket hon än funderat däröver, hade hon icke
kunnat bestämma sig.

Följande dag klockan åtta på morgonen steg Anna
ensam ut ur en hyrdroska vid paradingången till det hus, där
hon en gång bott, och ringde.

— Gå och se efter, vad det kan vara för något. Det är
en dam där nere, — sade Kapitonytj, som ännu var oklädd
och slängt på sig ytterrocken och satt galoscher på fötterna
och gått bort till fönstret och därifrån fått se en beslöjad
dam stående alldeles intill dörren. Så fort portvaktens
hjälppojke, en för Anna okänd yngling, öppnat dörren, steg
hon in, drog ut en trerubelssedel ur muffen och stack den
skyndsamt i hans hand.

— Serjozja... Sergej Alexejevitj, — sade hon och ville
fortsätta vidare. Ynglingen kastade en blick på sedeln och
hejdade henne framför en glasdörr inne i tamburen.

— Vem söker ni? — frågade han.

Hon hörde icke vad han sade och svarade ingenting.

Märkande, att det uppstod ett dröjsmål med den okända
damen, kom Kapitonytj själv ut, släppte in henne genom
glasdörren och frågade, vad hon ville.

— Det är från furst Skorodumov till Sergej Alexejevitj,
— yttrade hon.

— Han är inte uppstigen än, — sade portvakten med en
forskande blick på henne.

Anna hade aldrig väntat, att tambursinteriören i detta
hus, där hon varit bosatt i nio år, skulle göra ett så starkt
intryck på henne. Ett efter ett stego minnena, glada och
smärtsamma, upp i hennes själ, och för ett ögonblick glömde
hon bort varför hon kommit dit.

— Behagar ni vänta? — sade Kapitonytj och började
taga av henne ytterkläderna.

Då Kapitonytj tagit av henne pälsen, såg han henne in i
ansiktet. Han kände igen henne och gjorde tigande en
djup bugning.

— Stig på, hennes nåd, — sade han.

Hon ville säga något, men rösten svek henne och hon
fick icke fram ett ljud. Hon kastade en skuldmedveten och
bönfallande blick på den gamle och gick skyndsamt med
lätta steg uppför trappan. Framåtlutad av brådska och
snubblande med galoscherna mot trappstegen ilade
Kapitonytj efter för att hinna fatt henne.

— Informatorn är där. Han är kanske inte klädd. Låt
mig anmäla först.

Anna fortfor med att hasta uppför den välkända
trappan utan att fatta, vad det var som gubben sade.

— Hitåt, åt vänster, om jag får be. Förlåt, att det är
ostädat. Han bor nu där förut förmaket var, — sade
portvakten flämtande. — Var snäll och vänta litet, hennes nåd,
jag skall titta in dit, — sade han trängande sig förbi henne
och öppnade en hög dörr på glänt och försvann bakom den.
Anna stannade och väntade. — Han har nyss vaknat, —
sade portvakten, då han kom ut igen genom dörren.

I samma stund, som tjänaren sade detta, hörde Anna
ljudet av ett barns gäspning. Hon kände igen sin son
redan på detta gäspningsljud och kunde se honom
livslevande framför sig.

— Låt mig komma in, lämna mig! — utbrast hon och
steg innanför dörren. Till höger om dörren stod en säng och
i denna satt gossen i uppknäppt nattskjorta lutande sig
framåt med sin lilla kropp, sträckande på lemmarna och
med munnen i en ännu icke avslutad gäspning. I samma
stund som läpparna slöto sig mot varandra gingo de över i
ett saligt solskensleende, och med detta leende på
läpparna sjönk han mjukt och sakta tillbaka i bädden.

— Serjozja! — viskade hon och gick fram till honom
med ljudlösa steg.

Under den tid, hon varit borta från honom, hade hon
överfylld av den kärlekskänsla, hon allt starkare och
starkare erfarit, föreställt sig honom som fyraårig gosse sådan
som hon allra mest älskat honom. Nu var han icke en
gång densamme som då hon lämnade honom, han hade
blivit ännu mer olik en fyraåring, vuxit ännu mer och
blivit magrare. Vad nu! Så mager han blivit i kinderna,
vad hans hår blivit kort! Så långa armar han har! Vad han
förändrat sig sedan sist! Men det var han, det var hans
huvudform, hans läppar, hans mjuka lilla hals, hans breda
små skuldror.

— Serjozja! — sade hon än en gång alldeles intill örat
på honom.

Han reste sig åter upp på armbågen, lät det tillrufsade
huvudet röra sig åt höger och vänster, som om han sökte
efter något, och slog så upp ögonen.

Tyst och frågande såg han några sekunder på moderns
gestalt, som stod orörlig framför honom, därpå log han med
ens ett saligt leende och åter slutande de sömniga ögonen
sjönk han samman, men han föll icke bakåt utan fram mot
henne, in i hennes famn.

— Serjozja! min käre gosse! — utbrast hon flämtande
och slöt hans veka kropp i sina båda armar.

— Mamma! — sade han vridande sig i hennes
omfamning för att med olika delar av kroppen kunna komma i
beröring med hennes armar.

Soligt leende, fast med alltjämt slutna ögon flyttade
han sina lena händer från sänggaveln till hennes axlar
och slöt sig intill modern omgivande henne med den ljuva
solfriska doft och värme, som blott förekommer hos barn,
medan han gnuggade ansiktet mot hennes hals och axlar.

— Jag visste det, — sade han och slog upp ögonen. —
I dag är det min födelsedag. Jag visste, att du skulle
komma. Jag skall strax stiga upp.

I detsamma höll han på att somna till igen.

Anna betraktade honom med lidelsefull ömhet. Hon såg,
hur han växt och förändrat sig under hennes frånvaro. Hon
kände så väl hans nakna fötter, som stucko ut ur täcket,
fast de blivit större och därför tycktes henne något
främmande, hon kände igen dessa kinder, fast de magrat, och
dessa hårlockar i nacken, fast de blivit klippta kortare, hon
mindes, hur ofta hon kysst honom där. Hon trevade med
händerna över allt detta och var ur stånd att yttra något:
hon höll på att kvävas av gråt.

— Vad gråter du för, mamma? — sade gossen, som nu
blivit klarvaken. — Mamma, varför gråter du? — skrek han
med gråtfärdig röst.

— Jag skall inte gråta... Jag kom i gråt av glädje.
Det är så länge sedan jag såg dig. Jag skall inte gråta, —
sade hon torkande tårarna och vände sig bort. — Nå, det
är tid för dig att klä dig, — tillade hon med återvunnen
fattning efter en stunds tystnad och utan att släppa hans
händer satte hon sig ned bredvid sängen på den stol, där
hans kläder lågo iordninglagda.

— Hur kan du klä dig, då inte jag är med? Hur... —
ville hon begynna i glad och okonstlad ton, men förmågan
svek henne, och hon vände sig åter bort.

— Jag behöver inte tvätta mig i kallt vatten. Pappa
har inte sagt till om det. Har du inte råkat Vasilij
Lukitj? Han kommer strax. Men du har satt dig på mina
kläder!

Och Serjozja brast ut i skratt. Hon såg på honom och
log.

— Mamma, allra käraste, lilla rara! — utropade gossen
och kastade sig åter mot henne och slog armarna om henne.
Det var som om han först nu, då han såg hennes leende,
riktigt fattade vad som hänt. — Den behövs inte, — sade han
och tog av henne hatten. Och liksom han fått se henne på
nytt, nu när hatten var av, kastade han sig mot henne och
kysste henne.

— Nå, vad har du tänkt om mig? Du har väl inte trott,
att jag var död?

— Det har jag aldrig trott.

— Har du inte trott det, vännen min?

— Jag visste ju, jag visste! — upprepade han de ord,
han förälskat sig i, och grep tag om hennes hand, som
smekte hans hår, och tryckte dess innersida mot sin mun
och kysste den.
</chapter>

<chapter name="XXX">
<h2>XXX.</h2>

Under tiden befann sig Vasilij Lukitj i tvehågsenhet,
om han skulle gå in eller icke. Till en början kunde han icke
förstå, vem denna dam var, och först av samtalet begrep
han, att det var Serjozjas mor, hon som övergivit sin man.
Han hade kommit i huset, sedan hon lämnat det, och
kände henne därför icke. Han övervägde också en stund,
om han icke borde omtala saken för Alexej Alexandrovitj.
Slutligen kom han dock till den slutsatsen, att hans
åliggande var att se till att Serjozja steg upp på utsatt tid och
att han därför icke behövde ta hänsyn till vem, som satt
där, hans mor eller någon annan, utan blott hade att
fullgöra sin skyldighet. Han hade därför klätt sig, gått bort
till dörren och gläntat på den.

Men moderns och sonens smekningar, klangen i deras
röster och de ord de sade kom honom att uppge sin avsikt.
Han skakade på huvudet och stängde dörren med en suck.
«Jag kan vänta än i tio minuter», sade han till sig själv och
torkade bort en tår ur ögat.

Bland tjänstefolket i huset hade det samtidigt blivit en
stor uppståndelse. Alla hade fått reda på, att frun kommit
tillbaka och att Kapitonytj släppt in henne och att hon
nu befann sig i barnkammaren. Som herrn alltid vid
niotiden brukade gå dit, insågo alla, att ett möte emellan
makarna var att befara och icke finge ske. Det gällde att
förhindra det. Kornej, kammartjänaren, hade kommit in i
portvaktarbostaden och frågat efter vem som släppt in
henne, och då han fick höra, att Kapitonytj låtit henne
komma in och följt henne upp, for han ut i förebråelser mot
gubben. Portvakten bibehöll en envis tystnad, men då
Kornej sade till honom, att han därför borde köras bort från
sin plats, störtade Kapitonytj fram mot honom och skrek
svängande armarna framför Kornejs ansikte:

— Jaså, du skulle inte ha släppt in! Tio år har jag
tjänat henne och aldrig erfarit annat än godhet, och nu
skulle jag säga henne: Var så god och packa er i väg! Jo,
du är fiffig i din politik! Ser man på! Du borde hålla i
minnet, hur du bedrar din herre och går och knycker bort
hans sjubbskinnspälsar.

— Soldatdrummel! — sade Kornej föraktfullt och vände
sig till barnjungfrun, som i detsamma kom in i rummet. —
Tänk er, Marja Jefimovna, han har gått och släppt in henne,
inte sagt det för någon, — vände sig Kornej till henne. —
Strax kommer Alexej Alexandrovitj ut och går till
barnkammarn.

— Bevars väl! — utbrast barnjungfrun. — Kornej
Vasiljevitj, ni borde försöka uppehålla honom med något,
herrn, menar jag, och så får jag skynda mig att på något
vis få bort henne härifrån. Bevars väl, bevars väl!

Då barnjungfrun kom in i barnkammaren, höll Serjozja
på att berätta för sin mor om hur han och Nadenjka, då de
åkt kälke tillsammans nedför en backe, tre gånger å rad
hade vält. Hon lyssnade till ljudet av hans röst, såg på
hans ansikte och minspelet däri, kände på hans hand, men
uppfattade icke, vad han sade. Det var nödvändigt att ge
sig av, att lämna honom, blott det sade henne både hennes
tanke och känsla. Hon hade hört Vasilij Lukitjs steg, då
han gick fram till dörren, hört hur han hostat, hon lyddes
nu till de annalkande stegen från barnjungfrun, men satt
som förstelnad ur stånd både att tala och att resa på sig.

— Frun, kära raraste! — sade Serjozjas gamla
barnjungfru gående fram till Anna och kysste hennes händer och
överarmar — Gud har berett glädje åt födelsedagsbarnet.
Ni har inte alls förändrat er.

— Ack, kära Marja, jag visste inte att ni fanns här i
huset, — sade Anna för en minut återvinnande fattningen.

— Jag bor inte här, jag vistas nu hos min dotter. Jag
har bara kommit för att gratulera. Anna Arkadjevna,
hjärtans kära!

Barnjungfrun brast plötsligen i gråt och började åter
kyssa Anna på handen.

Leende och strålögd hoppade Serjozja på bara fötter
omkring på mattan hållande med ena armen om sin mor och
med den andra om barnjungfrun. Den kära barnjungfruns
ömhetsbetygelser mot hans mor hade gjort honom
överförtjust.

— Mamma! Hon brukar ofta komma till mig, och när
hon kommer..., — började han, men hejdade sig, då han
märkte, att barnjungfrun viskade något till modern, i vars
ansikte det steg upp ett uttryck av ängslan och därtill en
min av skamsenhet, som alls icke passade henne.

Hon gick fram till honom.

— Min käre! — sade hon.

Hon kunde icke säga <i>farväl</i>, men uttrycket i hennes
ansikte sade detta, och han begrep det. — Käre, käre Kutik!
— hon kom att använda ett namn, som hon brukat tilltala
honom med, då han var riktigt liten, — du glömmer väl
inte bort mig? Du... — hon kunde icke säga något mer.

Hur många ord kom hon icke senare att tänka på, som
hon kunnat säga honom. Nu visste hon icke, vad hon skulle
yttra, kunde ingenting säga. Men Serjozja förstod allt, som
hon velat säga honom. Han förstod, att hon var olycklig
och att hon älskade honom. Han förstod till och med, vad
det var som barnjungfrun med sin viskning velat varna för.
Han hade hört orden: »alltid klockan nio», och han begrep,
att det var sagt om fadern och att hans far och mor icke
kunde mötas. Det begrep han, blott ett kunde han icke
förstå: varför kom det ett uttryck av ängslan och
skamsenhet i hennes ansikte?... Hon hade ju icke gjort något orätt,
men hon var rädd för fadern och tycktes skamsen för något.
Serjozja ville komma med en fråga, som kunnat skaffa
klarhet i hans oförstående, men han vågade icke göra det:
han såg, att modern led, och det gjorde honom ont om henne.
Han tryckte sig stilla intill henne och sade med en viskning:

— Gå inte än. Han kommer inte än.

Modern sköt honom från sig undrande över vad han
förstod med det han sade, och i det förskrämda uttrycket i
hans ansikte kunde hon läsa, att gossen icke blott syftade
på sin far utan också liksom kom med en fråga om vad han
borde tänka om fadern.

— Serjozja, min vän, — sade hon, — älska honom,
han är bättre än jag, och jag har förbrutit mig mot honom.
När du vuxit upp, skall du kunna döma därom.

— Ingen är bättre än du!... — utropade han
förtvivlad med tårar i ögonen och gripande tag i hennes skuldror
började han av alla krafter draga henne till sig med
armarna darrande av kraftanspänning.

— Käraste barn, min lille! — utbrast Anna och började
gråta på samma svaga barnsliga vis som han.

I detsamma öppnades den ena dörren, det var Vasilij
Lukitj, som trädde in. Utanför den andra hördes ljud av
steg, och barnjungfrun viskade: »han kommer» och räckte
Anna hennes hatt.

Serjozja kastade sig på sängen högljutt snyftande med
händerna för ansiktet. Anna gjorde sig loss från hans
handgrepp, tryckte än en gång en kyss på hans fuktiga ansikte
och gick med brådskande steg ut genom dörren. Alexej
Alexandrovitj kom henne till mötes. Då han fick syn på
henne, stannade han och sänkte huvudet.

Trots att hon nyss sagt, att han var bättre än hon, grep
henne nu vid den första snabba blick, varmed hon i ett tag
förnam hela hans gestalt med alla dess särmärken, en
känsla av avsky och vrede inför honom och avund över att
det var han, som hade sonen. Med en hastig rörelse drog
hon ned slöjan och skyndande på sina steg lämnade hon
huset nästan springande.

Hon hann icke med att lämna efter sig leksakerna, som
hon med sådan vemodsfylld ömhet kvällen förut valt ut i
butiken, och kom tillbaka med dem till sitt hotell.
</chapter>

<chapter name="XXXI">
<h2>XXXI.</h2>

Hur häftigt Anna än eftertraktat detta
sammanträffande med sonen, hur länge hon än hade tänkt på det och
berett sig för det, hade hon dock icke förutsett, att detta
möte så starkt skulle verka på henne. Återkommen till
sina ödsliga hotellrum, var hon länge ur stånd att fatta,
varför hon befann sig där. »Ja, allt detta är slut, och jag
är åter ensam», sade hon till sig själv, tog av sig hatten och
satte sig på en stol framför eldstaden. Med ögonen orörligt
stirrande mot en bronspendyl, som stod på ett bord mellan
två fönster, gav hon sig hän åt sina tankar.

En ung fransyska, som hon tagit med sig från utlandet,
kom in och erbjöd sig att hjälpa till med klädseln. Hon såg
förvånat på henne och sade: — Inte nu. Betjänten kom in
och ville servera kaffe. — Inte nu, — sade hon.

Den italienska amman, som klätt på den lilla flickan,
kom in med henne och bar henne fram till Anna. Den
knubbiga, välnärda lilla flickan lyfte, såsom hon alltid
brukade, då hon fick syn på sin mor, sina nakna, trinda små
armar med handflatorna nedåt och började leende med den
tandlösa lilla munnen att fäkta med sina små händer som
en fisk sprattlar med sina fenor och åstadkom med dem ett
frasande ljud i de hårt stärkta vecken på den broderade lilla
kjolen. Anna kunde icke låta bli att le, hon måste kyssa
den lilla, hon måste räcka henne ett finger, som hon kunde
gripa tag i, medan hon pipande sträckte sig framåt med
hela den lilla kroppen, hon måste skjuta fram läppen och
låta den lilla kyssande ta den i sin mun. Allt detta gjorde
Anna. Hon tog henne i sina armar, hon lät den lilla hoppa
upp och ned, hon kysste hennes friska lilla kind och hennes
små nakna armbågar. Men vid åsynen av detta barn blev
det ännu klarare för henne, att den känsla hon hyste för
flickan knappt kunde kallas för kärlek i jämförelse med vad
hon kände för Serjozja. Allt hos denna lilla flicka var kärt
och rart, men det hela saknade på något sätt grepp om
hennes hjärta. På det första barnet, ehuru hon fått det
med en man, som hon icke älskade, hade hon nedlagt
all den kärlek, som varit otillfredsställd. Flickan hade
blivit född under de allra svåraste förhållanden, men hon
hade dock icke nedlagt på henne en hundradel av de
omsorger, som kommit det första barnet till del. Dessutom låg allt
hos flickan ännu i väntan, då Serjozja redan nästan var en
färdig människa, en människa, som hon kunde älska som
sådan. Tankar och känslor brottades redan hos honom.
Han förstod henne, han älskade henne, han hade ett
omdöme om henne, tänkte hon erinrande sig hans ord och
blickar. Och nu var hon icke blott fysiskt utan även
andligt för alltid avskild från honom. Och hon såg ingen utsikt
till hjälp ur denna belägenhet.

Hon lämnade från sig flickan till sköterskan och lät
henne gå med barnet. Hon tog och öppnade en medaljong
med ett porträtt av Serjozja, taget då han nästan var i
samma ålder som nu flickan. Hon reste sig, tog av sig
hatten och grep från ett litet bord ett album med fotografier
av sonen i andra åldrar. Hon ville jämföra korten med
varandra och började plocka ut dem ur albumet. Hon tog
ut dem ett efter ett. Kvar var blott ett enda, det sista, allra
bästa kortet. Klädd i vit skjorta satt han grensle på en
stol med smått bekymrade ögon och ett leende omkring
munnen. Det var hans allra bästa, mest karakteristiska
uttryck. Med sina små smidiga händer, vars vita, smala
fingrar uppbjödo all sin styrka, sökte hon några gånger att
få tag om ett hörn på kortet, men porträttet gled undan,
och hon kunde icke få fram det. Det fanns ingen
papperskniv till hands, och hon tog därför ut ett kort, som satt vid
sidan av Serjozjas porträtt i albumet — det var ett
fotografi taget i Rom av Vronskij i långt hår och med rund
filthatt på huvudet —, med hjälp av detta petade hon ut
sonens porträtt. »Ja, där är han!» sade hon betraktande
Vronskijs kort, och plötsligt kom hon i håg, att det var
han, som var orsaken till det elände, hon bar på. Hon hade
under hela förmiddagens lopp icke en enda gång kommit att
tänka på honom. Men nu, vid åsynen av detta manliga,
ädla, henne så välbekanta och kära ansikte, kände hon
plötsligt en häftigt uppströmmande kärlek till honom.

»Var är han? Att han lämnar mig ensam med mitt
lidande!» förnam hon plötsligt en anklagande röst säga
inom sig, glömsk av att hon själv för honom sökt
undandraga allt, som rörde hennes son. Hon skickade ett bud till
honom och bad honom genast komma. Med bävan i hjärtat
övertänkande de ord, varmed hon skulle säga honom allt,
och föreställande sig de uttryck hans kärlek skulle ta sig,
den tröst hon skulle erfara därav, väntade hon på honom.
Budet kom tillbaka och svarade, att han för tillfället hade
en besökande hos sig, men att han strax skulle komma samt
bad få veta, om hon kunde motta honom i sällskap med
furst Jasjvin, som anlänt till Petersburg. »Han skall inte
komma ensam till mig, och ändå har han inte träffat mig
se’n i går middag, — tänkte hon, — nu kommer han, men
inte så, att jag kan säga honom allt, som ligger mig på
hjärtat, han kommer i sällskap med Jasjvin.» Och plötsligt kom
en sällsam tanke över henne: tänk om han upphört att
älska henne?

Och i minnet gående igenom de sista dagarnas
tilldragelser tyckte hon sig i allt se en bekräftelse på en besynnerlig
misstanke: att han i går ätit middag ute och icke i sällskap
med henne, att han hållit så strängt på att de i Petersburg
skulle ta in i olika våningar på hotellet, att han nu icke ens
kom till henne ensam, liksom ville han undvika ett möte
mellan fyra ögon.

»Men han måste säga mig det. Jag måste veta det. Om
jag får veta det, då vet jag, vad jag har att göra», sade hon
till sig själv ur stånd att kunna klargöra för sig det läge, i
vilket hon skulle komma efter att ha blivit övertygad om
hans likgiltighet. Hon tänkte, att han upphört att älska
henne, hon kände sig nära att överväldigas av förtvivlan
och till följd därav befann hon sig i en särskilt uppjagad
sinnesstämning. Hon ringde på kammarjungfrun och gick
in i sitt toalettrum. Hon sysslade denna gång mer än förr
under dessa dagar med sin klädsel, alldeles som om han efter
att ha förlorat känslan för henne skulle kunna åter fattas av
kärlek till henne, därför att hon hade en dräkt och en
kamning, som bättre passade henne.

Hon hörde en ringning på dörren, redan innan hon
hunnit bli fullt färdig.

Då hon kom ut i förmaket, var det icke hans utan
Jasjvins blick hon först mötte. Vronskij stod och såg på hennes
sons fotografier, som hon glömt kvar på bordet, och hade
ingen brådska med att få syn på henne.

— Vi har ju råkats, — sade hon och lade sin lilla hand i
Jasjvins väldiga hand. Denne stod där helt förbryllad,
vilket verkade särskilt egendomligt hos en man med så väldig
växt och grova anletsdrag. — Vi träffades förra året vid
kapplöpningen. Låt mig få dem, — sade hon och tog med
en snabb handrörelse sonens fotografier från Vronskij, som
fortfarande stod och såg på dem, och fästade samtidigt med
en uttrycksfull glimt i blicken sina ögon på honom. — Har
löpningarna lyckats bra i år? Jag har i stället för att se dem
sett på löpningarna på Corso i Rom. Ni lär ju förövrigt
inte tycka om livet i utlandet, — sade hon med ett älskvärt
leende. — Jag känner er och har reda på alla era tycken,
fast jag så obetydligt träffat er.

— Det är beklagligt av den anledningen att mina
tycken för det mesta är dåliga, — sade Jasjvin och bet i sin
vänstra mustasch.

Efter att en tid ha samspråkat och märkt, att Vronskij
tittat på klockan, frågade Jasjvin henne, om hon tänkte
stanna länge i Petersburg, rätade upp sin väldiga figur och
tog efter mössan.

— Det tycks inte bli länge, — sade hon förläget med en
blick på Vronskij.

— Träffas vi då inte mer? — sade Jasjvin vänd mot
Vronskij och reste sig. — Var äter du middag?

— Kom hit till mig på middag, — sade Anna
beslutsamt liksom förargad på den förlägenhet, som nyss kommit
över henne, men hon rodnade såsom alltid, då hon inför en
ny person kom att göra en antydning på sin belägenhet. —
Middagen här på hotellet är inte vidare bra, men på så vis
kan ni åtminstone träffa honom. Det är ingen av
kamraterna från regementet Alexej tycker så mycket om som er.

— Det gör mig glad, — sade Jasjvin med ett leende,
varav Vronskij kunde märka, att Anna gjort ett mycket
behagligt intryck på honom.

Jasjvin tog avsked och gick, Vronskij stannade kvar.

— Skall du också ge dig av? — sade hon till honom.

— Jag måste. Jag har redan försinkat mig, — svarade
han. — Gå, jag kommer strax efter! — ropade han till
Jasjvin.

Hon grep om hans hand och såg på honom med oavvänd
blick, i tankarna sökande efter vad hon skulle säga för att
hålla honom kvar.

— Vänta, jag har något att säga, — hon tog hans korta
och fasta hand och drog den mot sin hals. — Du har väl
ingenting emot, att jag bad honom komma till middagen?

— Det var förträffligt gjort av dig, — sade han med ett
tryggt leende, som blottade hans kraftiga tänder, och han
kysste hennes hand.

— Alexej, du har väl inte ändrat dig i ditt förhållande
till mig? — sade hon tryckande hans hand i båda sina. —
Alexej, jag har blivit utpinad här. När reser vi?

— Snart, snart. Du kan inte tänka dig, vad det är
svårt för mig också att uppehålla mig här, — sade han och
drog tillbaka sin hand.

— Nå, gå, gå! — utbrast hon med sårad känsla och gick
snabbt bort från honom.
</chapter>
<chapter name="XXXII">
<h2>XXXII.</h2>

Då Vronskij återvände, var Anna utgången. Strax efter
det han lämnat henne, sade man honom, hade en dam
kommit till henne, och hon hade farit ut i sällskap med denna.
Detta att hon begivit sig bort utan att säga vart, att hon
ännu dröjde borta, att hon tidigt på morgonen också farit
ut någonstans utan att underrätta honom, allt detta tillika
med det underligt oroliga uttrycket i hennes ansikte och det
vredgade sätt, varpå hon i Jasjvins närvaro ryckt sin sons
fotografikort ur hans händer, gav honom anledning till
eftertänkande. Han insåg, att det var nödvändigt att söka
komma till en förklaring. Och han satt nu och väntade på
henne i hennes förmak. Men Anna kom icke ensam utan
hade med sig sin tant, en gammal ogift furstinna
Oblonskaja. Det var samma dam, som hade kommit på
förmiddagen och i vars sällskap Anna farit ut för att göra uppköp.
Anna tycktes icke lägga märke till det bekymrade och
frågande uttrycket i Vronskijs ansikte och hon berättade för
honom i glad ton var hon varit ute och gjort uppköp. Han
såg, att det försiggått något särskilt med henne: i de
glänsande ögonen fanns det, då de ibland hastigt stannade på
honom, ett uttryck av spänd uppmärksamhet, och i hennes
ord och rörelser fanns det något av den nervöst snabba
gratie, som under första tiden av deras samvaro så tjusat
honom, men nu verkade detta oroande och skrämmande på
honom.

Middagen var serverad för fyra personer. Alla voro
redan på väg ut till lilla matsalen, då Tusjkevitj kom med
ett bud till Anna från furstinnan Betsy. Hon bad Anna
förlåta henne, att hon icke kunde komma och ta farväl, hon
var sjuk, men bad Anna komma till sig mellan halv sju och
nio. Vronskij såg på Anna, då han hörde den utsatta tiden,
som visade, att man träffat mått och steg för att hon icke
skulle möta någon hos Betsy. Men Anna tycktes icke
märka det.

— Det är synd, att just mellan halv sju och nio är det
mig omöjligt, — sade hon med ett knappt märkbart leende.

— Det skulle smärta furstinnan.

— Det gör mig också ont.

— Ni far väl på operan för att höra Patti? — sade
Tusjkevitj.

— Patti?... Det var en idé. Jag skulle besöka
operan, om jag bara kunde få en loge.

— Jag kan skaffa, — erbjöd sig Tusjkevitj.

— Jag skulle vara er mycket, mycket förbunden, —
sade Anna. — Men vill ni inte äta middag med oss.

Vronskij ryckte knappt märkbart på axlarna. Han
kunde rakt icke förstå Annas beteende. Varför hade hon
låtit den gamla damen komma, varför ville hon, att
Tusjkevitj skulle äta middag med dem och det egendomligaste av
allt — varför gav hon honom i uppdrag att skaffa en loge?
Var det då möjligt för en dam i hennes belägenhet att besöka
en abonnemangsföreställning, dit hela den med henne
bekanta societeten skulle komma för att höra Patti? Han såg
på henne med allvarlig min, men hon svarade honom med en
alltjämt utmanande blick, i vilken man lika väl kunde läsa
uppsluppen glädje som förtvivlan och inför vilken han kände
sig helt oförstående. Vid middagen lade Anna i dagen en
aggressiv glättighet och sökte liksom kokettera än med
Tusjkevitj, än med Jasjvin. Då man rest sig från bordet och
Tusjkevitj givit sig av för att skaffa logebiljett och Jasjvin
ville röka, gick Vronskij i sällskap med honom ned till sina
rum. Efter att ha suttit där en stund skyndade han åter
upp i övre våningen. Anna stod redan klädd i en ljus,
djupt urringad, sammetsgarnerad sidenklänning, som hon
låtit sy åt sig i Paris. I håret bar hon en dyrbar vit
spetsuppsats, som bildade ram åt hennes ansikte och på ett
fördelaktigt sätt framhävde hennes rena, fint utmejslade
skönhet.

— Skall ni verkligen fara till teatern? — sade han på
franska undvikande att se på henne.

— Varför frågar ni så ängsligt om det? — svarade hon
kännande sig åter förolämpad av att han icke såg på henne.
— Varför skulle jag <i>inte</i> fara dit?

Hon tycktes icke ha förstått hans ord.

— Naturligtvis finns det ingen anledning att låta bli
det, — sade han med mörknande uppsyn.

— Ja, detsamma tycker jag, — sade hon avsiktligt
lämnande den ironiska tonen i vad han sagt obeaktad och drog
sakta i sin långa parfymdoftaiide handske.

— Anna, för Guds skull! Vad är det med er? — sade
han för att bringa henne till besinning alldeles som en gång
i tiden hennes man.

— Jag förstår inte, vad ni talar om.

— Ni vet, att det inte lämpar sig att visa sig där.

— Varför det? Jag kommer inte ensam. Furstinnan
Varvara har farit för att klä om sig, hon skall göra mig
sällskap.

Han ryckte på skuldrorna med ett uttryck av undran
och förtvivlan i ansiktet.

— Men vet ni då inte... — började han.

— Men jag vill inte veta! — nästan skrek hon fram. —
Jag vill inte. Skulle jag ångra, vad jag gjort? Nej, nej,
nej. Och om det finge börja om från början, skulle det bli
detsamma. För oss, för mig och för er är det blott en sak,
som kan ha betydelse: älskar den ene den andre. Något
annat att ta hänsyn till finns inte. Varför bor vi här
åtskilda och träffas inte? Varför skulle jag inte kunna fara?
Jag älskar dig, och allt är mig sak samma, — sade hon på
ryska och såg på honom med en särskild glans i ögat, som
han icke förstod att tolka, — om du bara inte ändrat dig.
Varför ser du inte på mig?

Han såg på henne. Han såg hennes gestalt i hela dess
skönhet iförd en dräkt, som alltid så väl passat den. Men
nu var det just denna skönhet och denna elegans, som gjorde
honom uppbragt.

— Min känsla kan inte ändra sig, det vet ni, men jag
ber er, far inte, jag bönfaller därom, — sade han åter på
franska med en bevekande, öm ton i rösten, men med kyla i
blicken.

Hon hörde inte, vad han sade, men lade märke till
kylan i blicken och svarade retligt:

— Och jag ber er förklara, varför jag inte bör fara.

— Därför, att den kan skaffa er... — han stannade
mitt i satsen.

— Jag förstår ingenting alls. Jasjvin <i>n’est pas
compromettant</i> och furstinnan Varvara är inte på något sätt sämre
än andra. Se där är hon.
</chapter>

<chapter name="XXXIII">
<h2>XXXIII.</h2>

För första gången erfor Vronskij en känsla av upprörd
vrede, nästan ursinne inför Anna på grund av hennes
försök att med vett och vilja visa oförstående för den
belägenhet, vari hon befann sig. Denna känsla stegrades
ytterligare därav, att han icke kunde för henne ge uttryck åt
orsaken till att han så upprördes av detta. Om han rakt på
sak hade kunnat säga henne vad han tänkte, skulle han ha
sagt: att klädd på detta sätt och i sällskap med en för alla
känd furstinna visa sig på teatern — det betydde icke blott
att öppet erkänna sig inta en fallen kvinnas ställning, det
var även att ge stora världen en utmaning, det betydde att
för alltid avsäga sig ett liv vid hans sida.

Han kunde icke säga henne det. »Men hur kan det
komma sig, att hon inte förstår detta, vad försiggår med
henne?» sade han till sig själv. Han kände, hur på en och
samma gång hans aktning för henne minskades och hans
beundran för hennes skönhet stegrades.

Med mörk blick återvände han till sitt hotellrum, där
Jasjvin med sina långa ben upplagda på en stol satt och
drack seltersvatten med konjak. Vronskij slog sig ned
bredvid honom och beställde in samma dryck åt sig.

— Du nämnde Lankovskijs Mogutjij. — Det är en bra
häst, den råder jag dig att köpa, — sade Jasjvin med en
blick på sin väns dystra ansiktsuttryck. — Den är något
svankryggig, men benen och huvudet kan man inte tänka
sig bättre.

— Jag tror, att jag bestämmer mig för den, — svarade
Vronskij.

Ett samtal om hästar fångade hans intresse, men han
släppte icke Anna ur tankarna för en minut ofrivilligt
lyssnande till ljudet av steg i korridoren och alltemellanåt
seende på cheminéklockan.

— Anna Arkadjevna har bett hälsa, att hon farit till
teatern, — anmälde en betjänt.

Jasjvin hällde ännu ett mått konjak i det pärlande
vattnet, drack ur det, knäppte till sin rock och reste sig.

— Nå, skall vi fara dit? — sade han med ett svagt leende
under mustascherna och lät med detta leende förstå, att
han fattat orsaken till Vronskijs nedstämdhet, men icke
ansåg, att den var av någon betydelse.

— Nej, inte jag, — svarade Vronskij buttert.

— Men jag är tvungen, jag har lovat komma. Nå,
farväl till härnäst. Annars kunde du komma på parkett, du
kan få Krasinskijs plats, — tillade Jasjvin och gick.

— Nej, jag har en sak att utträtta.

»Med en hustru är det bekymmersamt, med en som inte
är ens hustru är det ännu värre», tänkte Jasjvin, då han
lämnade hotellet.

Då Vronskij blivit ensam steg han upp från sin stol och
började gå fram och åter i rummet.

»Ja, vad är det i dag? Fjärde abonnemanget... Jegor
och hans fru kommer att vara där, och troligen mor med.
Det betyder, att hela Petersburg är på teatern. Nu har
hon kommit in, tagit av sig pälsen, trätt in i salongens ljus.
Tusjkevitj, Jasjvin, furstinnan Varvara...» — föreställde
han sig. — »Nå, än jag? Är jag rädd, eller har jag
överlämnat hennes skydd åt Tusjkevitj? Hur jag ser på saken, är
det dumt, fånigt... Och varför har hon då bragt mig i
denna belägenhet?» sade han och slog ut med armen.

Med denna rörelse kom han att stöta till bordet, på
vilket seltersflaskan och konjakskaraffinen stodo, och denna
vacklade till av stöten. Han ville gripa tag i karaffinen, den
gled honom ur händerna och föll. Förargad gav han bordet
en knuff och ringde på betjäningen.

— Om du vill vara i tjänst hos mig, — sade han till
kammartjänaren, då denne kom in, — så kom ihåg, vad du
har att göra. Det här får inte upprepas. Du får ta bort
det här.

Kammartjänaren, som visste sig oskyldig, ville säga
något till sitt försvar, men seende på sin husbonde förstod
han av uttrycket i dennes ansikte, att det blott gällde att
tiga, och skyndsamt framstammande en ursäkt föll han på
knä på mattan och började plocka upp trasiga och hela glas
och buteljer.

— Det är inte göra för dig, skicka hit en uppassare att
städa här och tag fram fracken åt mig.

*

Klockan halv nio trädde Vronskij in på teatern.
Föreställningen var redan i full gång. En gammal
rockvaktmästare tog av Vronskij pälsen, han kände igen honom och
kallade honom »ers grevliga nåd» och föreslog honom att icke
ta någon nummerbricka utan blott kalla på Fjodor. I den
upplysta korridoren fanns det ingen mer än
rockvaktmästaren och två lakejer, som med pälsar på armarna stodo och
lyddes vid dörren till salongen. Genom den tillslutna
dörren hördes ett försiktigt staccatoackompanjemang från
orkestern och en kvinnlig röst, som med säker precision
utförde ett sångstycke. Dörren gick upp för att låta en
teatervaktmästare slinka igenom och orden i sångstycket, som
nu var nära sin avslutning, trängde klart fram till
Vronskijs öra. Men dörren slog igen med detsamma, och orden i
sista delen av satsen och slutdrillen kunde Vronskij icke
uppfatta, men av kraftiga applåder i salongen kunde han
förstå, att sångerskan slutat. Då han trädde in i den av
speglar och bronskandelabrar klart tindrande salen
fortsatte ännu bifallslarmet. Uppe på scenen stod en
briljantgnistrande, vitarmad sångerska leende och bugande och
höll som bäst på att med hjälp av en tenor, som höll henne
vid handen, samla hop en del buketter, som mindre
skickligt kastats in över rampen, och skred samtidigt fram mot en
herre med nackbena bland pomadaglänsande lockar, som
med sina långa armar räckte ett föremål upp över
rampkanten, — och hela publiken, både parkett och loger, var i
upprörd oro, man böjde sig framåt, skrek och klappade i
händerna. Kapellmästarn, som stod kvar på sin upphöjda
ställning, hjälpte till med att fortskaffa föremålet vidare,
så att hans vita halsduk kom i oordning och måste vridas
rätt. Vronskij trädde inom parkettens mitt och stannade
seende sig omkring. I dag fångades hans uppmärksamhet
mindre än vanligt av den för honom så välkända miljön,
scenen, sorlet, hela den som vanligt ointressanta
åskådarhopen i den fullpackade teaterlokalen.

Det var samma damer, man såg i logerna, med samma
officerstyper skymtande bakom sig. Det var samma
brokigt blandade fruntimmerssällskap, samma uniformer och
svarta högtidskläder nere i salen och samma osnygga publik
på galleriet, och i hela den åskådarhop, som satt i logerna
och på parkettens första rader, fanns det på sin höjd ett
fyrtital »verkliga» män och kvinnor. Blott dessa oaser
bevärdigade Vronskij med sin uppmärksamhet och blev i sin
tur observerad.

Akten var slut, då han kom in, och han brydde sig
därför icke om att strax uppsöka sin brors loge utan gick bort
mot främsta parkettraden, där Serpuchovskoj stod med ena
benet tillbakaböjt och med klacken klapprande mot
avbalkningen framför rampen på långt håll hälsande honom med
ett leende. Han blev stående en stund i dennes sällskap.

Vronskij hade ännu icke sett Anna, han hade med flit
undvikit att titta åt det håll, där hon kunde vara. Men
av blickarnas riktning bland publiken visste han, var hon
satt. Han såg sig diskret omkring, men utan att söka efter
henne. I väntan på det värsta lät han sin blick glida
sökande efter Alexej Alexandrovitj. Men till all lycka var
Alexej Alexandrovitj icke på teatern.

— Vad du har litet kvar av militärtypen! — sade
Serpuchovskoj. — Man kunde ta dig för en diplomat, en artist,
eller något i den vägen.

— Ja, när jag den här gången kom hem från utlandet,
fick jag dra på mig fracken, — svarade Vronskij leende och
lyfte långsamt upp sin kikare.

— Det kan jag avundas dig. När jag kommer hem efter
att ha vistats utomlands och får krypa i den här — han
rörde vid uniformsrockens axelsnören — saknar jag
friheten.

Serpuchovskoj hade för länge sedan uppgivit hoppet att
få Vronskij att fortsätta sin karriär, men han hyste
fortfarande varm vänskap för honom och var denna afton
särskilt älskvärd mot honom.

— Det var synd att du gick miste om första akten.

Vronskij hörde förstrött på, medan han lät sin kikare
glida från bakre parkett upp mot första radens fond och
började betrakta logerna. Vid sidan av en dam i
turbanliknande hårprydnad och en skallig gubbe med vresig blick
fick Vronskij i sin kikare plötsligt syn på Annas stolta,
utpräglat vackra huvud, som leende stack fram mellan
hårklädselns vita spetsverk. Hon befann sig i femte
parterrlogen på tjugo stegs avstånd från honom. Hon satt längst
fram och samtalade med Jasjvin en smula vändande sig
tillbaka. Det sätt, på vilket huvudet reste sig över de
vackra, breda skuldrorna, ögonens dämpat glittrande
skimmer och hela ansiktsuttrycket ingåvo honom fullständigt
samma intryck, som han haft av henne på balen i Moskva.
Men han förnam nu denna skönhet på ett helt annat sätt.
I hans känsla för henne fanns det nu ingenting
hemlighetsfullt, och därför verkade hennes skönhet, ehuru den drog
honom till sig starkare än någonsin, beklämmande på
honom. Hon såg icke åt det håll, där han stod, men Vronskij
hade en förnimmelse av, att hon dock redan iakttagit honom.

När Vronskij nästa gång riktade kikaren mot den plats
där Anna satt, märkte han, att furstinnan Varvara blivit
ovanligt röd och log på ett onaturligt sätt ständigt
kastande blicken på logen bredvid. Anna hade fällt hop sin
solfjäder och satt och slog med den mot balustradens röda
sammetsrand och såg bort åt ett annat håll utan att se
och tydligen även utan att vilja se det som försiggick i
grannlogen. Över Jasjvins ansikte låg det uttryck han
brukade ha, då han hade motgång i spel. Med butter
uppsyn tuggade han på sin vänstra mustasch som kom allt
längre och längre in i munnen på honom, medan hans blick
sneglade in mot grannlogen.

I denna loge sutto på vänster sida om dem makarna
Kartasov. Vronskij var bekant med dem och visste, att
även Anna kände dem. Fru Kartasova, en liten mager
kvinna, hade rest sig upp i sin loge och med ryggen vänd
mot Anna började hon sätta på sig en mantilj, som mannen
höll fram åt henne. Hennes ansikte var blekt och uttryckte
förtrytelse och hon yttrade något i uppbragt ton.
Kartasov, en skallig, tjock herre, bemödade sig att lugna sin
hustru och kastade gång på gång sina blickar bort mot
Anna. Då hustrun gått ut, dröjde mannen en god stund
sökande med sin blick uppfånga Annas tydligen för att få
tillfälle att buga sig för henne. Men Anna undvek
uppenbarligen med flit att få syn på honom och vändande sig
bakåt yttrade hon något till Jasjvin, som lutade sitt
kortklippta huvud fram mot henne. Kartasov gick utan att ha
fått tillfälle att hälsa, och logen blev stående tom.

Vronskij förstod icke, vad som hade försiggått mellan
Anna och herrskapet Kartasov, men han anade, att det
som hänt varit kränkande för Anna. Han kunde sluta
sig till detta av vad han såg, framför allt förstod han det av
ansiktsuttrycket hos Anna, som sade honom, som kände
henne, att hon samlade sina sista krafter för att härda ut i
den roll, hon påtagit sig. Och denna roll, bevarandet av det
yttre lugnet, lyckades hon fullständigt genomföra. Alla,
som icke kände henne och hennes krets och icke hörde
vissa kvinnor i salen ge uttryck åt medömkan, ogillande och
förvåning över att hon dristat sig att uppträda i
societeten och på ett så i ögonen fallande sätt där visa sin vackra
och eleganta gestalt, intogos av förtjusning över den lugna
värdigheten och skönheten hos denna dam och kunde icke
misstänka, att hon erfor känslan av att vara en vid
skampålen stående.

Medveten om att något hänt men utan att riktigt veta
vad förnam Vronskij en plågsam oro och begav sig till sin
brors loge för att om möjligt få reda på något. Med avsikt
begivande sig längs den sidogång, som befann sig på
motsatta sidan av Annas parterrloge, stötte Vronskij på sin
förre regementschef, som kom gående inbegripen i samtal
med två bekanta. Vronskij hörde, att dessa yttrade något
om Karenins, och märkte, att översten, då han högt
uttalade Vronskijs namn, menande blinkade åt de talande.

— Nej, se Vronskij! När kommer du till regementet?
Innan vi skiljs från dig måste det hållas en fest. En sådan
kärnkarl får vi inte snart igen, — sade översten.

— Jag hinner inte nu, sorgligt nog, det får bli en annan
gång, — sade Vronskij och ilade uppför trappan till
broderns loge.

Inne i broderns loge varseblev Vronskij sin mors huvud
med dess stålgrå lockar. Varja och unga furstinnan
Sorokina mötte honom i korridoren utanför logerna.

Efter att ha ledsagat furstinnan Sorokina in till
Vronskijs mor, räckte Varja sin svåger handen och började
genast ett samtal med honom om det som upptog hans tanke.
Hon befann sig i en sinnesoro, sådan som han sällan
iakttagit hos henne.

— Jag tycker verkligen, att det är lågt och simpelt, och
för madame Kartasova fanns inget som helst berättigande,
att... — började hon.

— Vad då? Jag vet ingenting.

— Har du då inte hört?

— Du kan väl begripa, att jag är den siste, som får
höra om den saken.

— Kan en elakare varelse finnas än denna Kartasova!

— Vad har hon då gjort?

— Min man har berättat det... Hon har förolämpat
Karenina. Hennes man började ett samtal med henne från
sin loge, och Kartasova ställde till en scen. Hon yttrade
högt någonting djupt förolämpande och gick sin väg.

— Greve, er <i>maman</i> kallar på er, — sade furstinnan
Sorokina tittande ut genom logedörren.

— Och jag som väntat så på dig, — sade modern till honom
med ett försmädligt leende. — Man ser ju rakt inte till dig.

Sonen lade märke till att hon icke kunde hålla tillbaka
ett leende av skadeglädje.

— God afton, <i>maman</i>. Jag var på väg till er, — sade
han kallt.

— Vad, måste du inte <i>faire la cour à madame
Karénine?</i> — inflickade hon, då furstinnan Sorokina lämnat dem.
— <i>Elle fait sensation. On oublie la Patti pour elle.</i>

— <i>Maman</i>, jag har bett er låta bli att tala med mig om
detta, — svarade han mörknande.

— Jag säger, vad alla säger.

Vronskij svarade ingenting och efter att ha yttrat några
ord till furstinnan Sorokina gick han ut. I dörren mötte han
sin bror.

— Å, Alexej! — sade brodern. — En sådan gemenhet!
Den där Kartasova är en gås rätt och slätt... Jag ville
genast gå till Karenina. Låt oss följas åt.

Vronskij hörde icke på vad han sade. Med snabba steg
skyndade han nedför trappan. Han kände, att han måste
företa sig något, men visste icke vad. Han upprördes på en
gång av förtrytelse över henne, som bragt sig själv och
honom i en så falsk belägenhet, och av medömkan med
henne för hennes lidande. Han begav sig ned på parterren
och därifrån omedelbart hän till Annas loge. Där stod
Strjomov inbegripen i ett samtal med henne.

— Det finns inga tenorer mer. <i>Le moule en est brisé</i>.

Vronskij bugade sig för henne och hejdade sig för att
hälsa på Strjomov.

— Ni kom visst sent hit och fick inte höra den bästa
arian, — sade Anna till Vronskij och gav honom — så
tyckte han — en försmädlig blick.

— Jag är inte alls musikkännare, — sade han och
betraktade henne allvarligt.

— Liksom furst Jasjvin, — inföll hon leende, — som
tycker att Patti sjunger alldeles för högljutt. Tack, — sade
hon och sträckte ut sin lilla, i långhandske dolda hand efter
ett programblad, som Vronskij tagit upp, och med ens,
just som hon gjorde denna rörelse, darrade det till i hennes
vackra ansikte. Hon reste sig och gick inåt logen.

Efter att ha märkt, att hennes loge vid början av
följande akt stod tom, reste sig Vronskij, framkallande en
hyssjning från salongen, över vilken stillhet lagt sig vid
tonerna av en cavatina, lämnade parketten och tog en vagn
till sitt hotell.

Anna var redan där. Då Vronskij kom in till henne, satt
hon iförd samma dräkt, som hon burit på teatern, i första
länstolen invid väggen och stirrade framför sig.

— Anna, — sade han.

— Du, du är skuld till allt! — utropade hon med gråt
av förtvivlan och vrede i rösten och reste sig.

— Jag bad, jag tiggde dig att inte fara, jag visste, att
det skulle hända dig något obehag...

— Obehag! — skrek hon, — rena fasan! Hur länge jag
lever, kommer jag aldrig att glömma detta. Hon sade, att
det var en skam att sitta vid sidan av mig.

— Ord av en dum kvinna, — sade han, — men varför
skulle du riskera, utmana...

— Jag hatar ditt lugn. Du hade inte bort driva mig
till detta. Om du älskat mig...

— Anna! Vad har frågan om min kärlek att göra med
detta...

— Jo, om du älskat mig, som jag dig, om du lidit som
jag... — sade hon och såg på honom med ett uttryck av
ängslan i ansiktet.

Han kände medömkan med henne och samtidigt
förtrytelse. Han bedyrade sin kärlek för henne, därför att han
såg, att det var det enda, som nu kunde lugna henne, och
han sade icke till henne några ord av förebråelse, men i sitt
inre anklagade han henne.

Och en rad bedyranden om kärlek, som tycktes honom
så fadda, att han hade svårt att uttala dem, bragte hennes
sinne så småningom till ro. Dagen därefter avreste båda
fullt försonade med varandra till landet.
</chapter>
<sp>SJÄTTE DELEN</sp>

<chapter name="I">
<h2>I.</h2>

Darja Alexandrovna tillbragte åtföljd av sina barn
sommaren hos sin syster, Kitty Levin. På hennes eget gods hade
boningshuset blivit alldeles förfallet, varför Levin och hans
hustru övertalat henne att under denna sommar vistas hos
dem. Stepan Arkadjevitj gillade på det högsta denna
anordning. Han sade, att han mycket beklagade, att
tjänsteåligganden hindrade honom från att i sällskap med sin
familj tillbringa sommartiden ute på landet, vilket skulle ha
varit den största lycka för honom, och han stannade kvar i
Moskva och kom blott då och då för en eller annan dag på
besök hos dem under deras lantvistelse. Förutom
Oblonskijs med alla deras barn och dessas guvernant hade Levins
denna sommar även som gäst hos sig gamla furstinnan
Stjerbatskaja, som ansåg det för sin plikt att se om sin
oerfarna dotter, som nu befann sig i »vissa omständigheter».
Dessutom hade Varenjka, Kittys vän från utlandsvistelsen,
uppfyllt det löfte, hon givit Kitty — att komma till henne,
då hon gift sig —, och uppehöll sig nu som gäst hos sin
väninna. Det var idel släkt och vänner till Levins hustru.
Och fastän han tyckte bra om dem alla, kände han sig dock
en smula vemodigt störd i sin Levinska värld, som
undanträngdes för honom genom detta anlopp av det
»Stjerbatskijska elementet», som han för sig benämnde
nykomlingarna på godset. Av hans egna släktingar var det blott
Sergej Ivanovitj, som denna sommar kom på besök, men
denne tillhörde egentligen den Koznysjevska typen, så
att den rent Levinska stämningen var fullständigt på
upphällningen.

I Levins förr så ödsliga hus var det nu så fullt med
folk, att nästan alla rummen voro upptagna, och så gott som
varje dag måste gamla furstinnan, då man skulle sätta sig
till bords, räkna sällskapet och placera en dotterson eller
dotterdotter vid ett särskilt litet bord för att undvika att
man blev tretton vid matbordet. Även Kitty, som tog sina
husmodersplikter på allvar, hade icke ringa besvär med att
skaffa hönor, kalkoner och ankor, som tack vare gästernas
goda sommaraptit hade en strykande åtgång.

Hela familjen satt församlad vid middagsbordet. Dollys
barn gjorde som bäst i samråd med sin guvernant och
Varenjka upp planer för en svampplockningstur. Sergej
Ivanovitj, som bland alla gästerna åtnjöt en aktning för
förstånd och lärdom, som nästan gränsade till dyrkan, grep in
i svampsamtalet och förvånade alla med sina inpass.

— Tag mig också med er. Jag tycker så mycket om att
vara ute och leta efter svamp, — sade han vänd till
Varenjka, — i mitt tycke är det en förträfflig sysselsättning.

— Ja, visst går det, för oss blir det ett nöje, — svarade
Varenjka rodnande. Kitty utbytte en menande blick med
Dolly. Den lärde och förståndige Sergej Ivanovitjs uppsåt
att i sällskap med Varenjka ge sig ut på svampplockning
gav ytterligare stöd åt vissa förmodanden, som på sista
tiden mycket upptagit Kittys tankar. För att hennes
ansiktsuttryck icke skulle bli iakttaget, började hon
samspråka med sin mor.

Efter middagen satte sig Sergej Ivanovitj med sin
kaffekopp vid ett fönster i förmaket. Han tog upp ett samtal,
han tidigare påbörjat med sin bror, och höll under tiden
blicken fäst på den dörr, varifrån barnen kunde väntas
komma ut, då de skulle bege sig av till svampplockningen.
Levin slog sig ned i fönstersmygen bredvid brodern.

Kitty stod vid sidan av Levin, synbarligen väntande på
att männens för henne ointressanta samtal skulle ta slut,
så att hon kunde säga honom något.

— Du har i mångt och mycket ändrat dig, sedan du
blev gift, och det till det bättre, — sade Sergej Ivanovitj
till brodern, leende betraktande Kitty och tydligen icke
särskilt intresserad av det påbörjade samtalet, — men du har
förblivit trogen mot din lust att söka försvara de mest
paradoxala teser.

— Kat’ja, det är inte nyttigt för dig att stå, — sade
hennes man och sköt fram en stol åt henne med en
menande blick på henne.

— Nå, ja, förövrigt, nu har jag inte längre tid, —
tillade Sergej Ivanovitj, som fått syn på de utspringande
barnen.

Svängande med en korg och Sergej Ivanovitjs hatt kom
först i skocken i sned galopp rätt mot honom Tanja med
stramt åtsittande långstrumpor på de välformade benen.

Käckt och oförskräckt skuttande fram rakt mot Sergej
Ivanovitj, räckte hon denne hans hatt med en tindrande
glans i sina vackra, om faderns så starkt påminnande ögon
och gjorde min av att vilja sätta huvudbonaden på honom,
medan över hennes läppar gled ett skyggt och vekt leende
liksom för att mildra hennes uppsluppenhet.

— Varenjka väntar, — sade hon, försiktigt sättande
hatten på Sergej Ivanovitj efter att på hans leende ha
förstått, att hon kunde göra så.

Varenjka stod i dörren. Hon hade klätt om sig i en gul
kattunsklänning och hade lindat en vit duk om huvudet.

— Jag kommer, jag kommer, Varvara Andrejevna, —
sade Sergej Ivanovitj och hällde i sig resten av sin
kaffekopp och stoppade på sig näsduk och cigarrfodral.

— Är hon inte förtjusande, min Varenjka? — sade
Kitty till sin man, då Sergej Ivanovitj rest sig för att gå.
Hon sade det så högt, att Sergej Ivanovitj kunde höra det,
vilket hon synbarligen också ville. — Och så vacker hon är,
det är något ädelt i hennes skönhet! — Varenjka! — ropade
Kitty, — tänker ni vara i skogen bortom kvarnen? Vi
kommer efter.

— Du är då alldeles glömsk av ditt tillstånd, Kitty, —
sade gamla furstinnan, som snabbt kom ut genom dörren.
— Det går inte an att du skriker så.

Varenjka, som hört Kittys rop och hennes mors
yttrande, kom med lätta steg skyndsamt fram till Kitty.
Snabbheten i hennes rörelser, rodnaden, som stigit upp i
hennes upplivade ansikte, allt tydde på att något ovanligt
försiggick inom henne. Kitty visste, vad detta var för
något, och iakttog henne uppmärksamt. Hon hade nu kallat
på Varenjka blott för att i tankarna ge henne sin
välsignelse för den betydelsefulla händelse, som enligt Kittys
förmenande skulle komma att äga rum i skogen denna
eftermiddag.

— Varenjka, jag skulle bli mycket lycklig om en viss
sak hände, — sade hon med en viskning och gav henne
en kyss.

— Följer ni med oss? — sade Varenjka med förbryllad
min till Levin låtsande, som om hon icke hört, vad Kitty
sagt.

— Jag följer med, men bara till tröskplatsen, där
stannar jag.

— Vad har du för nöje där? — sade Kitty.

— Jag måste se efter de nya lastvagnarna och göra
beräkningar, — sade Levin. — Var kommer du att hålla
till?

— På terrassen.
</chapter>

<chapter name="II">
<h2>II.</h2>

På terrassen hade alla de kvarstannande damerna
församlat sig. De brukade i allmänhet tycka om att sitta där
efter middagen, och i dag hade de dessutom en särskild
sysselsättning där. Förutom med syendet av
småbarnsskjortor och virkandet av blöjor, varmed alla voro upptagna,
hade man också sysselsättning med syltkokning efter en
för Agafja Michajlovna alldeles ny metod, som bestod i att
icke tillsätta något vatten. Kitty hade velat införa denna
nya metod, som använts i hennes hem. Men Agafja
Michajlovna, som förut haft husets syltning sig anförtrodd och
var av den åsikten, att vad som brukats förut i Levins hem
icke kunde vara dåligt, hade i alla fall hällt vatten både i
jordgubbs- och smultronsylten förvissad om att det icke
kunde vara på annat sätt. Man hade överraskat henne, då
hon dristat sig göra detta, och nu skulle hallonsylten kokas
övervakad av alla, och nu skulle Agafja Michajlovna
övertygas om, att det kunde bli en utmärkt sylt även utan vatten

Agafja Michajlovna satt med ansiktet rött av
förtrytelse, håret i oordning och de magra underarmarna
blottade framför ett fyrfat, över vilket hon lät en kittel med
hallonsylt svänga runt med mörk blick betraktande dess
innehåll, som hon i djupet av sin själ önskade få se klumpa
hop sig och grundligt misslyckas i koket. Gamla furstinnan,
som kände på sig, att Agafja Michajlovnas vrede måste i
främsta rummet vara riktad mot henne, då hon varit den
som givit rådet att koka sylt på detta vis, låtsade, som vore
hon ointresserad av syltkoket och upptagen av annat.
Hon pratade om sådant som icke hade med dagens företag
att göra, men kastade dock då och då en förstulen blick
mot fyrfatet.

— Jag brukar alltid själv gå på billighetsbasaren och
köpa kläder åt jungfrurna, — sade furstinnan fortsättande
ett påbörjat samtal. — Skall det inte skummas nu? —
tillade hon vänd mot Agafja Michajlovna. — Låt bli att göra
det själv, det är bra hett, — ingrep hon hejdande Kitty.

— Jag skall göra det, — sade Dolly, reste sig och
började försiktigt röra en sked utefter sockerlagens
skummande yta, då och då för att få skeden fri från vad som
fastnat vid den knackande den mot en tallrik, som redan var
övertäckt av i gult och skärt stötande, mångfärgade
skumhinnor med stänk av neddroppad blodröd saft. »Det skall
smaka dem att få slicka i sig det här till kvällstet!» tänkte
hon om barnen, erinrande sig, hur hon själv, då hon var
liten, hade förvånat sig över, att de stora icke brydde sig
om att äta det som just var allra godast — syltskummet.

— Stiva säger, att det är mycket bättre att ge pengar,
— fortsatte Dolly det påbörjade intressanta samtalet om
hur man lämpligast skulle ge gåvor åt tjänstefolket, —
men...

— Hur kan det vara tal om pengar! — inföllo på en
gång furstinnan och Kitty. — De sätter just värde på att
få saker.

— Nå, för att ta ett exempel, så köpte jag förra året
åt vår Matrjona Semjonovna inte popelin men något i den
stilen, — sade furstinnan.

— Jag minns, hon hade den klänningen på sig sista
namnsdagsfesten.

— Ett sådant trevligt mönster, — så enkelt och fint.
Jag skulle själv vilja göra en dräkt åt mig av det tyget, om
hon inte redan hade det. Någonting i samma väg som
Varenjkas kostym. Det är så trevligt och billigt.

— Nå, nu tycks det, som om det vore färdigt, — sade
Dolly och lät sylt droppa ned från skeden.

— När det bildar sig som små kringlor, är det färdigt.
Låt det koka litet till, Agafja Michajlovna.

— Å, de flugorna! — sade Agafja Michajlovna
förtretad. — Det blir detsamma, — tillade hon.

— Ack, vad han är rar, skräm honom inte! — sade
plötsligt Kitty, som varseblivit en sparv, som satt sig på
terrassbalustraden och pickade på ett hallon.

— Ja, men du borde hålla dig längre bort från fyrfatet,
— sade modern.

— <i>A propos de</i> Varenjka, — sade Kitty på franska, som
de hela tiden talat för att Agafja Michajlovna icke skulle
förstå dem. — Ni vet kanske, <i>maman</i>, att jag i dag väntar
på ett avgörande. Ni vet nog vem jag syftar på. Vad det
vore bra!

— Jo, det är en äktenskapsmäklerska, som heter duga!
— sade Dolly. — Hur försiktigt och finurligt hon för hop
dem...

— Nej, <i>maman</i>, säg vad ni tänker!

— Vad jag tänker? Han (med »han» åsyftades Sergej
Ivanovitj) har ju när som helst kunnat göra det bästa
partiet i Ryssland. Nu är han inte längre ung, men i alla fall,
jag vet, att många gärna skulle vilja gifta sig med
honom... Hon är mycket hygglig, men han skulle nog...

— Nej, förstår då inte mamma, varför det inte kan
tänkas något bättre varken för honom eller henne. För det
första är hon ju något alldeles förtjusande! — sade Kitty
och vek hop ett finger.

— Hon tilltalar honom mycket, det är sant, —
bekräftade Dolly.

— Vidare, intar han en sådan plats i samhället, att
varken förmögenhet eller social rang behövs hos hans
hustru. Han behöver blott ett — en god, älsklig, lugn
kvinna.

— Ja, med henne kan man då få det lugnt och bra, —
instämde Dolly.

— För det tredje fordras det, att hon älskar honom.
Och även det kan man räkna på... Så, det vore då för
bra!... Jag väntar på, att de kommer ut ur skogen och
då har fått allt klart sinsemellan. Jag skall strax kunna
se det på ögonen. Jag skulle bli så glad! Vad tror du,
Dolly?

— Ja, men bliv då inte så upprörd. Det är inte bra för
dig att utsätta dig för oro, — sade modern.

— Å, jag oroar mig inte alls. Det tycks mig bara, som
om han skulle komma att fria i dag.

— Ack, det är så underligt, då en man framställer sitt
frieri... Det är som en skiljevägg, som plötsligt ryckes
undan, — sade Dolly, med ett eftertänksamt leende
erinrande sig denna stund i sitt och Stepan Arkadjevitjs
förgångna.

— Mamma, hur var det, då pappa friade? — sade
plötsligt Kitty.

— Det var ingenting ovanligt alls, det var ingenting
särskilt, — svarade furstinnan, men hennes ansikte sken
upp vid denna erinring.

— Nej, men hur var det? Mor höll ju av honom, innan
man tillät er att talas vid?

Kitty erfor en särskild tjusning i att nu kunna tala
med sin mor som med en jämlike om dessa de allra
viktigaste frågorna i en kvinnas liv.

— Naturligtvis höll han av mig, han kom ut på landet
till oss på besök.

— Men hur blev det avgjort, mamma?

— Du tror visst, att ni hittat på något nytt? Allt är
ett och detsamma: det blev avgjort genom blickar,
leenden...

— Så bra uttryckt, mamma! Det är just blickarna och
leendena, — bekräftade Dolly.

— Men vilka ord använde han?

— Ja, vilka ord sade Kost’ja till dig?

— Han skrev dem med krita. Det var något så
underbart... Vad jag nu tycker, det är länge sedan! — sade
hon.

Och de tre kvinnorna försjönko i tankar om ett och
samma. Kitty var den första, som bröt tystnaden. Hon
hade kommit att tänka på sista vintern före giftermålet och
hur hon varit intagen av Vronskij.

— En sak... Varenjka har haft ett tycke förut, —
sade hon genom en naturlig idéassociation förd att tänka på
detta. — Jag har någon gång velat säga det till Sergej
Ivanovitj, förbereda honom. Alla män, — tillade hon, — är
förfärligt svartsjuka på sina hustrurs förgångna.

— Inte alla, — sade Dolly. — Du dömer efter din man.
Han plågas fortfarande av Vronskijs minne. Är det inte
sant?

— Jo, det är det nog, — svarade Kitty med ett
tankfullt glitter i blicken.

— Jag vet bara inte, — grep gamla furstinnan in som
alltid redo i sin moderliga vaksamhet över dottern, — vad
för något i ditt förflutna, som kan ge honom skäl till oro?
Att Vronskij haft litet kurtis med dig? — Sådant
förekommer med varje flicka.

— Nå, men låt oss inte tala om det, — sade Kitty
rodnande.

— Nej, låt mig säga ett ord, — fortsatte modern, —
dessutom ville du själv inte tillåta mig att tala med
Vronskij. Minns du?

— Ack, men, mamma! — utbrast Kitty med ett
uttryck av lidande i ansiktet.

— Nu kan det vara detsamma... Men ditt förhållande
till honom har inte kunnat gå för långt, i så fall hade jag
tvingat honom att tala med mig. För övrigt, min lilla vän,
går det inte an, att du oroar dig. Var snäll och tänk på det
och håll dig lugn.

— Jag är alldeles lugn, mamma.

— Det var bra lyckligt för Kitty, att Anna kom vid
den tidpunkten, — sade Dolly, — men hur olyckligt för
Anna. Det har blivit alldeles omvända förhållanden, —
tillade hon, slagen av sitt eget infall. — Då var Anna så
lycklig, och Kitty ansåg sig så olycklig. Hur tvärtom blev
det inte! Jag tänker ofta på henne.

— Är det då någon, som det är värt att tänka på!
En lumpen, avskyvärd kvinna, utan hjärta, — sade
modern, som icke kunnat glömma, att Kitty icke blev gift med
Vronskij, utan med Levin.

— Vad kan det vara för roligt att tala om detta, —
sade Kitty med förtrytelse: — jag tänker inte på det och
vill inte tänka på det... Vill inte tänka, — upprepade hon
lyssnande till det välkända ljudet av sin mans steg, som
hördes komma uppför trappan till terrassen.

— Vad är det frågan om: Vill inte tänka? — frågade
Levin kommen upp på terrassen.

Men ingen svarade honom, och han upprepade icke sin
fråga.

— Jag får beklaga, att jag kommer och stör i damernas
rike, — sade han med en missnöjd blick betraktande alla,
förstående att de pratat om någonting, som de icke kunnat
komma sig för med att tala om i hans närvaro.

För ett ögonblick fick han en förnimmelse av, att han
delade Agafja Michajlovnas känsla, missbelåtenheten med
att hallonsylt kokades utan vatten och obehag inför det
Stjerbatskijska inflytandet över huvud. Han log i alla
fall och gick fram till Kitty.

— Nå, hur är det? — frågade han och såg på henne med
det ansiktsuttryck som alla nu hade, då de vände sig till
henne.

— Ingenting att klaga över, jag mår förträffligt, — sade
Kitty leende, — och hur står det till med dig?

— Ja, folket lassar på tre gånger så mycket som
lastvagnen tål vid. Skall vi ge oss av efter barnen? Jag har
sagt till om att man skall spänna för.

— Vill du då låta Kitty fara på en vanlig vurst? — sade
modern i förebrående ton.

— Det går ju bara i skritt, furstinna.

Levin kallade aldrig sin svärmor för <i>maman</i> som eljes
mågar bruka, och furstinnan fann detta obehagligt. Men
hur mycket Levin än höll av furstinnan och hyste aktning
för henne, kunde han icke kalla henne så utan att besudla
den känsla han hyste för sin döda moder.

— Följ med oss, <i>maman</i>, — sade Kitty.

— Jag har ingen lust att se på deras oförnuftigheter.

— Nå, jag går till fots. Det är hälsosamt för mig. —
Kitty reste sig, gick fram till sin man och tog hans arm.

— Hälsosamt, men med måtta, — sade furstinnan.

— Nå, hur är det, Agafja Michajlovna, är sylten
färdig? — sade Levin och såg leende på Agafja Michajlovna
för att muntra upp henne. — Blir den bra på det nya sättet?

— Den bör väl bli bra. Jag tycker den kokt nog.

— Den blir bättre än förr, Agafja Michajlovna, den blir
inte sur, och den is vi haft har tagit slut, så att annars hade
vi inte kunnat bevara sylten någonstans, — sade Kitty, som
genast förstått sin mans avsikt och med samma vänliga
känsla som han vände sig till den gamla. — Men det ni har
saltat in är så bra, att mamma säger, att hon aldrig ätit
något sådant, — tillade hon leende och strök med handen
över gummans huvudkläde.

Agafja Michajlovna gav Kitty en vresig blick.

— Frun behöver inte söka trösta mig. Men ser jag er
tillsammans med honom, blir jag glad, — sade hon. Detta
rättframma uttryck »med honom» rörde Kitty.

— Följ med oss på svampplockningen, ni kan visa oss
de rätta ställena.

Agafja Michajlovna log och skakade lätt på huvudet,
som om hon sade till sig själv: »jag skulle nog vilja vara
ond på er, men det går inte.»

— Var snäll och följ mitt råd, — sade gamla furstinnan,
— lägg ett pappersblad över sylten och fukta det med rom,
då möglar sylten inte, även om den inte ställs på is.
</chapter>
<chapter name="III">
<h2>III.</h2>

Kitty var särskilt glad att få tillbringa en stund ensam
med sin man, därför att hon märkt, att det över hans
allting så snabbt avspeglande ansikte hade kommit en skugga
av förtret, då han vid sin ankomst på terrassen hade frågat
varom man samtalade och icke fått något svar.

Då de vandrande vid varandras sida framför de andra
kommit utom synhåll från hemmet och befunno sig på den
nedkörda, dammiga, av rågax beströdda körvägen, stödde
hon sig hårdare mot hans arm och tryckte den till sig. Han
hade redan glömt av det korta obehagliga intryck, han nyss
haft, och på tu man hand med henne, vars förestående
moderskap städse upptog hans tankar, erfor han nu den för
honom alltjämt nya och glada, från all sinnlighet fria
njutningen att vara nära en älskad kvinna. De hade ingenting
särskilt att tala om, men han ville höra ljudet av hennes
röst, som nu liksom även blicken under havandeskapet hade
ändrat sig. I hennes röst fanns det liksom i hennes blick
en mjukhet och ett allvar, som påträffas hos människor, som
städse låta hela sin varelse samla sig till ett enda älskat värv.

— Du blir väl inte trött? Luta dig bättre mot mig, —
sade han.

— Nej, jag är så glad att få vara ensam en stund med
dig, jag måste erkänna, att hur trevligt jag än har i
släktingarnas sällskap, saknar jag ändå med vemod våra
ensamma vinterkvällar.

— Det var bra, men också detta är bra. Både då och
nu har vi haft det bra, — sade han och tryckte hennes
arm mot sin.

— Vet du, vad vi talade om, då du kom?

— Om syltning?

— Ja, även om syltningen, men sedan om hur man friar.

— Å! — sade Levin, som mer lyssnade till klangen i
hennes röst än till de ord, hon sade, och som hela tiden
tänkte på beskaffenheten hos vägen, som nu drog fram
genom ojämn skogsmark, varför han sökte undvika ställen,
där hon kunde stiga fel.

— Och om Sergej Ivanovitj och Varenjka. Har du
märkt?... Jag önskar det så, — fortsatte hon. — Vad
tänker du om det? — Och hon såg på hans ansikte.

— Jag vet inte, vad jag skall tänka, — svarade Levin
leende. — Sergej har i detta avseende gjort ett underligt
intryck på mig. Jag har väl berättat...

— Ja, att han varit förälskad i en flicka, som dog...

— Det hände, då jag var ett barn, jag vet det av vad
jag hört. Jag minns honom den tiden. Han var ovanligt
intagande. Sedan har jag iakttagit honom i sällskap med
kvinnor: han är älskvärd mot dem, några syns han finna
behag i, men man har en känsla av, att de för honom är
människor över huvud, och inte kvinnor.

— Ja, men nu med Varenjka... det tycks vara
något...

— Kanske är det något... Men man måste känna
honom... Han är en säregen, egendomlig människa. Han
lever blott i sitt andliga liv. Han är en människa med en
alltför hög och ren ande.

— Hur? Skulle då detta förnedra honom?

— Nej, men han är så van att blott leva detta andliga
liv, att han inte kan finna sig tillrätta med verkligheten,
och Varenjka tillhör i alla fall verkligheten.

Levin hade nu redan vant sig att djärvt yppa sin tanke
utan att göra sig möda med att helt uttala den i ord. Han
visste, att hans hustru i stunder av kärlek såsom nu kunde
av en antydning fatta, vad han ville säga, och hon förstod
honom också.

— Ja, men hon har inte det slaget av verklighet, som
finns hos mig, jag förstår, att han aldrig skulle kunnat bli
kär i mig. Hon däremot är själisk alltigenom.

— Nej då, han håller så mycket av dig, och det är
mig alltid så angenämt, att de mina tycker om dig...

— Ja, han är god mot mig, men...

— Men det är inte så som med salig bror Nikolenjka...
ni kom att riktigt hålla av varandra, — tillfogade Levin.
— Varför inte tala om det? — fortsatte han. — Ibland gör
jag mig förebråelser, till sist glömmer man bort. Ack, vilken
förfärlig och dock präktig människa... Ja, vad var det nu
vi talade om? — sade Levin efter en stunds tystnad.

— Du tror då, att han inte kan bli förälskad? — sade
Kitty övergående till sitt vanliga sätt att uttrycka sig.

— Inte det, att han inte kan bli förälskad, — sade Levin
med ett leende, — men det finns inte hos honom den
svaghet, som behövs... Jag har alltid avundats honom och till
och med nu, då jag är så lycklig, gör jag det.

— Avundas du honom, för att han inte kan bli
förälskad?

— Jag avundas honom, därför att han är bättre än jag,
— sade Levin och log åter. — Han lever inte för sig själv.
Hela hans liv är underordnat plikten. Och därför kan han
vara lugn och tillfredsställd.

— Och du då? — sade Kitty med ett ömt och skälmskt
leende.

Hon kunde icke ge uttryck åt den tankegång, som kom
henne att le, men slutsatsen däri var, att hennes man, då
han så hänfört yttrade sig om sin bror och nedsatte sig själv
jämförd med denne, icke var fullt uppriktig. Kitty visste,
att denna bristande uppriktighet berodde på hans kärlek
till brodern och på den känsla av förebråelse, som Levin
erfor av att vara alltför lycklig, och framför allt av hans
ständiga längtan efter att bliva bättre, — hon tyckte om detta
drag hos honom och log därför.

— Och du? Vad har du att känna dig otillfredsställd
över? — frågade hon alltjämt med samma leende.

Hennes bristande övertygelse om hans missnöje med sig
själv gladde honom, och ofrivilligt fick han henne att
nämna orsaken till detta tvivel.

— Jag är lycklig, men inte nöjd med mig själv... —
sade han.

— Hur kan du då vara missnöjd, om du är lycklig?

— Det vill säga, hur skall jag säga?... Jag har i min
själ ingen annan önskan, än att du inte måtte gå och snava
här. Ack, det går verkligen inte an att rusa fram så! —
avbröt han sitt tal med en förebråelse till henne för att hon
gjorde en alltför snabb rörelse, då hon steg över en gren som
låg på vägen. — Men när jag dömer över mig själv och
jämför mig med andra, särskilt med min bror, känner jag på
mig, att jag är dålig.

— Men på vad sätt? — fortfor Kitty med samma leende
på läpparna: — är inte även du verksam för andra? Din
omsorg om lantbruket, din bok?...

— Nej, jag känner det, särskilt nu känner jag det: du
är skuld till det, — sade han och tryckte hennes arm, — till
att det inte är så. Jag utför denna verksamhet inte så som
jag borde, jag tar det alltför lättvindigt. Om jag kunde
hysa en kärlek för hela denna verksamhet sådan som den
jag har för dig... Men på sista tiden har jag sysslat med
det som med en påtvungen läxa.

— Nå, vad skulle du då vilja säga om pappa? —
frågade Kitty — Är kanske han också dålig, därför att han
ingenting gör för det allmänna?

— Han? — visst inte. Men man måste då ha den
enkelhet, den klarhet, den godhet, som finns hos din far. Men
har jag det? Jag är overksam och plågas därav. Och allt
det beror på dig. Då du inte fanns och <i>detta</i> ännu inte hade
blivit till, — sade han med en blick på hennes gestalt, som
hon förstod, — samlade jag alla mina krafter för mitt verk.
Men nu kan jag inte det, och jag känner
samvetsförebråelser. Det är som hade jag att göra just med en läxa, som jag
fått mig ålagd, jag känner mig tillgjord.

— Nå, men skulle du genast vara beredd att byta med
Sergej Ivanovitj? — sade Kitty. — Skulle du vilja ägna dig
åt detta allmänintresse och hålla av denna ålagda läxa,
som han gör, och därmed nog?

— Naturligtvis inte, — sade Levin. — För resten är jag
så lycklig, att jag inte begriper någonting. Och du tror då,
att han skall fria i dag? — tillade han efter en stunds tystnad.

— Jag både tror och inte tror. Jag bara önskar det så
oerhört starkt. Vänta litet! — Hon böjde sig ned och
plockade från vägkanten en prästkrage. — Nå, räkna: han
friar, friar inte, — sade hon och räckte honom blomman.

— Friar, friar inte, — sade Levin ryckande av de smala,
vita, fint ådrade kronbladen.

— Nej, nej! — Kitty, som med oro iakttagit hans
fingerrörelser, grep honom om handen och hejdade honom. —
Du drog av två på en gång.

— Nå, så räknas i stället inte det här lilla bladet, —
sade Levin och ryckte av ett litet icke utvuxet kronblad.
— Se, nu har vagnen hunnit fatt oss.

— Du har väl inte blivit trött, Kitty?! — ropade
furstinnan.

— Inte alls.

— Annars sitt upp, om det är pålitliga hästar och man
kör i skritt.

Men det lönade icke att sätta sig upp i vagnen, stället
dit de skulle var redan nära, och alla fortsatte till fots.
</chapter>

<chapter name="IV">
<h2>IV.</h2>

Varenjka tedde sig mycket tilldragande med sin vita
huvudduk på det svarta håret, där hon gick omgiven av
barnen, med vilka hon muntert sysslade. Synbarligen var
hon vid oroligt lynne inför utsikten att få motta ett frieri
från en man, som hon fattat tycke för. Sergej Ivanovitj
gick vid hennes sida och iakttog henne oavvänt med
förtjust min. Då han betraktade henne, erinrade han sig alla
älskliga ord, han hört av henne, allt gott, som han visste
om henne, och allt mer och mer började han bli medveten
om, att den känsla, som han erfor inför henne, var
någonting särskilt, något som han för länge, länge sedan i sin
första ungdom hade upplevat. Glädjen över att vara nära
henne tilltog hos honom och ledde därhän, att han, då han
skulle lägga ner i hennes korg en rörsopp, som han
funnit — det var ett stort exemplar med smalt skaft och
insvängda hattkanter — såg henne rakt in i ögonen och
märkande, att hennes ansikte rodnade av på en gång glad
och ängslig upprördhet, själv blev brydd och log tigande
mot henne med ett av de leenden, som säga alltför
mycket.

»Om det är på det viset, — sade han till sig själv, —
gäller det för mig att övertänka saken och fatta mitt beslut,
och inte som en pojke ge mig hän åt stundens hänförelse.»

— Jag ger mig av för att oberoende av alla andra samla
svamp, annars märker man inte vilka förvärv, som blir
gjorda av mig, — sade han och skilde sig från de andra, som
gingo längs skogsbrynet i lågt silkesglänsande gräs mellan
glesa björkar, och begav sig ensam i väg mot det inre av
skogen, där gråa aspar och mörka hasselbuskar blandade sig
med de ljusa björkstammarna. Då han gått en fyrtio steg
och kommit bakom en benvedsbuske, vars skära hängen
stodo i full blom, stannade Sergej Ivanovitj säker om att
ingen såg honom. Runt omkring honom härskade djup
tystnad. Blott ovanför björkarna, under vilka han stod, surrade
flugor utan uppehåll som en bisvärm och då och då trängde
barnens röster fram till honom. Plötsligt klang i närheten
från trakten av skogsbrynet Varenjkas altstämma, som
ropade på Frisja, och ett glatt leende steg upp på Sergej
Ivanovitjs ansikte. Märkande, att han log, skakade Sergej
Ivanovitj ogillande på huvudet åt sitt sinnestillstånd och tog upp
en cigarr för att röka. En god stund strök han tändstickor
mot en björkstam utan att kunna få eld på dem. Det mjuka
näverflarnet klibbade sig för tätt om fosforsatsen och lågan
slocknade strax. Slutligen fattade en tändsticka dock eld,
och doftande cigarrök vaggade som en bred duk hän över
benvedsbusken under björkarnas hänggrenar. Med ögonen
följande rökstrimmans färd, vandrade Sergej Ivanovitj
långsamt framåt övertänkande sitt själstillstånd.

— »Varför inte? — tänkte han. — Om det vore ett
flyktigt infall eller en lidelse, om jag blott erfor denna
dragning — denna ömsesidiga dragning (jag kan gott säga
<i>ömsesidig</i>) och kände, att den stred mot hela läggningen av mitt
liv, om jag kände på mig, att jag genom att ge mig hän åt
denna dragning sveke min kallelse och min plikt... men
av något sådant känner jag ju inte ett spår. Det enda, som
jag kan anföra emot det, är att då jag förlorade Marie, sade
jag mig själv, att jag skulle bli trogen hennes minne. Blott
detta har jag att anmärka mot den känsla, jag nu har...
Det är dock av särskild vikt», yttrade Sergej Ivanovitj till sig
själv, medan samtidigt en känsla sade honom, att denna
synpunkt för honom personligen icke alls kunde anses vara
av vikt, utan på sin höjd i andras ögon kunde nedsätta det
poetiska i hans roll. »Men frånsett detta, hur mycket jag
än söker, kan jag inte finna något annat att anföra mot
denna min känsla. Om jag ville träffa mitt val uteslutande
ledd av förnuftet, skulle jag inte kunna finna något bättre!»

Hur många kvinnor och flickor han än drog sig till
minnes av dem han känt, kunde han icke erinra sig någon, som
till den grad hos sig förenade alla de egenskaper, som han
kallt tänkande på saken önskade se hos en hustru. Hon
hade ungdomens hela behag och friskhet, men var icke
något barn längre, och om hon höll av honom, så gjorde hon
det medvetet såsom en kvinna bör göra: det var <i>en</i>
synpunkt. För det andra: hon stod icke blott långt borta från
stora världens nöjen, hon hade avsmak för dem, och
samtidigt kände hon till den fina världens ton och kunde skicka
sig som en kvinna ur de bästa kretsar, hade det
umgängessätt, utan vilket Sergej Ivanovitj icke kunde tänka sig en
följeslagerska genom livet. För det tredje: hon var religiös
och därtill icke oöverlagt from som ett barn, såsom fallet
var med Kitty, utan hennes liv var grundat på religiös
övertygelse. Till och med i små enskildheter fann Sergej
Ivanovitj hos henne allt det, som han önskade av en hustru:
hon var fattig och i ensamstående ställning, så att hon icke
skulle dra med sig en massa släktingar, som kunde störa
mannens hem, som han såg vara fallet med Kitty, utan
skulle i allt känna sig förbunden mot sin man, ett
förhållande som han alltid önskat skulle bli rådande i sitt
blivande hemliv. Och denna flicka, som hos sig förenade alla
dessa egenskaper, älskade honom. Han var blygsam av sig,
men hade icke kunnat underlåta att lägga märke till detta.
Och han älskade henne också. Den enda betänkligheten låg
i hans ålder. Men hans släkt utmärkte sig för lång livslängd,
han hade icke ett enda grått hår, ingen kunde tro att han
var fyllda fyrtio år, och han kom i håg, att Varenjka sagt,
att det var blott i Ryssland som män på femtio år anse sig
för gubbar, då däremot i Frankrike en femtiåring känner sig
<i>dans la force de l’age</i>, och en fyrtiåring anser sig vara <i>un jeune
homme</i>. Och vad betydde årens antal, då han kände sig
ung till sinnet som för tjugo år sedan? Var det då icke
ungdom i den känsla han erfor, då han efter att ha vänt
tillbaka till utkanten av skogen i det klara skenet av den
nedgående solens strålar fick syn på Varenjkas välväxta
gulklädda gestalt, som med en korg i handen med lätta steg
gick förbi en gammal björkstam, då intrycket av
Varenjkas anblick sammansmälte för honom till ett med synen
av det för honom hänförande vackra, av aftonsolen
övergjutna gula havrefältet och den långt bakom detta liggande
högstammiga skogen, som här och där skiftande i gult
smälte hän i ett blått fjärran? Hans hjärta pressades
samman av glädje. En öm känsla fick makt över honom. Han
kände, att han fattat sitt beslut. Varenjka, som just hukat
sig ned för att ta upp en svamp, reste sig med en smidig
rörelse och såg sig om. Sergej Ivanovitj, som kastat
cigarren från sig, styrde beslutsamt sina steg mot henne.
</chapter>

<chapter name="V">
<h2>V.</h2>

»Varvara Andrejevna, då jag ännu var mycket ung
bildade jag mig ett kvinnoideal, som jag gav min kärlek och
som jag skulle vara lycklig att få kalla min hustru. Jag har
genomlevat ett långt liv, och nu har jag för första gången i
er mött det, som jag sökt efter. Jag älskar er och anhåller
om er hand.»

Detta sade Sergej Ivanovitj till sig själv, då han var på
tio stegs avstånd från Varenjka. Hon hade lagt sig ned på
knä, värjde med handen en svamp för Grisja och ropade
på lilla Masja.

— Hit, hit, barn! Här finns många! — ljöd hennes
behagliga djupa röst.

Då hon blev varse den annalkande Sergej Ivanovitj, steg
hon icke upp och ändrade icke läge, men allt sade honom,
att hon hade reda på att han kom och gladde sig däråt.

— Nå, har ni funnit något? — frågade hon och lät sitt
vackra, milt leende ansikte titta upp mot honom ur den
vita huvudduken.

— Inte en enda, — sade Sergej Ivanovitj. Och ni?

Upptagen av barnen, som omgåvo henne, kom hon sig
icke för att svara honom.

— Tag den där bredvid grenen också, — sade hon och
visade den lilla Masja på en liten svamp, vars skära lilla
hatt blivit genomskuren av ett torrt grässtrå. Varenjka
reste sig, då Masja lyft upp den lilla svampen, som därvid
brutits isär i två ljusa små hälfter. — Det här påminner mig
om min barndom, — yttrade hon till Sergej Ivanovitj och
lämnade barnen.

Hon och han gingo en stund tigande vid varandras
sida. Varenjka såg, att han ville säga något, hon anade, vad
det var frågan om, och höll på att förlora fattningen av glad
upprördhet och ängslan. De hade kommit så långt bort, att
ingen längre kunde höra dem, men han kom sig alltjämt
icke för att börja tala. Varenjka föredrog att tiga. Efter
en stund av tystnad var det lättare för dem att få sagt det
som de ville än efter ett samtal om svamp, men mot sin
vilja kom Varenjka oförmodat att yttra:

— Fann ni då ingenting? Mitt inne i skogen brukar det
för övrigt aldrig vara så gott om svamp.

Sergej Ivanovitj suckade till och svarade ingenting.
Det harmade honom, att hon börjat tala om svamp. Han
hade velat försöka få henne att vända åter till vad hon
tidigare yttrat om sin barndom, men efter att ha gått tyst en
stund kom han liksom mot sin egen vilja med ett yttrande
till svar på hennes sista ord:

— Jag har bara hört, att Karl Johanssvamp
företrädesvis brukar finnas i skogsbrynet, fast jag förstår mig inte på
skillnad mellan sådan svamp och annan.

Det förgick ytterligare några minuter, de hade
avlägsnat sig ännu längre bort från barnen och voro alldeles för
sig själva. Varenjkas hjärta slog så häftigt, att hon kunde
höra dess slag, och hon kände, hur hon ömsevis rodnade och
bleknade.

Att efter den belägenhet, vari hon befunnit sig hos fru
Stahl, få inta platsen som maka åt en sådan man som
Koznysjev, syntes henne som höjden av lycka. Dessutom var
hon nästan helt övertygad om, att hon var förälskad i
honom. Och strax skulle allt detta bli avgjort. Hon kände det
skrämmande. Hon hyste ängslan både för vad han skulle
kunna säga och för att han kanske icke skulle säga något.

Nu eller aldrig gällde det att komma till en uppgörelse.
Det kände även Sergej Ivanovitj. Allt, både i Varenjkas
nedslagna blick och i hennes kinders rodnad, tydde på en
sjukligt spänd förväntan. Sergej Ivanovitj såg detta och
tyckte synd om henne. Han kände till och med, att det
vore detsamma som att förolämpa henne, om han nu
ingenting sade. Han lät snabbt alla skäl, som talade för ett
avgörande, dra förbi sin tanke. Han upprepade också för sig
de ord, varmed han tänkt framföra sitt frieri, men i stället
för dessa ord kom han på grund av ett plötsligt infall att
fråga:

— Vad är det för skillnad mellan Karl Johanssvamp
och strävsopp?

Varenjkas läppar darrade av sinnesrörelse, då hon
svarade:

— Det finns knappt någon skillnad i hatten, bara i foten.

Och så fort som dessa ord blivit utsagda, och både han
och hon begrepo, att det var slut, att det som hade bort
bliva sagt icke skulle bli sagt, började deras sinnesrörelse,
strax förut driven upp till sin högsta höjd, att stillna av.

— Ytan av strävsoppens fot påminner om huden med
två dagars skäggstubb hos en brunett person, — sade
Sergej Ivanovitj med en röst, som redan återfått sitt lugn.

— Ja, det är rätt, — svarade Varenjka leende, och
ofrivilligt kommo de att slå in på en annan riktning i sin
promenad. De började dra sig närmare barnen. Varenjka hade
en känsla både av smärta och blygsel, men samtidigt erfor
hon en förnimmelse av lättnad.

Återkommen hem, fann Sergej Ivanovitj efter att ha
gått igenom alla argument, att han icke bedömt saken
rätt. Han kunde icke svika Maries minne.

— Lugna er, barn, lugna er! — ropade Levin ställande
sig skyddande framför sin hustru med rent av sträng ton
mot barnskaran, som med glädjetjut kom rasande dem till
mötes.

Efter barnen kommo Sergej Ivanovitj och Varenjka ut
ur skogen. Kitty behövde icke fråga Varenjka: hon kunde
på bådas lugna och samtidigt en smula skamsna
ansiktsuttryck förstå, att henns planer icke förverkligats.

— Nå, hur blev det? — frågade hennes man, då de åter
voro på väg hem.

— Det tog inte, — sade Kitty med ett leende och ett
sätt att uttrycka sig som påminde om hennes far, något som
Levin ofta haft nöjet att iaktta hos henne.

— Vad menar du med, att de inte tog?

— Jo, det var så här, — sade hon och grep sin mans
hand, lyfte den mot sin mun och rörde vid den med
tillslutna läppar. — Det gick som då man kysser handen på en
biskop.

— Vem bär det emot för? — frågade han leende.

— För bägge två. Men det borde vara så här...

— Det kommer någon åkande...

— Nej, de såg ingenting.
</chapter>

<chapter name="VI">
<h2>VI.</h2>

Medan barnen drucko te, sutto de stora på balkongen
och samtalade alldeles som om ingenting hänt, ehuru alla,
framför allt Sergej Ivanovitj och Varenjka, mycket väl
visste, att något mycket viktigt, fastän rent negativt, hade
skett. De erforo båda samma känsla, en förnimmelse lik
den en skolpojke erfar efter en misslyckad examen, som gör
att han måste sitta kvar i samma klass eller för alltid blir
tvungen att lämna läroverket. Alla i sällskapet, som mer
eller mindre kände att någonting hänt, talade med livlig
iver om likgiltiga ting. Levin och Kitty kände sig särskilt
fyllda av lycka och kärleksfullhet denna afton. Och som
det var deras kärlek, som var orsaken till deras lycka, låg
däri en oangenäm erinran om dem, som velat detsamma
men icke kunnat, — och i deras känsla fanns det liksom
samvetsförebråelser.

— Tro vad jag sagt: Alexandre kommer inte, — sade
gamla furstinnan.

Man väntade denna kväll med tåget Stepan Arkadjevitj,
och gamle fursten hade skrivit, att kanske också han skulle
komma.

— Och jag vet varför, — fortsatte furstinnan: — han
säger, att man bör lämna nygifta att vara för sig själva den
första tiden.

— Ja, pappa har alldeles övergivit oss. Vi har inte alls
sett till honom, — sade Kitty. — Och inte är vi då längre
nygifta? Vi är redan som för länge sen gifta.

— Om han inte skulle komma, får jag ta avsked av er,
mina barn, — sade furstinnan med en sorgsen suck.

— Nej, men mamma då! — ropade bägge döttrarna på
en gång.

— Tänk bara, tänk, hur han har det. Han har det
nog...

Och helt oväntat darrade plötsligt gamla furstinnans
röst till. Döttrarna sutto tysta och utbytte blickar med
varandra. »<i>Maman</i> hittar alltid reda på någonting sorgligt
åt sig», sade deras blickar till varandra. De visste icke, att
hur väl än furstinnan befann sig hos sin dotter och hur
välbehövlig hon än kände sig där, bar hon på en smärtsam
känsla av sorg både för egen del och för sin makes
alltsedan de gift bort sin sista dotter, älsklingsbarnet, och det
blivit öde i det gamla boet.

— Vad står på, Agafja Michajlovna? — frågade Kitty
plötsligt gamla Agafja, som med hemlighetsfull min och
allvarlig uppsyn kommit och ställt sig bredvid henne.

— Jag tänker på kvällsmaten.

— Nå, det passar bra, — sade Dolly, — gå du och ordna
med den, så går jag under tiden igenom läxan med Grisja.
Annars får han ingenting gjort i dag.

— Den läxan har jag åtagit mig! Nej, Dolly, låt mig
sköta den saken, — yttrade Levin och reste sig skyndsamt.

Grisja, som redan kommit in vid gymnasiet, skulle
under sommaren repetera det han läst. Darja Alexandrovna,
som i Moskva tillsammans med sonen lärt sig latin, hade
efter ankomsten till Levins uppställt som en regel för sig att
åtminstone en gång varje dag gå igenom med honom något
av de svåraste ämnena, räkning och latin. Levin hade
erbjudit sig att träda i hennes ställe, men modern hade efter
att en gång ha åhört Levin vid en lektion och därvid
funnit, att han icke genomgick den på samma sätt som läraren
i Moskva, i bestämd ton, fast rädd för att kränka Levin,
uttalat för honom, att man måste följa boken såsom läraren
gjort och att det nog var bäst, att hon åter själv fortsatte
med detta. Levin kände harm mot Stepan Arkadjevitj för
att till följd av dennes sorglöshet icke fadern, utan modern
hade haft att övervaka undervisningen, varav hon
ingenting begrep, och var därtill förgrymmad över lärarna för
att de undervisade barnen illa. Men han lovade dock sin
svägerska att leda undervisningen så som hon önskade. Och
han fortsatte att syssla med Grisjas undervisning fast icke
längre efter eget tycke utan efter bokens ord, och därför
gjorde han detta ogärna och glömde ofta bort
lektionstiderna. Så hade varit fallet även denna dag.

— Nej, låt mig gå, Dolly, sitt du kvar, — sade han. —
Vi skall gå igenom allt ordentligt, efter läroboken. Men när
Stiva kommer och vi skall ut på jakt, får det vara.

Och Levin begav sig till Grisja.

På enahanda sätt vände sig Varenjka till Kitty. Även
hos Levins i deras lyckliga och välordnade hem hade
Varenjka förstått att göra sig nyttig.

— Jag skall ordna med kvällsmaten, sitt ni, — sade hon,
reste sig och gick bort till Agafja Michajlovna.

— Ja, ja, man har säkert inte fått tag i några
kycklingar. Och ens egna... — sade Kitty.

— Jag och Agafja Michajlovna skall nog finna på råd,
— och Varenjka försvann i hushållerskans sällskap.

— Vilken älsklig flicka! — sade furstinnan.

— Inte bara älsklig, <i>maman</i>, det är en pärla, som man
får leta efter.

— Jaså, ni väntar i dag hit Stepan Arkadjevitj? — sade
Sergej Ivanovitj, som tydligen saknade lust att fortsätta
med talet om Varenjka. — Det är svårt att finna två
svågrar, som har mindre likhet med varandra, — sade han med
ett lätt leende: — den ene har ett rörligt temperament och
tillbringar hela sitt liv inom sällskapslivet, där han finner
sig väl som fisken i vattnet, den andre — Kost’ja — är
livlig, flink och med fin förståelse för allt annat, blott inte för
sällskapslivet, råkar han dit, blir han antingen berövad
rörelseförmågan eller sprattlar meningslöst som en fisk på
landbacken.

— Ja, men han är så sorglös av sig, — sade furstinnan
vändande sig till Sergej Ivanovitj. — Jag har just velat be
er att tala med honom om att hon (hon visade på Kitty)
omöjligen kan stanna här, utan ovillkorligen måste fara till
Moskva. Han pratar om att låta en doktor komma hit...

— <i>Maman</i>, han kommer att göra allt, han har gått med
på allt, — sade Kitty, harmsen på modern för att hon lade
fram denna sak till bedömande inför Sergej Ivanovitj.

Mitt i deras samtal hördes gnäggande av hästar och
gnissel av vagnshjul mot väggruset.

Innan Dolly hann resa sig för att gå och möta sin man,
hoppade Levin ut genom fönstret i rummet nedanför, där
han läst med Grisja, och lyfte ut pojken efter sig.

— Det är Stiva! — ropade Levin nedanför balkongen.

Vi var färdiga med läsningen, Dolly, oroa dig inte för det!
— tillade han, då pojken gav sig till att springa i väg för att
möta vagnen.

— <i>Is, ea, id, ejus, ejus, ejus!</i> — skrek Grisja skuttande
fram i allén.

— Det är en till med. Säkerligen pappa! — ropade
Levin stannande ett ögonblick vid ingången till allén. — Kitty,
gå inte nerför den branta trappan utan gå omvägen!

Men Levin hade misstagit sig, då han antog, att den
andre i landån var gamle fursten. Då han kom intill
vagnen, varseblev han vid sidan av Stepan Arkadjevitj icke
fursten, utan en vacker, något fetlagd ung man iförd en
skotsk mössa med baktill dinglande band. Det var
Vasenjka Veslovskij, en syssling till systrarna Stjerbatskij,
en av den Moskva-Petersburgska aristokratiens unga
eleganter, »en förträfflig kumpan och jägare av liv och lust»
som Stepan Arkadjevitj uttryckte sig, då han föreställde
honom.

Utan att på det minsta låta störa sig av den
förstämning han åstadkom genom att uppenbara sig i gamle
furstens ställe hälsade Veslovskij glatt på Levin, erinrande
denne om tidigare bekantskap, tog och lyfte upp Grisja i
landån och lät honom sitta bredvid en pointer, som Stepan
Arkadjevitj förde med sig.

Levin steg icke upp i landån utan gick tillbaka. Det
grämde honom åtskilligt, att icke gamle fursten hade
kommit, som han satte allt större värde på ju längre han haft
med honom att göra, och att denne Vasenjka Veslovskij,
en för honom helt främmande och obehövlig person, hade
infunnit sig. Denne föreföll Levin ännu mera frånstötande
och onödig i sällskapet, då han framkommen till
förstutrappan, där en livlig skara av stora och små samlat sig,
fick syn på, hur denne Vasenjka Veslovskij med särskilt
älskvärd och galant uppsyn kysste handen på Kitty.

— Jag är <i>cousin</i> med er hustru, vi är gamla bekanta, —
sade Vasenjka Veslovskij och tryckte åter Levins hand
kramande den hårt flere gånger efter vartannan.

— Nå, finns det någon fågel i skogen? — vände sig
Stepan Arkadjevitj till Levin efter att nätt och jämnt ha
hunnit hälsa på alla. — Han och jag har de skarpaste
förväntningar. Hur kommer det sig, <i>maman</i>, att de inte på
länge varit i Moskva? Nå, Tanja, där är något för dig!
Tag fram det där bak i landån, — sade han vändande sig
åt alla håll. — Vad du har blivit fräsch, Dollenjka, —
yttrade han till sin hustru och tryckte åter en kyss på hennes
hand, som han höll i sin ena hand och samtidigt klappade
med den andra.

Levin, som för en stund sedan varit vid den allra
muntraste sinnesstämning, betraktade nu alla med mörk blick
och fann icke behag i något.

»Vem kysste han månne i går med de där läpparna?»
tänkte han iakttagande Stepan Arkadjevitjs
ömhetsbetygelser mot hustrun. Han såg på Dolly, och icke heller
hon behagade honom.

»Hon tror ju inte på hans kärlek. Varför är hon då så
glad? Det är motbjudande!» — tänkte Levin.

Han såg på furstinnan, som för någon minut sedan tyckts
honom så intagande, och han fann misshag i det sätt, varpå
hon hälsade på denne Vasenjka med de dinglande
mössbanden, alldeles som om hon hade att välkomna honom till
sitt eget hem.

Till och med Sergej Ivanovitj, som också kommit ut på
förstutrappan, föreföll honom obehaglig med den tillgjorda
vänlighet, varmed han mötte Stepan Arkadjevitj. Levin
visste ju, att hans bror varken hyste tillgivenhet eller
aktning för Oblonskij.

Och Varenjka syntes honom motbjudande därigenom
att hon med sin uppsyn av <i>sainte nitouche</i> lät föreställa sig
för denne nye herre, då hon i själva verket blott tänkte på,
hur hon skulle kunna bli gift.

Och allra mest motbjudande tycktes honom Kitty vara,
som undergivet fogade sig efter den ton av glättighet,
varmed denne herre omgav sig, betraktande sin ankomst till
landet som en fest för sig och alla, och alldeles särskilt
misshagade hon honom genom det leende, varmed hon
besvarade den nykomnes smil.

Under högljutt samspråk begåvo sig alla in i huset, men
då alla satt sig ned, vände Levin tillbaka och gick ut ur
huset.

Kitty såg, att det försiggått något med hennes man.
Hon ville finna en lämplig minut att tala på tu man hand
med honom, men han skyndade sig att gå bort från henne
och sade, att han hade ett ärende till kontoret.
Lantbruksbestyren hade icke på länge tyckts honom så viktiga som
just nu. »För dem är allt bara fest, — tänkte han, — men
här gäller det angelägenheter, som inte har med festlighet
att göra, något, som man inte kan skjuta från sig och utan
vilket livet inte är möjligt.»
</chapter>
<chapter name="VII">
<h2>VII.</h2>

Levin återvände först, då man kallade honom hem till
kvällsvarden. På förstutrappan stodo Kitty och Agafja
Michajlovna och rådgjorde om vinerna till måltiden.

— Varför sådant alarm? Servera vårt vanliga bordsvin.

— Nej, det dricker inte Stiva... Kost’ja, vänta litet,
vad är det med dig? — svarade Kitty och skyndade efter
honom, men utan att invänta henne ilade han hänsynslöst
vidare med långa steg in i matsalen och blandade sig strax
i det livliga samtal, som där fördes av Vasenjka Veslovskij
och Stepan Arkadjevitj.

— Nå, skall vi ge oss ut på jakt i morgon? — sade
Stepan Arkadjevitj.

— Å, låt oss det, — sade Veslovskij och slog sig ned på
sned i en annan stol och lade sitt ena tjocka ben över det
andra.

— Jag är glad åt det, visst skall vi fara. Nå, har ni
redan varit ute och jagat i år? — sade Levin till Veslovskij
fixerande hans ben, men med en tvungen älskvärdhet i
rösten, som Kitty så väl kände till och som så föga passade
honom. — Jag vet inte, om vi kan finna några
dubbelbeckasiner, men morkullor finns det gott om. Man måste
bara ge sig ut tidigt på morgonen. Bara ni inte finner det
tröttsamt. Du är väl inte trött, Stiva?

— Jag — trött? Jag har ännu aldrig blivit trött. Låt
oss inte bry oss om att sova hela natten! Vi kan gå och
promenera!

— Ja, låt oss strunta i att sova! Förträffligt! —
instämde Veslovskij.

— Å, det tror vi på, att du inte kan sova och inte vill
låta andra göra det, — sade Dolly till sin man med den
knappt märkbara ironi, varmed hon nu nästan alltid
bemötte honom. — I mitt tycke är det redan tid... Jag går
och lägger mig, jag bryr mig inte om att äta kväll.

— Nej, stanna litet, Dollenjka, — sade Stepan
Arkadjevitj och gick över till den sida, vid vilken hon satt vid det
stora bordet, där kvällsmåltiden var dukad. — Jag har
ännu så mycket att berätta dig.

— Troligen är det ingenting alls.

— Men vet du, att Veslovskij har varit hos Anna. Och
han skall åter besöka dem. De bor ju bara sjutti verst från
er. Och jag ämnar ovillkorligen också resa och besöka dem.
Veslovskij, kom hit.

Vasenjka gick över till damernas sida och slog sig ned
vid sidan av Kitty.

— Å, var snäll och berätta, har ni varit hos henne?
Hur har hon det? — vände sig Darja Alexandrovna till
Veslovskij.

Levin stannade kvar vid motsatta sidan av bordet och
utan att avbryta sitt samtal med furstinnan och Varenjka
iakttog han, att ett livligt och hemlighetsfullt samspråk
utspann sig mellan Stepan Arkadjevitj, Dolly, Kitty och
Veslovskij. Och icke nog med att detta hemlighetsfulla
samspråk underhölls, han tyckte sig märka ett uttryck
av allvarlig känsla i sin hustrus drag, då hon med oavvänd
blick betraktade Vasenjkas välbildade ansikte, medan han
livfullt berättade något.

— De har det mycket bra, — meddelade Vasenjka om
Vronskij och Anna. — Naturligtvis kan jag inte anse mig
vara den, som bör ge ett omdöme, men man känner sig hos
dem som medlem av en familj.

— Nå, vad ämnar de företa sig?

— Det tycks, som om de ärnade sig till Moskva i vinter.

— Det vore trevligt, om vi kunde sammanträffa hos
dem! När far du dit? — frågade Stepan Arkadjevitj
Vasenjka.

— Jag skall tillbringa juli månad hos dem.

— Reser du dit? — frågade Stepan Arkadjevitj sin
hustru.

— Jag har länge velat fara och måste ovillkorligen göra
det, — sade Dolly. — Jag tycker synd om henne, och jag
vet, vem hon är. Hon är en präktig kvinna. Jag far ensam,
då du rest, jag gör ingen besvär med det. Det är till och
med bättre utan dig.

— Förträffligt, — sade Stepan Arkadjevitj. — Och du,
Kitty?

— Jag? Varför skulle jag fara? — sade Kitty häftigt
rodnande med en blick på sin man.

— Känner ni Anna Arkadjevna? — frågade Veslovskij
henne. — Hon är en mycket tilltalande dam.

— Ja, — svarade Kitty och rodnade ytterligare, reste
sig och gick bort till sin man.

— Du ger dig alltså ut på jakt i morgon? — sade hon.

Levins svartsjuka hade under de sista minuterna,
särskilt sedan han sett den rodnad, som steg upp på hennes
kinder, då hon talade med Veslovskij, ytterligare stegrats.
Men nu, då han hörde hennes ord, fattade han dem på sitt
säregna sätt. Hur underligt det än längre fram var för
honom att erinra sig detta, stod det i detta ögonblick klart
för honom, att om hon frågade honom, om han skulle bege
sig ut på jakt, intresserade henne detta blott på den grund,
att hon ville veta, om han skulle skaffa detta nöje åt
Vasenjka Veslovskij, i vilken hon, efter vad han tyckte sig
förstå, redan var förälskad.

— Ja, det gör jag, — svarade han henne med den mest
onaturliga, honom själv vidriga röst.

— Nej, stanna hellre hemma i morgon, annars får ju
Dolly alls inte råka sin man, ge er i stället ut i övermorgon,
— sade Kitty.

Innebörden av Kittys ord tolkades nu av Levin: »Skilj
mig inte från <i>honom</i>. Att du far din väg — gör mig
detsamma, men låt mig få njuta av samvaron med denne
härlige unge man.»

— Ack, om du vill, kan vi ju stanna hemma i morgon,
— svarade Levin med konstlad älskvärdhet.

Under tiden hade Vasenjka utan att i minsta mån
misstänka förekomsten av det lidande, som hans närvaro
uppväckt, rest sig från bordet, sedan Kitty lämnat sin plats,
och betraktande henne med leende, vänlig blick följt efter
henne.

Levin lade märke till denna blick. Han bleknade och
kunde för ett ögonblick icke dra andan. »Hur kan man
tillstädja sig att se så på min hustru!» sjöd det inom
honom.

— Alltså i morgon? Jag vill så gärna komma med, —
sade Vasenjka och slog sig ned på en stol och lade det ena
benet över det andra som han hade för vana.

Levins svartsjuka ökades ytterligare. Han såg sig
redan i andanom som en bedragen äkta man, som hustru och
älskare blott hade behov av för att han kunde lämna dem
möjlighet till ett bekvämt liv och nöjen... Men det
oaktat utfrågade han älskvärt och i gästvänlig ton Vasenjka
om hans jakter, om bössa och stövlar och gick med på att
morgonen därpå bege sig av.

Till lycka för Levin gjorde gamla furstinnan ett slut på
hans lidanden genom att resa sig och bedja Kitty att också
gå och lägga sig. Men även detta kunde icke ske utan att
ett nytt lidande tillfogades Levin. Tagande avsked av
värdinnan ville Vasenjka ånyo kyssa hennes hand, men
Kitty drog tillbaka handen och sade rodnande med en
barnslig brist på takt, för vilken hon senare fick motta
förebråelser av sin mor:

— Det brukas inte hos oss.

I Levins ögon var hon tadelvärd, därför att hon låtit
ett sådant förhållande uppstå, och ännu mer värd
förebråelse för att hon på ett så otympligt sätt visat, att detta
beteende icke behagade henne.

— Nå, vad skall det tjäna till att sova! — sade Stepan
Arkadjevitj, som efter att ha druckit åtskilliga glas vin
vid aftonmåltiden nu kommit i sin mest behagliga och
poetiska stämning. — Titta, Kitty, — sade han och pekade på
månen, som stigit upp över lindkronorna, — så härligt!
Veslovskij, nu skulle en serenad passa. Du vet väl, att han
har en präktig röst, han och jag har sjungit under vägen hit.
Han har tagit med sig noter till underbara romanser, två
av dem alldeles nya. Han borde sjunga tillsammans med
Varvara Andrejevna.

*


Då alla de andra skilts åt, vandrade Stepan Arkadjevitj
och Veslovskij ännu länge fram och åter i allén, och man
kunde höra deras röster samfällt sjunga på en ny
romansmelodi.

Lyssnande till ljudet av deras stämmor, satt Levin med
buttert rynkade ögonbryn i en länstol i hustruns sovrum
envist underlåtande att svara på hennes frågor om vad det
var fatt med honom. Men då hon till sist själv med ett
skyggt leende frågade: »Är det kanske något, som inte
behagat dig hos Veslovskij?», brast det lös hos honom, och han
tillstod allt för henne. Detta, att han råkat yttra sig härom,
förtröt honom, och han blev därför ännu mer uppretad.

Han stod framför henne med en förfärlig glans i blicken
under de rynkade ögonbrynen och tryckte mot bröstet sina
kraftiga armar, som om han sökte spänna all sin styrka för
att hålla sin sinnesrörelse tillbaka. Uttrycket i hans ansikte
skulle ha förefallit bistert, ja, rent av grymt, om det icke
samtidigt vittnat om ett lidande, som rörde henne. Det
darrade i musklerna kring hans kindben, och hans röst
stockade sig.

— Du bör förstå, att det inte är svartsjuka jag
känner: det är ett styggt ord. Jag kan inte känna mig
svartsjuk och tro, att... Jag erfar inte svartsjuka, men jag
är uppbragt, kränkt över att någon vågar inbilla sig något,
vågar se på dig med sådana ögon...

— Med vad för ögon? — frågade Kitty, som ansträngde
sig att på samvetsgrannaste vis erinra sig alla ord och
åtbörder in i minsta nyans under kvällens samvaro.

I djupet av sitt inre tyckte hon nog, att det förefallit
något egendomligt, då Veslovskij flyttat över till hennes
sida av bordet, men hon vågade icke ens medge det för sig
själv och desto mindre kunde hon besluta sig för att säga
det till sin man och därmed öka hans lidande.

— Vad kan det väl finnas för tilldragande hos mig,
sådan som jag nu är?...

— Ack! — skrek han och grep sig om huvudet. — Det
kunde du låtit bli att säga!... Det betyder ju, att om du
vore tilldragande...

— Men nej, Kost’ja, vänta, hör mig! — sade hon
betraktande honom med ett uttryck av smärta och
medlidande. — Nå, vad kan du då tänka? När andra
människor inte finns, inte alls finns till för mig!... Nå, vill du,
att jag inte skall vara samman med någon?

I första ögonblicket hade hon känt sig kränkt av hans
svartsjuka. Det harmade henne, att den minsta förströelse
och det mest oskyldiga tilltag var henne förbjudet. Men nu
skulle hon gärna velat uppoffra icke blott dylika småsaker,
utan allt för att han skulle få lugn, för att han skulle
förskonas från det lidande, han erfor.

— Du bör besinna det rysliga och det löjliga i min
belägenhet, — fortsatte han med en av förtvivlan fylld
viskande ton, — att han befinner sig i mitt hus, att han inte
företagit sig något, som i egentlig mening är anstötligt, om
man undantar denna uppsluppenhet och hans sätt att slänga
sina ben. Han håller före, att det tillhör den allra bästa
sällskapston, och därför måste jag vara älskvärd mot honom.

— Men, Kost’ja, du överdriver, — sade Kitty, som i
djupet av sin själ gladde sig åt denna styrka hos hans
kärlek till henne, som nu tog sig uttryck i hans svartsjuka.

— Det förfärligaste av allt är, att du — är sådan som
du alltid brukar, och nu, då du är någonting så heligt för
mig och vi så lyckliga, så ovanligt lyckliga, kommer med ens
detta kräk... Nej, inte så, varför skall jag sjunga ut om
honom? Jag har inte med honom att göra. Men varför skall
min, din lycka?...

— Vet du, jag begriper, varför det här har blivit till,
— började Kitty.

— Varför? Varför?

— Jag såg, hur du tittade, då vi samtalade vid
kvällsvarden.

— Nå, nå, än se’n! — sade Levin ängsligt.

Hon berättade för honom vad de hade talat om. Och
medan hon berättade, svek henne rösten gång på gång av
upprördhet. Levin teg en stund, såg därefter på hennes
bleka, förskräckta ansikte och grep sig så med ens om
huvudet.

— Kat’ja, jag har plågat dig! Kära, förlåt mig! Det är
ett vansinne! Kat’ja det är mitt fel alltigenom. Och hur
har det varit möjligt att så plågas av en sådan dumhet.

— Nej, jag tycker synd om dig.

— Om mig? Om mig? För att jag är en vettvilling!...
Och varför inte om dig? Det är förfärligt att tänka, — att
vilken främmande person som helst kan förstöra vår lycka.

— Naturligtvis är det upprörande...

— Nej, så får jag söka förmå honom att stanna hos
oss hela sommaren och tävla med honom i älskvärdhet, —
sade Levin kyssande hennes händer. — Du skall få se. I
morgon... Ja, det var sant, i morgon ger vi oss ju av på
jakt.
</chapter>

<chapter name="VIII">
<h2>VIII.</h2>

Följande dag, då damerna ännu icke voro uppstigna,
stodo jaktåkdonen, en trilla och en arbetsvagn, framför
trappan, och Laska, som redan vid morgonens inbrott begripit,
att man skulle fara ut på jakt, satt nu, efter att ha gnällt
och sprungit omkring så mycket hon orkat, bredvid
kusken i trillan och blickade orolig och med ogillande av
dröjsmålet bort mot dörren, varifrån jägarna ännu icke trätt ut.
Först kom Vasenjka Veslovskij i höga, nya stövlar, som
räckte ända upp mot mitten av hans tjocka lårben, klädd
i en grön blus och omgjordad med en av nygarvat
läder doftande patronväska. På huvudet bar han sin
bandprydda mössa och i handen hade han en ny bössa av
engelskt fabrikat, som saknade hängrem. Laska skuttade
fram till honom, hälsade på honom, frågade genom att
springa fram och tillbaka på sitt sätt, om de andra skulle
komma snart, men då hon icke fick något svar, vände hon
tillbaka till sin post och intog åter en orörlig ställning
efter att ha lagt huvudet på sned och spetsat ena örat.
Slutligen sprang dörren upp med en smäll, och Krak,
Stepan Arkadjevitjs gråbruna pointer, kom störtande ut
virvlande om i luften, och efter honom följde Stepan
Arkadjevitj med bössa på armen och cigarr i mun. »<i>Tout beau</i>,
<i>tout beau</i>, Krak!» ropade han smeksamt till hunden, som
hoppande lade tassarna på hans bröst och mage och hakade
sig fast med dem vid jaktväskan. Stepan Arkadjevitj var
var iförd lädersandaler och benlindor, trasiga byxor och
en kort ytterrock. På huvudet bar han ruinen av något,
som en gång i tiden varit en hatt, men bössan, som var
av nyaste konstruktion, såg ut som en liten nätt leksak, och
jaktväskan var liksom patronväskan, ehuru åtskilligt nött
och nyttjad, av bästa kvalitet.

Vasenjka Veslovskij hade icke förut begripit sig på detta
i sann mening jägarmässiga snobberi — att gå i trasor, men
vara försedd med jaktdon av allra finaste slag. Men nu
fattade han det, när han såg Stepan Arkadjevitjs eleganta,
välnärda och fryntliga herremansfigur skina framför sig
iförd dessa paltor, ocn han beslöt i sitt stilla sinne att till
nästa jakt styra ut sig på samma sätt.

— Nå, men var är vår värd? — frågade han.

— Han har ju en nygift fru, — sade Stepan Arkadjevitj
leende.

— Ja, och så stilig.

— Han var redan klädd. Säkerligen smet han tillbaka
till henne.

Stepan Arkadjevitj hade gissat rätt. Levin hade
skyndat tillbaka till sin hustru för att än en gång fråga henne,
om hon förlåtit honom för gårdagskvällens dumhet, och
dessutom bedja henne, att hon för Guds skull borde vara
försiktigare. Särskilt skulle hon akta sig för att komma för
nära barnen, — de kunde knuffa till henne. Sedan behövde
han än en gång höra henne bekrälta, att hon icke var ond
på honom för att han reste från henne på två dagar, och
slutligen bedja henne, att hon dagen därpå ovillkorligen
tidigt på morgonen skulle skicka honom några rader med
ridande bud, bara skriva ett par ord, så att han
åtminstone visste, att hon var välbehållen.

Såsom alltid var det svårt för Kitty att för hela två
dagar skiljas från sin man, men då hon såg hans upplivade
ansiktsuttryck och hans spänstiga figur, som tog sig särskilt
stor och kraftig ut i vit blus och jägarstövlar, och i hans
blick iakttog en för henne ej fullt förståelig glimt av spänd
jägarförväntan, glömde hon för hans munterhets skull bort
sin bitterhet och tog ett glatt farväl av honom.

— Herrarna får förlåta mig! — sade han och skyndade ut
på förstutrappan. — Frukosten är väl med? Varför står
fuxen till höger? Nå, lika gott. Lаska, låt bli mig, gå och
sätt dig!

— Släpp dem ihop med de andra gumsarna, — yttrade
Levin vänd till ladugårdskarlen, som stått och väntat på
honom vid förstutrappan för att fråga honom om
gällgumsarna. — Ursäkta, där får jag en ny bov på halsen.

Levin hoppade ur trillan, där han just stod i begrepp att
sätta sig, och gick fram mot en på gården anställd
snickeriarbetare, som kom gående bort mot trappan.

— Du infann dig inte i går hos mig på kontoret och
nu kommer du och uppehåller mig. Nå, vad är det frågan
om?

— Låt mig ordna så, att trappan får göra en krök. Det
behövs bara tre trappsteg till. Och så passar det precis. Det
blir mycket bekvämare.

— Du borde ha lytt mig, — svarade Levin förtretad. —
Jag sade, att du först skulle göra stommen färdig och sedan
passa in trappstegena. Nu kan du inte bättra på det. Gör,
som jag sagt dig, och börja från början.

Det förhöll sig så, att en snickare, som var sysselsatt med
att bygga en flygelbyggnad, hade fördärvat trappan genom
att snickra till den särskilt för sig utan att beräkna höjden,
så att alla trappstegen fingo en lutande ställning, då
trappan skulle fogas in på sin plats. Nu ville arbetaren med
bibehållande av vad han snickrat hop sätta till ytterligare
tre trappsteg.

— Det kommer att bli mycket bättre.

— Ja, men vart skall den bära i väg med de tre
trappstegen?

— Bevars väl, — sade snickaren med ett föraktfullt
leende. — Det kommer att passa precis. Jag börjar
nerifrån, — sade han med en förtydligande gest, — och så går
det så här, och så så här och precis hit.

— Men tre nya trappsteg gör ju trappan längre...
Vart kommer den då?

— Det vill säja hon kommer nerifrån och går dit hon
ska, — sade arbetaren envist sökande övertyga.

— Hon kommer under taket och rakt mot väggen.

— Bevars väl. Hon börjar nertill. Går så vidare och
vidare och går dit hon ska.

Levin fick tag i en laddstake och började i gårdssanden
teckna en trappa för honom.

— Nå, ser du?

— Nå, som det önskas, — sade snickaren, i vars ögon
det med ens tindrade till, han hade tydligen äntligen fattat
saken. — Jag måste nog göra en ny, kan jag se.

— Nå, gör då som jag sagt, — skrek Levin och satte sig
upp i trillan. — Kör! Håll reda på hundarna, Filipp!

Levin hade nu, sedan han lämnat bakom sig alla
familjebekymmer och bondebestyr, en så stark känsla av livsglädje
och spänd förväntan, att han icke kände någon lust att tala.
Dessutom erfor han den känsla av stark upprördhet, som
varje jägare brukar ha, då han kommer närmare till det
ställe, där han skall jaga. Om det var något, som nu upptog
hans tankar, var det funderingar på, om de skulle finna
något villebråd i Kolpenokärret, hur Laska skulle visa sig
i jämförelse med Krak och hur det skulle lyckas för honom
själv med fågelskyttet. Han måtte väl inte skämma ut sig i
närvaro av en alldeles ny bekant? Oblonskij måtte väl inte
komma att skjuta mer än han? — Det var frågor, som döko
upp inom honom.

Oblonskij erfor en liknande känsla och var också
tystlåten. Endast Vasenjka Veslovskij höll utan uppehåll
muntert målron vid makt. Nu då Levin satt och lyssnade på
honom skämdes han över, hur orättvis han varit mot honom
kvällen före. Vasenjka var i själva verket en präktig pojke,
rättfram, godmodig och synnerligen gladlynt. Om Levin
hade råkat samman med honom under sin ungkarlstid, hade
han helt säkert blivit knuten till honom med nära vänskap.
En smula kände Levin sig dock misshagad av Veslovskijs
brist på allvar och en viss överdriven snobbighet hos honom.
Det var som om han tillmätte sig en över allt tvivel höjd
stor betydelse av den anledning, att han hade långa
välvårdade naglar och den där mössan och allt annat i stil
därmed. Men man kunde förlåta honom detta för hans
godmodighet och troskyldiga hygglighet. Han gjorde ett
behagligt intryck på Levin genom den goda uppfostran, han
visade sig ha fått, genom ett utmärkt uttal av franska och
engelska, med ett ord, han såg i honom en man ur sin egen
samhällskrets.

Vasenjka blev alldeles särskilt förtjust i en kosackhäst
från Don, vänstra sidohästen i trespannet. Han uttryckte
ideligen sin förtjusning över den: Hur härligt att galoppera
fram över stäppen på en sådan kosackhäst! Inte sant? —
sade han. Han hade någon sorts föreställning om
någonting vilt och romantiskt i att tumla om på en kosackhäst,
tydligen en fantasi utan hållpunkt i verkligheten, men det
var i alla fall något mycket tilldragande i denna naivitet
hos en man med ett vackert utseende, ett behagligt leende
och en gratiös rörlighet. Om det nu berodde därpå, att hans
karaktär tilltalade Levin eller att denne mödade sig att som
försoning för gårdagens försyndelse söka finna rätt på allt
gott hos honom, alltnog, Levin fann behag i att sällskapa
med Vasenjka.

Då de farit tre verst, grep Veslovskij plötsligt efter
cigarretui och plånbok och visste icke, om han förlorat dem
eller glömt dem på bordet i sitt rum. Det var
trehundrasjuttio rubel i plånboken, och därför kunde man icke utan
vidare låta saken bero.

— Vet ni vad, Levin, jag rider tillbaka på den där
donska hästen. Det går utmärkt. Eller hur, — sade han
beredande sig att stiga upp på den.

— Nej, varför det? — svarade Levin, som tog med i
räkningen, att Vasenjka minst vägde sina sex pud. — Jag
skickar hem kusken.

Kusken gav sig av på ena sidohästen, och Levin körde
vagnen vidare med de återstående tvenne dragarna.
</chapter>
<chapter name="IX">
<h2>IX.</h2>

— Nå, vilken färdplan skall vi följa? Låt oss få
noggrant besked, — sade Stepan Arkadjevitj.

— Jag föreslår följande: nu far vi till Gvozdjovo. I
Gvozdjovo finns det på vägen härifrån ett kärr med
dubbelbeckasiner. Bortom Gvozdjovo ligger det härliga
kärrmarker, där det vimlar av enkelbeckasiner och även
dubbelbeckasiner påträffas. Det är hett nu, men vi anländer fram
mot aftonen — vi har tjugo verst att fara — och får gå på
skytte i kvällningen. Så övernattar vi, och se’n i morgon tar
vi de stora kärrmarkerna.

— Och finns det ingenting under vägen?

— Jo, det gör det nog, men vi blir fördröjda, och det är
hett. Det finns två präktiga ställen, men det lönar sig
knappast nu.

Levin hade själv lust att bege sig till dessa ställen, men
dessa platser voro alldeles i närbeten av hemmet, han
kunde när som helst besöka dem, och det var inga
vidsträckta områden, — det lämpade sig icke för tre att skjuta
där. Och därför var han icke alldeles uppriktig, då han sade
att det knappast var något att få där. Då de kommo på
sidan om ett litet kärr, ville Levin fara förbi, men Stepan
Arkadjevitjs erfarna jägaröga upptäckte genast den från
vägen skönjbara sumpmarken.

— Skall vi inte titta dit? — sade han och pekade på det
lilla kärret.

— Levin, låt oss göra det! Det vore härligt! — började
Vasenjka Veslovskij bedja, och Levin kunde icke låta bli
att gå med på förslaget.

De hunno knappt hålla med vagnen, förrän hundarna
kappandes med varandra kilade av mot kärret.

— Krak! Laska!

Hundarna vände om.

— Det blir för trångt för tre man. Jag stannar här, —
sade Levin, som hoppades på, att de andra icke skulle
finna annat än några vipor, som flugit upp skrämda av
hundarna och nu vemodigt klagande kretsade över kärret.

— Nej! Kom med, Levin, låt oss göra sällskap! —
ropade Veslovskij.

— Det blir verkligen väl trångt. Laska, kom hit!
Laska! Ni behöver ju inte mer än en hund?

Levin stannade kvar bredvid fordonet kastande
avundsjuka blickar efter jaktkamraterna. De båda jägarna gingo
runt hela kärret. Förutom en tjäderhöna och några vipor,
varav Vasenjka sköt en, stod ingenting att finna där.

— Nå, där ser ni, att jag inte missunnat er kärret, —
sade Levin, — vi har bara förlorat tid.

— Nej, det var lustigt i alla fall. Såg ni oss? — sade
Vasenjka Veslovskij och klättrade ovigt upp i vagnen med
bössan i ena handen och vipan i den andra. — Så fint jag
sköt den här! Inte sant? Nå, kommer vi snart till de
riktiga jaktmarkerna?

Plötsligt ryckte hästarna till, Levin slog huvudet mot
en av bösspiporna. Ett skott ljöd. Egentligen var det
skottet, som först gick av, men Levin tyckte, att han slog
i med huvudet först. Det var så, att Vasenjka Veslovskij,
som skulle fälla ned hanarna, medan han höll fast i den ena
pipans hane, kom att röra vid den andra bösspipans tryck.
Skottet brann av i marken, utan att åstadkomma någon
skada. Stepan Arkadjevitj skakade på huvudet och såg
med ett förebrående leende på Veslovskij. Men Levin
saknade lust att göra honom förebråelser. Först och främst
skulle, vilken förebråelse han än kom att säga, denna synas
vara framkallad av den fara, man undgått, och den bula,
som svällt upp i pannan på Levin, och för det andra blev
Veslovskij till en början så barnsligt bekymrad och
skrattade därpå så godmodigt och smittande glatt åt deras
gemensamma förvirring, att det var omöjligt att icke själv
skratta med.

Då de kommo fram till det andra kärret, som var ganska
stort och måste kräva betydligt med tid, sökte Levin
övertala kamraterna att icke stiga av. Men Veslovskij bevekte
honom åter. Då det även här var trångt om utrymme,
stannade Levin än en gång som en mot gästerna
förekommande värd kvar vid åkdonet.

Krak satte med ens av ut mot tuvorna. Vasenjka
Veslovskij skyndade först efter honom. Och Stepan
Arkadjevitj hann icke fram, innan redan en dubbelbeckasin flög
upp. Veslovskij sköt och bommade, och fågeln slog ned
längre bort på en oslagen äng. Denna dubbelbeckasin var
förbehållen Veslovskij. Krak fann åter rätt på den och
gjorde ståndskall, Veslovskij lyckades skjuta den och kom
tillbaka med den till vagnen.

— Gå nu, så stannar jag hos hästarna, — sade han.

Jaktivern kom nu över Levin. Han räckte Veslovskij
tömmarna och gav sig ut på kärrmarken.

Laska, som redan länge genom gnällande givit uttryck
åt sitt misshag över orättvis behandling, satte av rakt på
ett tuvigt ställe, välkänt för Levin, dit Krak ännu icke
hade kommit.

— Varför kallar du inte tillbaka hunden? — ropade
Stepan Arkadjevitj.

— Hon skrämmer inte upp någon i förtid, — svarade
Levin och skyndade gladlynt efter sin hund.

Man kunde märka, att det kom allt mer och mer allvar i
Laskas sökande, ju närmare hon trängde fram mot det
tuviga stället. Blott för ett ögonblick lät hon distrahera
sig av en liten sångfågel. Hon gjorde en lov kring stället
framför tuvorna och började så löpa samma väg för andra
gången, men skälvde i detsamma till och blev stående
orörlig.

— Skynda dig, Stiva! — ropade Levin, som kände, hur
hjärtat började slå i hastigare takt och hur med ens det
var som om något, som setat som en tott för hans spända
hörsel, trängts undan och alla möjliga ljud klart och tydligt
men förvirrat och utan att han kunde uppskatta avståndet
nådde honom. Han hörde Stepan Arkadjevitjs steg, som
föreföllo honom som ekot av hästtramp i fjärran, han hörde
det prasslande ljudet från gräsrötterna på en tuvkant, som
trycktes sönder under hans fot, och han trodde ett
ögonblick, att detta ljud härrörde från en uppflygande beckasin.
Ett stycke bakom sig förnam han också liksom ett
plaskande i vatten, och han kunde icke förstå, vad det kunde
bero på.

Han sökte försiktigt lämplig plats för fotstegen och
flyttade sig närmare intill hunden. — Pil!

En enkelbeckasin flög upp framför hunden. Levin
lyfte bössan, men just som han skulle sikta, hörde han
ännu tydligare det plaskande ljudet bakom sig, plumsandet
kom närmare beledsagat av Veslovskijs röst, som ropade
något med en underlig högljuddhet. Levin märkte, att
han höll bösspipan riktad strax bakom beckasinen, men
tryckte i alla fall av.

Efter att ha fått förvissning om att han skjutit bom, såg
Levin sig om och blev varse, att hästarna icke längre stodo
på vägen utan dragit åstad med trillan ut i kärrmarken.

Veslovskij, som hade velat åse skjutningen, hade kört
ut från vägen, så att hästarna sjunkit ned i kärrdyn.

»Fan måtte ha flugit i honom!» muttrade Levin för sig
själv och vände tillbaka till platsen, där fordonet satt fast.
— Varför körde ni iväg? — yttrade han torrt till Veslovskij
kallade till sig kusken och började hjälpa upp de
nedsjunkna hästarna.

Levin var förargad över att ha blivit störd vid
skjutningen och blev ytterligare förtretad över, att man kört fast i
sankmarken med hans hästar och allra mest över att
varken Stepan Arkadjevitj eller Veslovskij kunde ge honom
och kusken den ringaste hjälp med att få upp hästarna
och lösgöra dem från skaklarna, då ingen av de båda
herrarna hade det ringaste begrepp om hur man handskas med
seldon. Utan att ge Vasenjka ett ord till svar på hans
bedyranden, att marken varit alldeles torr, deltog Levin i
kuskens arbete med att få hästarna fria. Men sedan han fått
känna en livande värme av kroppsarbetet och sett hur
ivrigt och mödosamt Veslovskij halat i vagnen, så att han
dragit loss ena stänkskärmen, började Levin göra sig
förebråelser för att han under inflytande av gårdagens
känslostämning uppträtt väl kyligt mot Veslovskij och lade sig vinn om
att genom särskild älskvärdhet förta intrycket av det
sträva uppträdande, han nyss visat. Då allt hade bragts
i ordning igen och bägge åkdonen åter stodo på vägen, sade
Levin till om att frukosten skulle dukas fram.

— <i>Bon appétit — bonne conscience! Ce poulet va
tomber jusqu’au fond de mes bottes</i>, — yttrade Vasenjka, som
åter kommit i sitt muntra humör, gripande sig an med sin
andra kyckling. — Nå, nu får det vara slut med våra
missöden, nu skall allt gå lyckligt och väl. För att sona mitt
brott måste jag dock sitta på kuskbocken. Inte sant?
Varför inte! Jag skall vara Automedon. Ni skall få se, att
jag kan köra hela vägen! — svarade han hållande fast i
tömmarna, då Levin bad honom lämna platsen bredvid
kusken. — Nej, jag skall sona mitt brott. Jag tycker för
övrigt, att det är skönt på kuskbocken. — Och så körde
han åstad.

Levin var en smula ängslig för att han skulle
överanstränga hästarna, särskilt vänsterhästen, fuxen, som han
icke förstod sig på. Men så småningom rycktes han med av
Veslovskijs munterhet och lyssnade till de romanser, som
denne sittande på kuskbocken allt emellanåt under färden
stämde upp. Han åhörde hans berättelser och betraktade
hans demonstrationer. Han visade bland annat, hur man
kör på engelskt vis »four in hand». Och en tid efter frukosten
anlände sällskapet, alla vid det bästa lynne, till
Gvozdjovokärret.
</chapter>

<chapter name="X">
<h2>X.</h2>

Vasenjka hade drivit på hästarna så fort, att man kom
fram till kärret något för tidigt, ty det var ännu väl hett.

Vid ankomsten till den stora sumpmarken, det
egentliga målet för hela färden, kunde Levin icke underlåta att
fundera på, hur han skulle kunna göra sig kvitt Vasenjka
för att nu få hänge sig åt jakten utan att bli störd. Stepan
Arkadjevitj hade synbarligen samma åstundan, och Levin
kunde i hans ansikte läsa det uttryck av spänd oro, som
alltid kännetecknar den verklige jägaren, innan jakten
kommit i gång. Levin lade också märke till ett visst uttryck av
knipslughet, som var kännetecknande för svågern.

— Nå, hur skall vi gå? Det är ett präktigt kärr, och här
finns hök också, ser jag, — sade Stepan Arkadjevitj och
pekade på två stora fåglar, som kretsade ovanför ett med
starrgras bevuxet ställe. — Där det finns hökar kan man
vara saker på att också träffa villebråd.

— Ja, mina herrar, — sade Levin med ett visst uttryck
av bekymmer i ansiktet, drog upp sina stövelskaft och
undersökte bössans låsmekanism. — Ser ni starrgräset
därborta? — Han pekade bort mot en med nästan
svartgrönt gräs bevuxen höjning i den väldiga sumpängen, som
utbredde sig på högra sidan av en å. — Kärret börjar just
här alldeles framför oss, där marken blir grönare. Härifrån
sträcker det sig åt höger, där hästarna går. Där bland
tuvorna brukar det finnas dubbla beckasiner. Så går det i en
rundel kring starrgraset bort till alskogen och se’n ända bort
till kvarnen. Ser ni, där borta i bukten är det bästa
jaktstallet. Där sköt jag en gång sjutton beckasiner. Nu går
vi åt två olika håll, med en hund på vardera sidan, och så
möts vi därborta vid kvarnen.

— Nå, vem skall gå åt höger och vem åt vänster? —
frågade Stepan Arkadjevitj. — Det är bättre utrymme till
höger, ni två kan gå ditåt, så går jag åt vänster, — sade
han, som om det vore honom likgiltigt.

— Utmärkt! Vi skall minsann skjuta mest. Nå, så ger
vi oss av! Kom, så går vi då! — grep Vasenjka in.

Det var omöjligt för Levin att sätta sig emot denna
fördelning. Och så skildes jaktsallskapet åt.

Så fort de kommit ut på kärrmarken, fingo bägge
hundarna upp spår och satte av utåt sumpvattnet. Levin kände
Laskas sätt att driva, hennes försiktiga och liksom
obestämda sökande. Han kände väl till stället och väntade, att
en flock beckasiner skulle flyga upp.

— Veslovskij, låt oss gå bredvid varandra! — viskade
Levin med dämpad röst till kamraten, som kom plumsande
i vattnet bakom honom. Efter det skott, som denne
ofrivilligt låtit gå vid Kolpenoträsket, kunde Levin icke låta
bli att ha ett visst bekymmer för vart hans följeslagare
hade sin bösspipa riktad.

— Nej, jag skall inte besvära er, bry er inte om mig.

Men Levin kunde icke släppa sin tanke och erinrade sig
Kittys ord, då han skildes från henne: »se nu till, att ni
inte skjuter ihjäl varandra». Hundarna kommo allt
närmare och närmare sitt mål, än var den ene före, än den
andre, var och en följande sitt särskilda spår. Levins spända
väntan på en beckasin var så stor, att smackandet av ena
stövelklacken, som han ryckte upp ur sumpmarken,
tycktes honom låta alldeles som pipet av denna fågel, och han
grep tag om bösskolven.

Pang! pang! visslade det om öronen på honom.
Vasenjka hade skjutit mot en flock änder, som kretsande över
kärret kom flygande fram mot jägarna, men ännu icke var
inom skotthåll. Levin hann icke se sig om, förr än en
beckasin pep till och lyfte från marken, så en andra, en tredje,
åtta stycken flögo upp efter varandra.

Stepan Arkadjevitj fällde en av dem just som den skulle
börja sin sicksackflykt. Den störtade som en klump ned i
gungflyt. Oblonskij tog lugnt sikte på en annan, som ännu
flög nära marken i riktning mot starrgrässtället. Vid nästa
knall av bössan sågs även denna beckasin falla. Så sågs
den studsa upp från grässtubben, flaxande med sin ena
oskadade vinge, så att den vita undersidan syntes.

Levin hade icke samma tur. Han sköt på den första
beckasinen på alltför nära avstånd och bommade. Så
siktade han på den, då den höjde sig i luften, men just då flög
en annan upp alldeles framför fötterna på honom och bragte
honom i förvirring, så att även andra skottet blev en bom.

Medan man som bäst höll på med att ladda bössorna,
flög ännu en beckasin upp, och Veslovskij, som hunnit
ladda på nytt, skickade ut över vattnet ytterligare två
skott med fint hagel. Stepan Arkadjevitj lyfte upp sina
båda beckasiner och såg med glittrande ögon på Levin.

— Nå, låt oss nu gå åt olika håll, — sade Stepan
Arkadjevitj och lätt linkande på vänstra foten gick han åt ena
sidan hållande bössan i beredskap framför sig och visslade
på sin hund. Levin och Veslovskij gingo åt andra hållet.

Det var så med Levin, att om de första skott han sköt
hade varit usla, brukade han bli uppbragt och komma i
dåligt lynne och sedan hela dagen skjuta illa. Så var det även
nu. Det visade sig, att det fanns rikligt med beckasiner.
Framför hundarna, framför jägarnas fötter flög det ideligen
upp beckasiner, och Levin hade möjlighet till upprättelse,
men ju mer han sköt, desto värre skämdes han för
Veslovskij, som muntert lossade av sina skott i tid och otid utan
att träffa något och alls icke kom i något misshumör för det.
Levin förhastade sig, tog icke ordentligt sikte och blev
allt mer och mer upphetsad, så att han till sist sköt nästan
utan hopp om att träffa. Det var som om Laska begrep
detta. Hon började bli allt makligare i sitt sökande och gav
jägarna blickar med ett uttryck av oförstående eller
förebråelse. Det ena skottet ljöd efter det andra. De båda
jägarna voro omgivna av krutrök. Men i jaktväskans rymliga
nät hade Levin hittills endast tre små späda beckasiner. Och
en av dem var Veslovskijs, och en hade de skjutit
gemensamt. Under tiden hördes från andra sidan kärret icke så
täta skott från Stepan Arkadjevitj, men efter vad Levin
trodde sig höra i stället desto betydelsefullare. Nästan efter
varje hördes ropet: »Krak, Krak, apporte!»

Detta bidrog till att ännu mer hetsa upp Levin.
Beckasiner kretsade ständigt kring starrgrässtället. Utan
uppehåll hördes det överallt smacka från marken och kraxa i
luften. Beckasiner, som lyft och kretsat omkring i luften,
slogo ned framför jägarna. I stället för de två hökar, man
först sett, svävade nu ett tiotal skriande över kärret.

Då Levin och Veslovskij tillryggalagt gott hälften av
halvkretsen kring kärret, kommo de in på ett område, där
sträckande sig hän mot starrgrässtället böndernas
slåttermarker lågo, avdelade än av trampade stigar än av slagna
sträckor. Hälften av gräset var redan slagen.

Ehuru det var mindre utsikt att komma i tillfälle att
skjuta något på den oslagna marken än på den slagna, gick
Levin ledsagad av sin följeslagare vidare på denna delvis
slagna, delvis oslagna gräsmark, de hade ju
överenskommit att mötas med Stepan Arkadjevitj.

— Hej, jägare, — ropade till dem en bland bönderna,
som satt på en frånspänd vagn, — kom med oss! Vi ska ha
fest! Drick ett glas med oss!

Levin såg sig om.

— Kom bara! — skrek en fryntlig skäggig bonde med
rödmosigt ansikte och en mun, där två vita tandrader lyste,
och lyfte upp en grönvit, i solen glimmande brännvinsflaska.
— <i>Qu’est ce qu’ils disent?</i> — frågade Veslovskij.

— Man vill bjuda oss på brännvin. De har säkert i dag
avslutat en delning av ängsmarken. Jag skulle gärna ta mig
ett glas, — sade Levin icke utan en listig baktanke. Han
hade en förhoppning om, att Veslovskij skulle lockas av
brännvinet och ge sig av.

— Varför inbjuder de oss?

— Jo, de har fest. Låt oss gå till dem. Ni kommer att
finna det intressant.

— <i>Allons, c’est curieux</i>.

— Gå, gå, följ vägen mot kvarnen! — skrek Levin, och
då han såg sig om, varseblev han till sin glädje, att
Veslovskij framåtböjd stapplande i väg på trötta ben och
hållande bössan med framsträckt arm styrde sina steg bort
från kärrmarken i riktning mot bönderna.

— Kom med du också! — skrek bonden till Levin. —
Var inte ängslig. Du får tilltugg också!

Levin hade stor lust att dricka ett glas brännvin och äta
ett stycke bröd. Han hade blivit trött och kände, att han
knappt orkade dra upp sina i gyttjan nedsjunkande fötter,
och ett ögonblick stod han tvehågsen. Men i detsamma
gjorde Laska stånd. Och med ens var all hans trötthet
borta, och med lätta steg gick han över sumpdyn fram till
hunden. Strax framför honom flög en beckasin upp. Han
sköt och träffade. Hunden stod fortfarande. »Pil!»
Framför hunden flög en ny fågel upp. Levin sköt. Men han
hade nu en olycksdag. Denna gång sköt han bom, och då
han gick att söka rätt på den fågel, som han träffat, kunde
han icke finna den. Han vandrade kors och tvärs över hela
starrgräsmarken, men Laska trodde icke att han träffat,
och då han uppmanade henne att söka, låtsade hon blott
utföra uppmaningen.

Fast Vasenjka, som Levin skjutit skulden på för sin
otur, var borta, bättrade sig icke jaktlyckan. Också här
fanns det gott om beckasiner, men Levin bommade ideligen.

De sneda solstrålarna voro ännu heta. Kläderna, som
voro genomdränkta av svett, klibbade vid kroppen. Vänstra
stöveln, som var full av vatten, gav smackande läten från
sig och var tung att släpa med sig. Över det av krutstänk
nedsmutsade ansiktet rann svetten i stora droppar. Han
kände en brännande torrhet i munnen, och i näsan stack
lukten av krut och unket vatten, i öronen susade det av
beckasinernas läte. Bösspiporna hade blivit så heta, att de
icke kunde vidröras. Hjärtats slag voro snabba och korta.
Händerna darrade av sinnesrörelse, och de av trötthet
stapplande benen snavade bland tuvor och dy. Men alltjämt gick
han omkring och sköt. Slutligen, efter en bom som han
riktigt skämdes för, kastade han bössa och hatt på marken.

»Nej, nu måste jag hämta mig!» sade han till sig själv,
lyfte upp bössan och hatten från marken, kallade till sig
Laska och gav sig bort från kärret. Då han kommit på det
torra, satte han sig på en tuva, drog av sig stövlarna och
tömde ur den vattenfyllda. Sedan gick han fram till
kärrtjärnen och drack av det rostsmakande vattnet, fuktade de
upphettade bösspiporna och tvättade händer och ansikte.
Då han svalkat sig, vände han om till ett ställe, där han
iakttagit, att en beckasin slagit ned, i den fasta avsikten
att denna gång icke förivra sig.

Han ville vara lugn, men det gick som förut. Hans
finger rörde vid trycket, innan han hunnit få fågeln ordentligt
på kornet. Det blev allt värre och värre.

Han hade blott fem skjutna fåglar i jaktväskan, då han
gav sig bort från kärret hän mot aldungen, där han skulle
sammanträffa med Stepan Arkadjevitj.

Innan han blev varse Stepan Arkadjevitj, fick han syn
på dennes hund. Bakom en kullvräkt alstubbe kom Krak
skuttande fram, alldeles svart av illaluktande kärrdy, och
stod med en segerherres min, medan han och Laska nosade
på varandra. Efter honom uppenbarade sig Stepan
Arkadjevitjs resliga gestalt i skuggan bland alarna. Röd, svettig
och med uppknäppt krage kom han Levin till mötes
alltjämt en smula linkande.

— Nå, hur gick det? Det var fasligt vad ni brassat på!
— sade han med ett muntert leende.

— Nå, har du haft tur? — frågade Levin. Men han
behövde icke fråga, han såg redan, att den andres jaktväska
var full.

— Å, ingenting att tala om.

Han hade skjutit fjorton stycken.

— Det är ett präktigt kärr! Säkerligen har Veslovskij
varit till hinders för dig. Det är inte lämpligt att vara två
om en hund, — sade Stepan Arkadjevitj för att något förta
intrycket av sin stora framgång.
</chapter>

<chapter name="XI">
<h2>XI.</h2>

Då Levin och Stepan Arkadjevitj inträdde i den
bondstuga, där Levin vid sina besök på platsen brukade ta in,
var Veslovskij redan där. Han satt mitt i rummet och höll
med bägge händer fast om en bänk, medan en soldat,
bondhustruns broder, som bäst höll på med att dra av honom
de dyiga stövlarna. Hans smittande muntra skratt genljöd
i stugan.

— Jag har alldeles nyss kommit hit. <i>Ils ont été
charmants</i>. Ni må tro, att de proppat mig full med mat och
dryck. Vilket underbart gott bröd de har. <i>Délicieux!</i> Och
ett sådant brännvin — jag har aldrig smakat dess like!
De ville på inga villkor ta emot pengar. De sa bara:
»försmå inte».

— Varför skulle de ta emot pengar. De har ju bjudit
er på traktering. De har inte någon brännvinsförsäljning, —
sade soldaten, som till sist lyckats dra av den blöta stöveln
tillika med den av dyvatten svarta strumpan.

Oaktat orenligheten i stugan, där golvet blivit
nedsmutsat av jägarnas stövlar och de smutsiga hundarnas fötter,
oaktat lukten av kärrdy och krutrök, som fyllde rummet,
och trots fullständig frånvaro av knivar och gafflar drucko
jägarna te och inmundigade sin kvällsvard med den
ypperliga aptit, som blott erfares av den som är ute på jakt.
Sedan man tvättat sig, begav man sig till en tom hölada, där
golvet blivit sopat och kuskarna anordnat bäddar åt
herrarna.

Fast det redan blivit mörkt, hade ingen av jägarna lust
att sova. Efter att ha ordat om vad man hört och erfarit
om skjutning och hundar och samtalat om minnena från
föregående jakter, kom man in på ett ämne som hade ett
särskilt intresse för samtliga. Vasenjka hade några gånger
med förtjusning talat om hur härligt detta nattläger var, om
det ljuvliga i doften av höet, i utseendet hos en vagn,
som han trodde vara trasig, emedan den löstagbara främre
delen var borta. Han hade prisat godmodigheten hos
bönderna, som trakterat honom med brännvin, och
tillgivenheten hos hundarna, som lagt sig var och en vid sin herres
fötter. Detta gav Stepan Arkadjevitj anledning att utlåta
sig om hur förtjusande en jakt hade varit hos en viss Maltus,
vars gäst han varit förra året. Denne Maltus var en bekant,
mycket förmögen järnvägsmagnat. Stepan Arkadjevitj
berättade om vilka stora kärrmarker denne Maltus hade köpt
sig i Tverska guvernementet, hur väl de sköttes, hurudana
fina ekipage jägarna hade åkt i — var och en hade haft
sin dogcart — och vilket ståtligt tält stått uppslaget vid
kärret och hur man där ätit frukost.

— Jag kan inte begripa, — sade Levin lyftande sig från
sin höbädd, — att du inte finner sådana människor
odrägliga. Jag förstår, att det smakar bra att frukostera med
Lafitte, men känner du då inte just detta slag av lyx
motbjudande? Alla dessa människor gör likt vissa
brännvinsförpaktare förr i tiden penningvinster på ett sådant sätt,
att de därigenom bli värda hyggligt folks förakt, men detta
förakt rör dem inte, med vad de ohederligt förvärvat köper
de sig fria från det.

— Alldeles riktigt! — ljöd det från Vasenjka
Veslovskij. — Så är det. Naturligtvis gör Oblonskij det bara av
bonhomie, men en och annan säger i alla fall: Tänk,
Oblonskij umgås där...

— Rakt inte! — Levin hörde på rösten, att Oblonskij
beledsagade sina ord med ett leende: — jag anser honom
rätt och slätt inte mer ohederlig än vilken som helst annan,
som blivit rik, köpman eller adelsman. I det ena som det
andra fallet har förmögenheten förvärvats genom arbete
och klokhet.

— Vad är det för arbete? Kan det kallas för arbete att
skaffa sig en koncession och så undan för undan överlåta
på andra?

— Naturligtvis är det ett arbete. Det är ett arbete i
den bemärkelsen, att om inte han eller hans likar varit,
stod vi utan järnvägar.

— Ja, men det är inte ett arbete i samma mening som
en jordbrukares eller en vetenskapsmans.

— Låt gå för det, men det är ett arbete så tillvida som
det är en verksamhet, som frambringar resultat —
järnvägar. Men du anser visst, att järnvägar inte behövs.

— Nej, det har inte med denna fråga att göra. För
övrigt kan jag visst gå med på att de har sin nytta. Men ett
dylikt penningförvärv, som inte står i något förhållande till
det nedlagda arbetet, är ohederligt.

— Men hur skall man bestämma ett dylikt förhållande?

— Det är en förtjänst på ohederligt sätt, med hjälp av
list, — sade Levin, som dock kände på sig, att han icke var
i stånd att dra en klar gräns mellan hederligt och
ohederligt. — Det är på samma sätt som med bankirernas vinster,
— fortsatte han. — Detta förvärv av ofantliga
förmögenheter utan arbete är ett ont alldeles som de vinster, som
förr i tiden förpaktare gjorde sig, formen är bara en
annan. <i>Le roi est mort, vive le roi!</i> Man har nätt och jämnt
fått förpaktningssystemet avskaffat, så ser man
järnvägsbyggen och banker växa opp: det är också förvärv utan
arbete.

— Ja, allt det där kan ha sin riktighet och vara
skarpsinnigt nog... Ligg still, Krak! — ropade Stepan
Arkadjevitj till sin hund, som skubbade sig mot höet och höll på att
bringa hela bädden i oordning. Oblonskij var tydligen
övertygad om det rätta i sin synpunkt och fortsatte lugnt och
utan brådska: — Men hör du, var drar du gränsen mellan
hederligt och ohederligt? Är det kanske ohederligt, att jag
har mer i lön än min avdelningschef, fast han är bättre inne
i sina saker?

— Jag vet inte.

— Nå, hör på: att du för ditt lantbruk har, låt oss säga,
femtusen i ren inkomst årligen, men att bonden, som vi
tagit in hos, hur han än må ligga i, inte kan få mer än femti
rubel — det är lika ohederligt som att jag förtjänar mer än
min avdelningschef och Maltus mer än en av förmännen vid
hans järnvägsföretag. Jag anser tvärtom, att samhället
intar en fientlig, alldeles obefogad ställning till detta slags
folk, och det tycks mig, att det är avundsjuka...

— Nej, det är inte rätt, — sade Veslovskij: — det kan
inte vara tal om avund, utan det beror på att det är något
osnyggt i affären.

— Nej, låt mig säga en sak, — fortsatte Levin. — Du
säger, att det är orättvist, att jag tjänar femtusen och
bonden femti rubel: det är så. Det är orättvist, och jag inser
det, men...

— Ja, det är det verkligen. Varför får vi äta, dricka,
jaga, slå dank, och han ständigt och jämt stå i med sitt
arbete? — sade Vasenjka Veslovskij, som tydligen för första
gången i sitt liv kommit att klart tänka på denna sak och
därför talade fullt uppriktigt.

— Ja, så kan man tycka, men ingen finns i alla fall som
vill avstå sin egendom till honom, — sade Stepan
Arkadjevitj liksom han med det sagda ville ge Levin en pik.

På sista tiden hade det mellan de båda svågrarna
uppstått liksom ett tillstånd av hemlig fiendskap. Det var som
om från den stund dessa två blivit tvenne systrars män det
börjat uppstå en tävlan dem emellan om vem som bäst
ordnat sitt liv, och nu tog denna fientliga känsla sig ett
uttryck i samtalet, som började få en personlig anstrykning.

— Jag avstår inte från min, därför att ingen fordrar
det av mig. Och om jag också ville, hade jag inte rätt att
göra det, — svarade Levin, — och det är förövrigt ingen att
avstå den till.

— Avstå den till bonden här, han nekar inte att ta den.

— Och på vad vis skulle jag avstå egendomen till
honom? Skulle jag ge honom lagfart på den, som om han
hade köpt den.

— Jag vet inte, men om det är din övertygelse, att du
inte har rätt...

— Jag har visst inte någon sådan övertygelse. Min
känsla säger mig tvärtom, att jag inte har rätt att avstå
den, att jag har förpliktelser både mot jorden och mot min
familj.

— Nej, vänta litet, om du anser, att denna brist på
jämlikhet är orättvis, varför handlar du då inte därefter?...

— Jag handlar, men i negativ riktning, jag handlar
genom att jag underlåter att förstora den skillnad, som
förefinnes mellan mina villkor och hans.

— Nej, ursäkta mig, det är en paradox.

— Ja, det är en något sofistisk förklaring, — instämde
Veslovskij. — Å, se husbon’! — yttrade han till bonden, som
trädde in i ladan genom den knarrande dörren. — Har du
inte lagt dig än?

— Nej, än är det inte att tänka på sömn för mig. Jag
trodde, att herrarna sov, och så hörde jag, att de låg och
pratade. Jag behöver hämta en krok här. Den bits väl
inte? — tillade han med en blick på en av hundarna och
klev försiktigt in med bara fötter.

— Var skall du sova?

— Vi ska vakta hästarna i natt.

— Å, en sådan natt! — sade Veslovskij, som kastat en
blick ut genom den stora öppna dörrens fyrkant och
betraktade stugknuten och de framför denna stående frånspända
vagnarna. — Hör, någon sjunger! Det är kvinnoröster. De
sjunger riktigt bra. Vilka sjunger, husbon’?

— Det är arbetsflickor från herrgården här bredvid.

— Låt oss ta en promenad! Vi sover i alla fall inte.
Oblonskij, kom, så går vi!

— Ja, skall jag ligga eller gå? — sade Oblonskij och
sträckte på sig. — Jag vet inte vilket. Det är så skönt att
ligga.

— Nå, så går jag ensam. — sade Veslovskij och reste
sig med ens och drog snabbt på sig stövlarna. — Farväl
så länge, mina herrar. Om det är trevligt, skall jag kalla
på er. Ni har trakterat mig med jakt på vildfågel, jag skall
visa min tacksamhet i min tur.

— Inte sant, det är en trevlig pojk? — sade Oblonskij,
då Veslovskij gått och bonden stängt dörren efter honom.

— Ja, det är han visst, — svarade Levin, som
fortfarande i tankarna sysslade med vad man nyss hade
samtalat om. Det tycktes honom, att han så gott han kunnat
klart givit uttryck åt sina tankar och känslor, och ändock
hade hans kamrater, som varken kunde beskyllas för
inskränkthet eller oärlighet, båda två sagt, att han
begagnade sig av sofismer. Detta upprörde honom.

— Ja, så är det, min käre vän, — sade Stepan
Arkadjevitj. — Det finns två utvägar att välja på: antingen får
man anse, att den nuvarande samfundsordningen är
rättvis och på den grund hålla på det som tillkommer en — eller
också får man erkänna, att man begagnar sig av orättvisa
företrädesrättigheter, som jag ju gör, och med
tillfredsställelse fortfara därmed.

— Nej, om det vore en orättvisa, skulle du inte kunna
begagna dig av dessa förmåner med någon
tillfredsställelse, åtminstone skulle jag inte kunna göra det. Det
viktigaste för mig är att kunna känna med mig, att jag inte
har del i någon skuld.

— Men i alla fall — skall vi inte också gå ut? — sade
Stepan Arkadjevitj, tydligen trött av att anstränga
tankeförmågan. — Vi sover i alla fall inte. Nej, vi kan gärna gå
ut ett slag!

Levin svarade icke. Han tänkte som bäst på vad han
hade sagt om att han endast i negativt avseende handlade
etiskt. »Är det då möjligt att endast i det negativa tjäna
det rätta?» frågade han sig själv.

— Vad nyslaget hö ändå har för en stark doft! — sade
Stepan Arkadjevitj och reste på sig. — Det är mig omöjligt
att somna. Jag undrar just, vad Vasenjka har för sig. Hör
du inte hans röst och hur de skrattar? Skall vi inte gå?
Kom då med!

— Nej, jag går inte, — svarade Levin.

— Beror det också på en princip hos dig? — sade
Stepan Arkadjevitj leende och trevade i halvdunklet efter sin
mössa.

— Nej, det har inte med någon princip att göra, men
varför skulle jag gå?

— Vet du, du skaffar dig själv bra mycket
otrevligheter, — sade Stepan Arkadjevitj, som hittat rätt på sin
mössa och stigit upp.

— Hur så?

— Kanske jag inte märkt, vad du låtit dig komma i
för ställning till din hustru? Jag hörde, att er emellan var
det en fråga av yttersta vikt — om du skulle fara ut på
jakt på två dar. Det kan passa bra i en idyll, men sådant
duger inte för hela livet. En man måste vara oavhängig
— han har sina rent manliga intressen. En man måste
hålla på sin manlighet, — sade Oblonskij och öppnade
dörren.

— Vill det säga, att han skall ge sig ut och driva kurtis
med arbetsflickor! — frågade Levin.

— Varför inte ge sig ut, om det roar. <i>Ça ne tire pas à
conséquence</i>. Min fru får det inte sämre, om jag har ett
nöje av det. Huvudsaken är att vakta på hemmets helgd.
Hemma får ingenting i den vägen ske. Men man bör inte
låta binda händerna på sig.

— Må så vara, — svarade Levin torrt och vände sig
om på andra sidan. — I morgon gäller det att vara tidigt
uppe, jag väcker ingen och ger mig i väg i gryningen.

— <i>Messieurs, venez vite!</i> — hördes från den
återvändande Veslovskij. — <i>Charmante!</i> Ni må tro, att jag gjort
ett fynd. <i>Charmante</i>, en verklig Gretchen, jag har redan
bekantat mig med henne. Hon är verkligen riktigt söt! —
utlät han sig med en så förnöjd min, som hade den
omtalade enkom för hans skull fått sitt vackra utseende och
han därför hade att uttala sin tillfredsställelse med den som
åstadkommit detta.

Levin låtsades sova, men Oblonskij, som tagit på sig
tofflor och tänt en cigarr steg ut ur ladan, och snart dog
ljudet av hans och Veslovskijs röster bort i natten.

Levin kunde på länge icke sova. Han låg och lyssnade
till hur hans hästar mumsade på höet. Sedan hörde han,
hur gårdens husbonde i sällskap med äldste pojken begav
sig av ut på nattvakt. Därefter fick han ligga och lyssna till,
hur soldaten i andra ändan av ladan gick till vila
tillsammans med sin systerson, husbondens yngste pojke. Han
hörde, hur gossen med sin späda stämma meddelade sin
morbror det intryck, som hundarna gjort på honom. De hade
för gossen tett sig så stora och fruktansvärda. Han frågade,
vad dessa hundar skulle jaga, och Levin hörde, hur soldaten
med hes och sömnig röst pratade om att jägarna i morgon
skulle gå ut till kärret och skjuta med sina bössor, men
sedan för att få fred för den lilles frågor yttrade: »sov nu,
Vas’jka, sov, annars blir jag ond», varpå han snart
började snarka. Så blev allt tyst. Blott enstaka gnäggningar
från hästarna hördes och då och då en beckasins läte. »Är
det verkligen så, att det blott är på negativt sätt?»
upprepade Levin för sig själv. »Nå, än se’n? Jag rår inte för det.»
Och så började han tänka på morgondagens bestyr.

»I morgon ger jag mig ut tidigt och skall försöka att
inte förivra mig. Det är ju en väldig mängd med beckasiner
här. Också dubbla beckasiner finns det. Och när jag
kommer tillbaka, så har jag väl en biljett från Kitty. Ja, kanske
Stiva har rätt? Jag är inte tillräckligt manlig i mitt
förhållande till henne, jag är på väg att bli en käring...
Men vad är att göra! Åter igen det negativa!»

Bäst han kommit i slummer, fick han höra skratt och
muntert samspråk från Veslovskij och Stepan Arkadjevitj.
Han slog för ett ögonblick upp ögonen: månen hade gått
upp, i den öppna dörren, varifrån månljuset klart flödade
in, stodo de och pratade. Stepan Arkadjevitj talade något
om den unga flickans friskhet och jämförde henne med en
färsk, nyknäckt nötkärna, och därefter hördes Veslovskij
med sitt medryckande glada skratt upprepa ett yttrande,
som troligtvis en bonde riktat till honom: »Sök att skaffa
dig en egen!» Levin mumlade i halvslummern:

— I morgon så fort det gryr... — och somnade.
</chapter>
<chapter name="XII">
<h2>XII.</h2>

Då Levin i den första morgongryningen vaknat,
försökte han väcka sina kamrater. Vasenjka, som låg på
magen sträckande utanför täcket sin ena strumpbeklädda fot,
sov så tungt, att det var omöjligt att få ett svar av honom.
Oblonskij svarade halvvaken, att han hade ingen lust att gå
ut så tidigt. Till och med Laska, som hoprullad legat och
sovit i ett hörn bland höet, steg ovilligt upp och släpade
lättjefullt sina utspretande bakfötter efter sig. Sedan
Levin dragit på sig stövlarna och tagit sin bössa, öppnade han
försiktigt den knarrande dörren och steg ut i det fria.
Kuskarna lågo sovande bredvid vagnarna och även hästarna
syntes slumra. Endast en av dem tuggade slött havre
vaggande hit och dit med mulen. Gården låg ännu försänkt i
ett grått skumrask.

— Varför så tidigt oppe, vännen min? — frågade
honom med ett hjärtligt tonfall den gamla husmodern, som
om hon talat till en av sina närmaste bekanta.

— Jag skall ut på jakt, mor lilla. Kommer jag fram till
kärret den här vägen?

— Gå rakt förbi bakgården ocn tröskplanen, lilla vän,
och så förbi hampfältet. Det finns en stig där.

Försiktigt klivande fram på sina nakna solbrända
fötter, gjorde gumman Levin sällskap en bit och öppnade
grinden för honom ut till tröskplatsen.

— Gå nu bara rätt fram, så kommer du till kärret. Igår
släppte de ut hästarna dit.

Laska sprang glatt före längs stigen. Levin följde
efter med snabba, lätta steg alltemellanåt tittande upp
mot himlen. Han hoppades på att solen icke skulle hinna
gå upp, förr än han kommit ut till kärret. Men solen var
icke fallen för dröjsmål. Månen, som ännu stått klart
lysande, då han begivit sig i väg, glimmade nu blott svagt
som matt silver. Morgonstjärnan, som för en stund sedan
dragit blicken till sig, måste han nu söka efter för att
upptäcka. Vad han förut sett som otydliga fläckar långt ute
på fältet kunde han nu klart urskilja. Det var rågskylar.
Den höga doftande hampan var full av daggdroppar, som
än ej kunde ses av brist på solglitter, och Levin blev blöt
om fötterna och fick stänk av vätan till och med ovan
bältet. I den klara morgonstillheten voro de obetydligaste
ljud hörbara. Ett bi flög som en visslande kula förbi Levins
öra. Han tittade sig om. Det kom ett till och ännu ett. De
kommo flygande från bigården och försvunno över
hampfältet i riktning mot kärret. Stigen ledde rakt mot detta.
Man kunde ana sig till, var kärret låg, på de dimmor, som
än tätare, än glesare stego upp därifrån, så att
starrgräsmarken och videbuskarna syntes som vaggande öar i ett
hav av ånga. Längs kärret och vägen lågo pojkar och
bondkarlar, som hållit nattvakt hos hästarna och nu strax före
gryningen slumrat in ett slag med långrockarna bredda över
sig. Ett stycke från dem gingo tre sammanbundna hästar.
Den ena drog rasslande i kedjan. Laska gick jämsides med
sin herre, hon hade god lust att skynda före och såg sig om
åt alla håll. Då Levin gått förbi de sovande bönderna och
kommit fram till den trakt, där kärret började, såg han efter
att bössan var i ordning och släppte hunden. En av
hästarna, en fyllig brun treåring kastade sig vid hundens
anblick häftigt åt sidan, lyfte svansen i vädret och gav från
sig ett ljudligt fnysande. De övriga hästarna blevo också
skrämda och satte av bort från kärret plaskande i vattnet
med sina sammanlänkade fötter, vars hovar åstadkommo
ett ljud snarlikt handklappningar, då de snabbt drogos
upp ur den klibbiga lermarken. Laska stannade, kastade
en föraktfull blick bort på hästarna och såg sedan frågande
på Levin. Denne strök med handen över hennes rygg och
visslade till tecken på, att nu kunde hon ge sig till att söka.

Laska ilade glatt och sorglöst fram på den under henne
vaggande dymarken.

Då hon kommit fram till kärret, förnam hon genast
bland de för henne välkända dofterna av trädrötter,
kärrgräs, slam och den i denna miljö icke hemmahörande
stanken av hästspillning runt över hela trakten utbredd doften
av fågel, just av den fågelart, som mer än alla andra eggade
hennes iver. Här och där i mossan och bland grästuvorna
var denna doft särskilt stark, men det var omöjligt att
avgöra i vilken riktning denna doft tog till och i vilken den
blev svagare. För att finna rätt på denna riktning måste
hon ge sig av längre bort och komma upp mot vinden.
Utan att känna, hur benen rörde sig, satte Laska av i full
galopp, men dock ej hastigare, än att hon när som helst
kunde stanna mitt i språnget, om så behövdes. Hon sprang
åt höger bort från den från öster kommande morgonbrisen
och vände sig så om mot vinden. Då hon så med vidgade
näsborrar drog in luften, kände hon genast, att det ej blott
fanns spår alldeles framför henne, utan att själva fåglarna
befunno sig där och att det var en hel hop. Laska saktade
farten. Att fåglarna funnos här, visste hon, men kunde
ännu icke med full säkerhet bestämma platsen. För att
söka rätt på denna, började hon just göra en lov, men i
detsamma blev hon störd av sin herres röst. »Laska! där!» sade
han och pekade åt ett annat håll. Hon stannade och gav
honom en undrande blick, som ville hon fråga, om det icke
var bättre att fortsätta som hon börjat. Men han
upprepade sin tillsägelse och pekade på en av vatten överhöljd
samling kärrtuvor, där ingenting gärna kunde finnas. Hon
lydde honom, låtsades söka för att göra honom till freds,
löpte härs och tvärs över tuvorna och vände så tillbaka till
den plats, där hon förut befann sig, och fick åter väderkorn
på fåglarna. Nu, då husbonden icke längre störde henne,
visste hon, vad hon skulle göra, och utan att titta i marken
började hon en lång lov, genom vilken hon skulle komma
underfund med hur allt förhöll sig. Hon stötte förargad
hop med tuvor bäst det var och råkade allt emellanåt ned
i vattnet, men hennes spänstiga kraftiga ben förde henne på
rätt väg. Doften från dem hon sökte blev allt starkare och
starkare, allt tydligare och tydligare, och med ens hade hon
alldeles klart för sig: blott fem steg framför henne bakom
en tuva måste en av dem finnas. Hon stannade orörlig i hela
kroppen. På sina låga ben kunde hon icke varsebli
någonting framför sig, men av doften visste hon, att en fågel
måste sitta inom fem stegs avstånd. Hon stod stilla, hennes
luktorgan uppfattade villebrådets närvaro ännu tydligare
och hon njöt i spänd väntan. Hennes svans stod rakt ut och
darrade blott i yttersta spetsen. Munnen var en smula
öppen, och öronen hade rest sig. Det ena örat hade vrängt
sig under loppet. Hon hämtade andan djupt, men
försiktigt och såg sig ännu försiktigare om på sin herre, mer
genom att vrida på ögonen än genom att vända på kroppen.
Han kom klivande från tuva till tuva, då och då snavande,
hon såg hans välkända ansikte och hans ögon, som hon
alltid kände sig ängslig för, hon tyckte, att han rörde sig
ovanligt långsamt, men i själva verket sprang han.

Läggande märke till, att Laska sökte på ett alldeles
särskilt sätt, tryckt mot marken liksom grävande sig fram med
bakbenen och hållande munnen lätt uppspärrad, begrep
Levin, att hon fått väderkorn på dubbelbeckasiner, och i
sitt stilla hjärta höjande en bön till Gud om lycka
åtminstone med den första fågeln, ilade han fram mot henne. Då
han kommit tätt intill henne, började han se sig omkring
från sin högre plats och varseblev nu med sina ögon vad
hon iakttagit med nosen. I sänkan mellan två tuvor på en
famns avstånd syntes en dubbelbeckasin. Den vände på
huvudet och stod ett ögonblick lystrande. Så slog den ut
med vingarna, slog dem åter samman, gjorde en klumpig
vippningsrörelse med bakdelen och försvann bakom en
tuvkant.

— Pil! pil! — ropade Levin och stötte till Laska
bakifrån.

»Jag kan inte gå, — tänkte Laska. — Vart skulle jag
gå? Härifrån kan jag känna dem, men om jag flyttar mig
framåt, begriper jag inte var de är och vad det är.» Men
nu gav husbonden henne en knuff med knät och viskade
med ett tonfall av orolig upphetsning i rösten: »Pil, Laska
pil!»

»Nå, om han vill det, så kan jag göra det, men jag
svarar inte längre för mig själv», tänkte Laska och satte full
fart in bland tuvorna. Den lukt, hon förnummit, var nu
borta, hon endast såg och hörde utan att begripa någonting.

På tio stegs avstånd från den förra platsen lyfte en
dubbelbeckasin utstötande ett hest läte, medan vingarna
gåvo från sig det dova ljud, som särskilt kännetecknar denna
fågelarts flykt. Levin sköt, och fågelns vita bröst slog
plaskande ned i gyttjan. En andra dubbelbeckasin flög upp
bakom Levin utan att invänta hunden. Då Levin vände sig
om, var den redan långt borta. Men skottet nådde den.
En tjugo steg framåt flög den ännu, reste sig så rätt upp i
vädret och störtade omedelbart därpå som en boll rakt ned
och slog tungt i marken på ett torrt ställe.

»Nu tycks det bli ordning!» tänkte Levin, när han lade
ned i jaktväskan de varma feta fåglarna. »Nå, Laska, nu
skall vi väl reda oss?»

Då Levin efter att ha laddat bössan drog vidare, hade
solen redan gått upp, ehuru den ännu befann sig dold i
skyar. Månen hade mistat allt skimmer och skymtade som
ett vitt moln på himlen. Icke en enda stjärna syntes längre.
Glittret av daggen i sävdungarna, som varit silverglänsande,
hade fått guldton. Över det rostiga kärrvattnet låg ett
bärnstensgult skimmer. Det nyss blåaktiga gräset hade gått
över i en grönska, som stötte i gult. Små kärrfåglar
svärmade omkring bland de daggstänkta buskarna runt bäcken,
vilka kastade långa skuggor. En hök hade vaknat och
sittande på en höstack tittade han med missnöjd min ut mot
kärret vändande huvudet från den ena sidan till den andra.
Kajor flögo ut över marken. En barbent pojke var just i
färd med att driva hästarna tillbaka. De nalkades en gubbe,
som rest sig upp och lagt av sig långrocken och nu stod och
kliade sig i huvudet. Röken från skotten hade brett ut sig
som mjölkstrimmor över det gröna gräset.

En av pojkarna kom springande fram till Levin.

— Farbror, i går fanns det änder här! — ropade han
och följde på avstånd efter.

Det var Levin en dubbel förnöjelse att i närvaro av
denne gosse, som ljudligt uttryckte sitt gillande, tätt efter
vartannat nedlägga ytterligare tre beckasiner.
</chapter>
<chapter name="XIII">
<h2>XIII.</h2>

Jägarregeln, att om man icke gått miste om det första
villebrådet, skall jaktlyckan stå bi, visade sig hålla streck.

Trött, hungrig och lycklig återvände Levin vid tiotiden
till härbärget efter att ha tillryggalagt bortåt tretton verst.
Han hade med sig nitton stycken av det fina villebrådet och
ytterligare en and, som han bundit fast vid bältet, då det
icke fanns plats för den i jaktväskan. Hans kamrater hade
redan varit vakna en god stund, de hade hunnit bli
hungriga och hade ätit frukost.

— Vänta litet, jag vet att det skall vara nitton stycken,
— sade Levin och började för andra gången räkna igenom
sina beckasiner och dubbelbeckasiner. De hade icke mycket
kvar av det ståtliga yttre de haft, då de flugit upp
framför hans bösspipa. Nu lågo de tillknycklade och stela, med
hängande huvuden, bestänkta av levrat blod.

Han hade räknat rätt, och Levin hade nöje av att se
Stepan Arkadjevitjs avundsjuka. Hans angenäma känsla
ökades ytterligare av, att han vid sin återkomst till
härbärget redan fick motta ett bud, som kom med en biljett från
Kitty.

»Jag är glad och alldeles frisk. Om du varit ängslig för
min skull, kan du känna dig lugnare nu än förut. Nu har
jag hos mig en ny livdrabant, Marja Vlas’jevna (det var
barnmorskan, en ny och viktig person i Levins familjeliv).
Hon har kommit hit för att titta till mig. Hon har inte
funnit något att anmärka på min hälsa, och hon har blivit
ombedd att stanna kvar här, tills du kommer tillbaka. Jag
är glad och kry och alla andra med. Du behöver visst inte
skynda dig. Är jakten god, kan du gärna stanna en dag
till.»

Dessa båda glädjeämnen, den lyckade morgonjakten och
meddelandet från hustrun, voro så stora, att några små
obehagligheter, som senare på dagen stötte till, lätt drogo
förbi.

Den ena bestod däri, att den röda sidohästen, som
tydligtvis legat i väl mycket under gårdagen, icke ville äta och
stod och såg ledsen ut. Kusken sade, att den var
överansträngd.

— Det kördes för skarpt i går, Konstantin Dmitritj, —
sade han. — Tänk, hela tio verst med sådan fart!

Det andra obehaget, som till en början förvandlade
Levins goda sinnesstämning till misshumör, men åt vilket han
snart hjärtligt skrattade, bestod däri att det visade sig,
att ingenting fanns kvar av den matsäck, som Kitty låtit
medfölja i sådan riklighet, att det synts honom, att den icke
skulle kunna bli uppäten på en hel vecka. Trött och
hungrig återvändande från jakten hade Levin en så åskådlig
sensation av pastejer, att han riktigt tyckte sig ha deras
doft i näsan och deras smak i munnen, alldeles som Laska,
när hon vädrade vilt. Så fort han kom fram till härbärget,
sade han till Filipp att sätta fram dem. Men det visade sig,
att både pastejerna och kycklingarna tagit slut.

— Ja, här finns aptit! — sade Stepan Arkadjevitj och
pekade leende på Vasenjka Veslovskij. — Jag lider minsann
inte av brist på matlust, men han är rent underbar...

— Nå, det är ingenting att göra åt den saken! — sade
Levin med en mulen blick på Veslovskij. — Filipp, giv hit
oxsteken!

— Oxköttet är uppätet och hundarna har fått benen,
— svarade Filipp

Levin blev så uppbragt, att han harmset utbrast: —
De kunde åtminstone ha lämnat något åt mig! — och han,
hade nästan gråten i halsen.

— Tag inälvorna ur fåglarna, — sade han med en
darrning i rösten till Filipp och bemödade sig att icke se på
Vasenjka, — och stoppa nässlor i dem. Och försök att
åtminstone skaffa mig mjölk att dricka.

Men strax sedan han stillat sin hunger med mjölk,
gjorde han sig förebråelser för att han i en främmandes
närvaro givit uttryck åt sin förargelse, och snart måste han
skratta åt sin av hungern förorsakade misslynthet.

På kvällen gjorde de ännu en tur ut till jaktmarken,
varvid Veslovskij lyckades skjuta ett par fåglar, och då det
började skymma till natt körde de hemåt.

Återvägen tillryggalades lika muntert som ditvägen.
Än sjöng Veslovskij, än erinrade han dem belåtet om sina
upplevelser med bönderna, som sagt till honom: »försmå
inte», om sina äventyr med »nötkärnorna», tjänsteflickorna.
Han berättade om en bonde, som frågat honom, om han var
gift, och då han fått höra, att han icke var det sagt: »titta
då inte efter andras kvinnor, utan sök att med första skaffa
dig en egen.» Dessa ord tycktes Veslovskij särskilt
löjeväckande.

— Allt som allt är jag väldigt nöjd med vår utfärd.
Vad tycker ni, Levin?

— Ja, jag är synnerligen belåten, — svarade Levin
uppriktigt. Han gladde sig nu särskilt åt att icke blott vara
kvitt den fientliga sinnesstämning, som han där hemma
hyst mot Vasenjka Veslovskij, utan tvärtom känna sig stå
i det mest vänskapliga förhållande till denne.
</chapter>

<chapter name="XIV">
<h2>XIV.</h2>

Nästa dag klockan tio, sedan Levin varit ute och gjort
sin vanliga rundtur, knackade han på dörren till det rum,
där Vasenjka tillbragt natten.

— <i>Entrez!</i> — ropade Vasenjka. — Förlåt, jag har nätt
och jämnt blivit färdig med mina <i>ablutions</i>, — sade han
stående framför Levin i bara skjortan.

— Låt inte mig genera. — Levin slog sig ned bredvid
fönstret. — Har ni sovit bra?

— Som en stock. Hurudant jaktväder är det i dag?

— Dricker ni kaffe eller te om morgnarna?

— Varken det ena eller det andra. Jag äter frukost med
ens. Men jag skäms verkligen. Damerna har väl redan
stigit opp? Nu vore det skönt att ta en spatsertur. Ni kan ju
visa mig hästarna.

Sedan de tillsammans vandrat omkring i trädgården,
besökt stallet och till och med gemensamt utfört en
gymnastikövning med Levins redskap, vände de tillbaka och
trädde in i salen.

— Vi har haft en härlig jakt, jag har samlat fullt upp av
angenäma intryck! — sade Veslovskij gående fram till
Kitty, som satt vid samovaren. — Det är verkligen synd,
att damerna inte får pröva på sådana nöjen.

»Nå, han måste då tala med värdinnan», sade Levin till
sig själv. Han hade åter tryckt sig skymta något särskilt i
hans leende, i den segervissa min, med vilken han vände
sig till Kitty...

Furstinnan, som satt på andra sidan om bordet bredvid
Marja Vlas’jevna och Stepan Arkadjevitj, kallade sin
svärson till sig och inledde ett samtal med honom om
inflyttning till Moskva med hänsyn till Kittys förestående
nedkomst och om hur man skulle ordna med våning där.
Liksom före vigseln alla förberedelser hade varit oangenäma för
Levin genom att de i sin futtighet störde intrycket av det
stora, som skulle ske, väckte nu dessa förberedelser inför
hans barns födelse, som man nästan sökte räkna ut på
fingrarna, ännu mer en känsla av sårad förtrytelse hos den
blivande fadern. Han undvek hela tiden att lyssna till
samtalen om hur barnet skulle lindas, vände sig bort för att
slippa titta på hur man höll på med att sticka vissa
hemlighetsfulla oändligt långa remsor, och fabricera vissa
trekantiga lärftstycken, som Dolly ansåg vara av en alldeles
särskild vikt, och annat i den stilen. Å ena sidan syntes
honom en sons födelse — han var övertygad om att det skulle
bli en gosse — vara en så stor och därför nästan orimlig
lycka, att han knappt kunde tro på dess möjlighet, å andra
sidan något så oerhört hemlighetsfullt, att denna inbillade
kunskap om vad som skulle komma, dessa förberedelser
alldeles som till något vanligt och av människor beroende
tycktes honom upprörande och förnedrande.

Men hans svärmor förstod icke dessa känslor hos honom
och tydde hans motvilja att tänka och tala om detta såsom
lättsinne och likgiltighet, och lämnade honom därför ingen
ro. Hon hade just givit Stepan Arkadjevitj i uppdrag att
se ut en våning och kallade nu Levin till sig.

— Jag vet ingenting, furstinna. Ni får göra som ni vill,
— sade han.

— Det gäller att bestämma, när ni skall flytta in.

— Jag vet verkligen inte. Jag vet bara, att det föds
miljoner barn utan att man behöver resa till Moskva och
anlita läkare... varför då...

— Ja, är det på det viset.

— Nej, det får bli som Kitty vill.

— Om den saken lämpar det sig inte att tala med
Kitty! Vill du verkligen, att jag skulle skrämma henne?
I våras avled Natalie Golitsyna, emedan hon fick för dålig
gynekologisk hjälp.

— Säg bara ifrån, jag gör som ni vill, — sade Levin
med mulen uppsyn.

Furstinnan började utlåta sig för honom, men han hörde
icke på vad hon sade. Ehuru samtalet med furstinnan
rubbat hans sinnesjämvikt, var detta dock icke orsaken till
det mörka uttrycket i hans ansikte. Det berodde på vad han
samtidigt såg vid samovaren.

»Nej, det här går inte an», tänkte han gång efter annan
kastande en blick bort mot Vasenjka, som böjde sig fram
mot Kitty och med sitt vackra leende sade någonting till
henne, vilket kom henne att rodna och se oroad ut.

Han tyckte, att det var något orent i Vasenjkas hållning,
blick och leende. Levin trodde sig till och med se något
orent i Kittys hållning och sätt att le. Åter låg världen
framför honom i mörker. Alldeles som i går kände han sig
med ens utan något varnande förebud kastad ned från
lyckans höjd, från lugnet och värdigheten, till förtvivlans,
ondskans och förnedringens avgrund. Åter blevo alla
människor och allt omkring honom vidrigt.

— Ja, gör som ni vill, furstinna, — sade han och såg
sig åter omkring.

— Vladimir Monomachs krona är tung! — yttrade
skämtsamt Stepan Arkadjevitj ögonskenligen häntydande
icke blott på Levins samtal med svärmodern utan även på
den egentliga orsaken till dennes misstämning, vilken han
iakttagit. — Vad du kommer sent i dag, Dolly.

Alla reste sig för att hälsa på Darja Alexandrovna.
Vasenjka reste sig blott för ett ögonblick. Med den för
nutidens ungherrar vanliga frånvaron av aktningsfullhet inför
damer bugade han sig endast knappt märkbart och
fortsatte sitt samtal, skrattande åt något.

— Masja har tagit alla krafter av mig. Hon har sovit
illa i natt och är så förfärligt kinkig, — sade Dolly.

Det samtal, som Vasenjka förde med Kitty, vidrörde
åter samma ämne som i går. Man talade om Anna och om
kärleken kunde stå över samhällets lagar. Detta samtal
var oangenämt för Kitty, hon oroades både av dess innehåll
och av den ton, som blivit anslagen, och allra mest av den
orsak, att hon redan visste, vilken verkan detta skulle ha
på hennes man. Men hon var alltför oerfaren och oskyldig
för att förstå sig på att få ett slut på ett dylikt samtal och
allra minst att dölja den rent yttre tillfredsställelse, som en
ung mans uppmärksamhet beredde henne. Hon ville få
detta samtal att ta ett slut, men hon visste icke, hur hon
skulle bete sig. Allt vad hon än kunde företa sig komme ju
att bli iakttaget av hennes man och fullständigt misstolkat.
Och det förhöll sig verkligen så, att då hon vände sig till
Dolly med en förfrågan om hur det stod till med Masja,
och samtidigt Vasenjka väntande på att detta för honom
ointressanta samtal skulle ta slut med en min full av
likgiltighet betraktade Dolly, föreföll det Levin att det i
Kittys fråga låg en onaturlig, honom vidrig illistighet.

— Nå, skall vi ge oss ut på svampplockning i dag? —
frågade Dolly.

— Ja, gärna det, då följer också jag med, — sade Kitty
och rodnade i detsamma. Av artighet hade hon velat fråga
Vasenjka, om han också skulle delta i utflykten, men
hejdat sin fråga. — Vart skall du ta vägen, Kost’ja? —
frågade hon sin man med ett uttryck, som hade hon någon
skuld inför honom, då denne i detsamma med beslutsamma
steg gick förbi henne. Detta uttryck av skuldmedvetenhet
bekräftade ytterligare hans tvivel.

— Det har kommit en maskinist hit, medan jag var
borta, och jag har inte träffat honom än, — sade han
utan att se på henne.

Han gick en trappa ned, men hade ännu icke hunnit
lämna sitt arbetsrum, då han fick höra sin hustrus välkända
steg hastigt komma efter sig.

— Vad vill du? — frågade han torrt. — Jag är
upptagen.

— Ursäkta, — sade hon vänd till maskinisten, en tysk:
— jag har några ord att säga min man.

Tysken ville avlägsna sig, men Levin sade till honom:

— Var inte orolig.

— Tåget går ju klockan tre? — frågade tysken, —
måtte jag bara inte komma för sent.

Utan att svara honom lämnade Levin i hustruns
sällskap rummet.

— Nå, vad har ni att säga mig? — yttrade han på
franska.

Han undvek att se henne i ögonen och ville icke se, att
hon, icke fullt frisk som hon var, skälvde i hela ansiktet och
hade ett bedrövat, nästan förkrossat uttryck däri.

— Jag... jag ville bara säga dig, att det inte går an att
leva på detta sätt, att detta är ren tortyr... —
framstammade hon.

— Det är folk i skänkrummet, — sade han vredgat:
— ställ inte till något uppträde.

— Nå, låt oss gå ditin!

De stodo i ett genomgångsrum. Kitty ville gå in i ett
angränsande, men där satt engelskan och höll lektion med
Tanja.

— Nå, följ med ut i trädgården!

Utkomna i trädgården stötte de på en bonde, som höll
på med att rensa i gångarna. Och utan att tänka på att
bonden såg hennes förgråtna och hans upphettade ansikte,
utan att tänka på, att de sågo ut som människor, som flydde
bort från en olycka, ilade de med snabba steg framåt,
kännande, att det var en nödvändighet för dem att få tala ut,
att på tu man hand få uppklara ömsesidiga missförstånd och
så bli kvitt den plåga, som de båda erforo.

— Det går inte an att leva på detta sätt! Det är ju en
tortyr! Jag lider, och du lider. Och för vad! — sade hon,
då de slutligen kommit fram till en enslig bänk i utkanten
av en lindallé.

— Säg mig ett: var det inte i hans ton något
opassande, något orent, något förnedrande och otäckt? — sade
han, och blev stående framför henne i samma ställning som
den där natten, hållande händerna knutna framför bröstet.

— Jo, det var det, — sade hon med en skälvning i
rösten. — Men, Kost’ja, ser du då inte, att jag är oskyldig?
Jag har från första stund i dag velat anslå en annan ton,
men dessa människor... Varför har de kommit hit? Vad
vi var lyckliga! — sade hon flämtande av snyftningar, som
skakade hela hennes nu så fylliga kropp.

Trädgårdsarbetaren lade märke till, att de vände
tillbaka förbi honom lugnade och med strålande ansikten, fast
de icke blivit befriade från något och icke kunde ha funnit
någonting, som så alldeles särskilt väckt deras glädje där
borta på bänken.
</chapter>

<chapter name="XV">
<h2>XV.</h2>

Efter att ha ledsagat sin hustru uppför trappan till övre
våningen begav sig Levin till den del av boningshuset, där
Dolly tagit in. Darja Alexandrovna var även hon denna
dag i hög grad upprörd. Hon gick fram och tillbaka i
rummet och grälade på en av sina flickor, som stod tjutande
i ett hörn:

— Och du skall få stå hela dagen där i hörnet, och
middag får du äta ensam, och inte en enda docka skall du
få se, och någon ny klänning bryr jag mig inte om att sy
dig, — slungade hon fram icke vetande allt vad hon skulle
kunna straffa sin dotter med.

— Nej, det är en ryslig flicka! — vände hon sig till
Levin. — Varifrån kan hon ha fått dessa avskyvärda
böjelser?

— Vad har hon då gjort? — sade Levin i ganska
oberörd ton. Han hade tänkt rådgöra med Dolly om sin
angelägenhet och märkte till sin förargelse, att han råkat komma
i ett olägligt ögonblick.

— Hon och Grisja hade gått in bland hallonbuskarna
och där... jag kan inte säga vad hon tog sig till. O, vad
jag saknar miss Elliot! Den vi nu har ser inte efter barnen
det ringaste, hon är bara en maskin... <i>Figurez vous, que
la petite...</i>

Och Darja Alexandrovna började berätta om Masjas
förseelse.

— Det är inte något bevis på, att hon har dåliga anlag,
det är bara okynne, — sökte Levin lugna sin svägerska.

— Men varför ser du så förvirrad ut? Varför har du
kommit? — frågade Dolly. — Har något hänt där inne?

Och av den ton, varmed hon uttalade den sista frågan,
förstod Levin, att han icke skulle få svårt att komma fram
med det som han hade på hjärtat.

— Jag har inte varit inne, jag och Kitty har varit
ensamma ute i trädgården. Vi har råkat i gräl för andra
gången... sedan Stiva kom.

Dolly såg på honom med en klok, förstående blick i
ögonen.

— Nå så säg mig, — fortsatte Levin, — handen på
hjärtat, om inte... inte Kitty, men den där herrn har
anslagit en ton, som kan tyckas obehaglig, inte bara obehaglig
utan gemen, en förnärmelse för en gift man?

— Ja, ser du, hur skall jag säga... Stå kvar, stå still
i hörnet! — vände hon sig till Masja, som då hon såg ett
knappt märkbart leende på sin mors läppar hade vänt på
sig. — Allmänna meningen inom umgängeslivet skulle nog
vara, att han uppför sig som alla unga män brukar. <i>Il fait
la cour à une jeune et jolie femme</i>, och en äkta man, som
tillhör stora världen, bör blott känna sig smickrad härav.

— Ja, ja, — sade Levin dystert, — men har du inte
märkt?

— Inte bara jag, utan också Stiva. Han sade rent av
till mig efter teet: <i>je crois que Veslovskij fait un petit brin
de cour à Kitty</i>.

— Nå, skönt, då kan jag vara lugn. Jag skall köra iväg
honom, — sade Levin.

— Vad, har du blivit galen? — ropade Dolly förfärad.
— Vad tänker du på, Kost’ja, tag ditt förnuft till fånga, —
sade hon med ett leende. — Nå, du kan gå till Fanny, —
vände hon sig till Masja. — Nej, om du vill, skall jag säga
till Stiva. Han kan ordna, så att han ger sig av. Han kan
ju säga, att du väntar nya gäster. Över huvud taget har
han ingenting här i huset att göra.

— Nej, nej, den saken skall jag sköta själv.

— Men du kommer att råka i gräl med honom.

— Visst inte. Det skall bli mig ett riktigt nöje,
verkligen ett nöje, — sade Levin med en häftig glimt i ögonen.
— Nå, Dolly, ge henne din förlåtelse! Hon skall nog aldrig
göra så mer, — sade Levin om den lilla synderskan, som
icke kommit sig för att gå till Fanny och i tvehågsenhet
blivit stående framför Dolly tittande opp under lugg på
modern sökande hennes blick.

Dolly såg på henne. Flickan brast ut i en högljudd
snyftning och dolde ansiktet i moderns knä, och modern
lade sin magra, veka hand på barnets huvud.

»Ja, vad har han och vi för gemensamt?» tänkte Levin
och gick för att söka upp Veslovskij.

Då han passerade förstugan, sade han till om att man
skulle göra landån färdig att fara till stationen.

— I går gick en av fjädrarna sönder, — upplyste
betjänten.

— Nå, gör tarantassen klar, men raska på. Var är herrn,
som gästar oss?

— Han gick in i sitt rum.

Levin kom in till Vasenjka just som denne varit
sysselsatt med att packa upp en del saker ur sin kappsäck. Han
hade lagt upp framför sig en del nya nothäften och satt nu
och spände på sig läderdamaskerna för att ge sig ut på en
ridtur.

Om det nu var någonting särskilt i Levins ansikte eller
Vasenjka själv kommit underfund med att »ce petit brin
de cour» som han tillåtit sig icke riktigt passade i denna
familj, alltnog, han visade så mycket av förlägenhet över
Levins inträde, som en man som levat med i stora världen
kan vara i stånd att röja av en dylik känsla.

— Har ni läderdamasker då ni rider?

— Ja, det är mycket proprare, — sade Vasenjka, lade
sitt tjocka ben upp på en stol och häktade till damaskens
nedersta hake med ett glatt och godmodigt leende på
läpparna.

Det var verkligen något käckt och trevlig hos honom,
och Levin kunde icke underlåta att erfara en viss
medkänsla med honom och ett styng av dåligt samvete med
hänsyn till värdskapets förpliktelser, när han lade märke
till ett ängsligt uttryck i Vasenjkas blick. På bordet låg ett
stycke av en käpp, som de brutit sönder vid dagens
morgongymnastik, då de försökt att med den lyfta upp vikterna,
som blivit nedsmutsade vid ett fall till marken. Levin grep
denna stump och började att riva sönder flisorna i dess
splittrade ända, villrådig om hur han skulle börja.

— Jag ville... — Han tystnade, men plötsligt
erinrande sig Kitty och allt som varit före sade han seende
honom med fast blick i ögonen: — jag har sagt till om en vagn
åt er.

— Hur så? — började Vasenjka förvånad. — Vart
skall jag fara?

— Jo, ni skall till järnvägsstationen, — svarade Levin
barskt och knep i käppstyckets spets.

— Skall ni resa eller har det hänt något?

— Jo, det har hänt sig så, att jag nu har att vänta
gäster hit, — sade Levin och fortsatte att med allt snabbare
och snabbare rörelser av sina starka fingrar bryta av flisor
från käppstycket. — För övrigt väntar jag alls inga gäster
och ingenting har hänt, men jag ber er resa er väg. Ni får
tolka min oartighet hur ni vill.

Vasenjka reste på sig.

— Jag ber <i>er</i> vara god och förklara den saken för
mig... — sade han med värdighet, då han slutligen
förstått, hur det var fatt.

— Jag kan inte ge er någon förklaring, — svarade Levin
lågmält och sakta, bemödande sig att dölja skälvningen i
käkarna. — Det är bäst för er att inte fråga.

Och då nu alla flisorna i käppens trasiga ända blivit
avslitna, grep Levin tag i tjockändan och bröt trästycket
mitt i tu och plockade så upp en bit, som fallit ned på
golvet.

Det är sannolikt, att dessa knutna händer, dessa spända
armmuskler, som han själv vid morgongymnastiken haft
tillfälle att undersöka, tillika med det dämpade tonfallet,
glimten i ögat och darrningen i käkarna utövade en
betydligt kraftigare verkan på Vasenjka än ord skulle kunnat
göra. Ryckande på axlarna bugade han sig med ett
föraktfullt leende.

— Kanske jag kan få träffa Oblonskij? — Ryckningen i
hans skuldror och det föraktfulla leendet uppväckte ingen
ilska hos Levin. »Ja vad återstår annat för honom att göra?»
tänkte han.

— Jag skall genast skicka honom till er.

— Vad är det här för meningslöshet! — sade Stepan
Arkadjevitj, som då han av sin vän fått veta, att man ville
köra honom ur huset, skyndat att få tag i Levin och funnit
honom i trädgården, där han promenerade omkring i
avvaktan på gästens avresa. — <i>Mais c’est ridicule!</i> Vad är
det, som flugit i dig? <i>Mais c’est du dernier ridicule!</i> Vad har
fallit dig in, om nu en ung man...

Men det, som flugit i Levin, satt tydligen i honom än,
ty han blev åter blek, då Stepan Arkadjevitj ville ha
orsaken klarlagd, och avbröt honom med ens:

— Var så god och tala inte om orsaken! Jag har inte
kunnat handla på annat sätt! Jag vet mig ha dåligt
samvete både med hänsyn till dig och till honom. Men jag tror,
att det inte är stor sorg för honom att ge sig av, och hans
närvaro är oangenäm både för mig och min hustru.

— Men det är en förolämpning mot honom! <i>Et puis
c’est ridicule!</i>

— För mig har det varit både en förnärmelse och en
plåga! Och jag har inte gjort mig skyldig till något som
helst. Varför skulle jag lida!

— Nej, det hade jag inte väntat av dig! <i>On peut être
jaloux, mais à ce point c’est du dernier ridicule!</i>

Levin vände sig plötsligt om och gick ifrån honom in i
allén. Där gick han sedan ensam fram och tillbaka mellan
träden. Snart hörde han rasslet från tarantassen och kunde
bakom träden urskilja, hur Vasenjka, iförd sin skotska
mössa, sittande i hö — till råga på allt, var tarantassen
utan säte — skakande vid åkdonets stötar färdades bort
genom allén.

»Vad vill detta säga?» tänkte Levin, då han såg
betjänten komma springande ut ur huset och hejda tarantassen.
Det var för maskinistens skull, som Levin alldeles glömt
bort. Maskinisten hälsade och utbytte några ord med
Veslovskij, varefter han äntrade upp i vagnen, som fortsatte
färden med ytterligare en passagerare.

Stepan Arkadjevitj och furstinnan voro utom sig med
anledning av Levins handlingssätt. Och han själv kände
sig icke blott i högsta grad »ridicule», utan även grundligt
skamsen och ångerköpt. Men sedan han betänkt, vad han
och hans hustru genomlidit, svarade han sig själv, då han
undrade, hur han i ett annat dylikt fall skulle bete sig, att
han skulle komma att handla på samma sätt.

Oaktat allt detta hade dock samtliga hans anförvanter
utom svärmodern, som icke kunde förlåta Levin hans
tilltag, fram mot aftonen kommit i en ovanligt livlig och glad
stämning, alldeles som barn efter en bestraffning eller stora
efter en besvärlig officiell mottagning. I furstinnans
frånvaro kunde man redan denna kväll tala om Vasenjkas
avfärdande som om en händelse timad för länge sedan. Och
Dolly, som av fadern ärvt gåvan att berätta lustigt, kom
Varenjka att nästan falla ikull av skratt, då hon för tredje
eller fjärde gången med nya humoristiska tillägg talade om,
hur hon med hänsyn till gästens närvaro hade försett en
klänning med splitternytt bandgarnityr och just var på väg
ut i salongen, då hon fick höra hur vagnskrället skakade
i väg. Och vem var det som satt i vagnen? — Jo, ingen
mindre än romanssångaren Vasenjka i skotsk mössa och
iförd läderdamasker tronade där på den hötäckta bottnen.

— Om du åtminstone låtit spänna för trillan! Och så
hör jag en stund därefter: »stopp, stopp!». Jag tror, att
man ångrat sig. Men så ser jag att man låter en tjock tysk
sätta sig upp i vagnen bredvid honom, och så bär det
av igen... Och mina fina nya bandrosetter fick karlen
aldrig se!
</chapter>

<chapter name="XVI">
<h2>XVI.</h2>

Darja Alexandrovna gjorde allvar av sin föresats och
for till Anna. Hon tyckte, att det var smärtsamt att företa
något som misshagade systern och dennas man. Hon
förstod, att de voro i sin fulla rätt, då de icke ville ha något
att göra med Vronskij. Men hon ansåg det vara sin
skyldighet att avlägga ett besök hos Anna och visa, att hennes
känslor för sin svägerska icke ändrat sig, fast det inträtt
en vansklig förändring i dennas ställning.

För att kunna företa denna färd utan att besvära Levins
sände Darja Alexandrovna bud till byn för att beställa
skjuts, men då Levin fick reda på detta, kom han och
gjorde henne förebråelser.

— Varför tror du, att jag skulle misstycka att du reste
dit? Och i fall det också vore på det viset, skulle det vara
ytterligare oangenämt för mig, om du inte vill begagna dig
av mina hästar, — sade han. — Du har aldrig givit mig
bestämt besked om att du tänkte resa. Att du söker skaffa
dig hästar i byn är för det första otrevligt för mig och för
det andra — och det är det viktigaste — är det
ändamålslöst. Med hästar från byn går det inte att göra den färden.
Jag har ju hästar nog. Om du inte vill göra mig ledsen, så
far med min skjuts.

Darja Alexandrovna måste gå med härpå, och till
utsatt dag hade Levin fyra hästar i beredskap för sin
svägerskas räkning tillika med reservhästar, vilka bestodo av
arbets- och ridhästar. De voro icke vidare eleganta, men
de dögo att på en dag föra Darja Alexandrovna dit hon
ärnade sig. Vid denna tid, då hästar voro mycket behövliga
både för svärmodern, som snart skulle resa, och för
barnmorskan, var detta mycket besvärligt för Levin, men hans
plikter som värd tillstadde honom icke att låta Darja
Alexandrovna skaffa hyrskjuts åt sig. Dessutom visste han, att
de tjugo rubel, som man skulle fordra av Darja
Alexandrovna för denna färd, voro synnerligen behövliga för henne.
Darja Alexandrovnas penningaffärer, som befunno sig i
mycket dåligt tillstånd, hade Levins samma känning av
som hade de varit deras egna.

Följande Levins råd reste Darja Alexandrovna före
daggryning. Vägen var god, ekipaget stadigt, hästarna
travade muntert framåt, och på kuskbocken satt förutom
kusken även en kontorsskrivare, som Levin för säkerhets skull
låtit följa med i stället för en betjänt. Darja Alexandrovna
slumrade in och vaknade först upp, då man körde fram till
en gästgivaregård, där hästombyte skulle ske.

Här drack hon te hos samme hemmansägare, hos vilken
Levin tagit in på sin färd till Svijazjskij, pratade med
bondkvinnorna om deras barn och med gubben om greve
Vronskij, om vilken bonden hade många berömmande ord att
säga. Vid tiotiden fortsattes resan. Därhemma hade Dolly
kringvärvd av bekymren för sina barn aldrig haft tid att
tänka. Men nu på denna färd trängde sig de förut
tillbakahållna tankarna fram i hennes huvud, och hon övertänkte
hela sitt liv så som hon aldrig förr kunnat göra det och
hon betraktade det från de mest skilda synpunkter. Och
hon fick tankar, som föreföllo henne själv sällsamma. Först
tänkte hon på sina barn, som hon kände oro för, trots att
modern och Kitty (som hon betydligt mera litade på)
lovat att se efter dem. »Om nu bara inte Masja hittar på
någon ny odygd. Grisja måtte väl inte gå nära någon häst
och bli sparkad. Måtte det inte bli något nytt krångel med
Lilis mage.» Men snart undanträngdes dessa tankar på det
nuvarande av tankar på den närmast förestående framtiden.
Hon tänkte på, att man till vintern måste skaffa sig annan
bostad i Moskva, beställa ny förmaksmöbel och låta
förfärdiga en promenadpäls åt äldsta dottern. Därpå började hon
sysselsätta sig med tankar på vad som låg i en mera
avlägsen framtid: hur hon skulle få dugliga människor av sina
barn. »Flickorna är det kanske inte värt att oroa sig för,
— men pojkarna?» — tänkte hon.

»Det är väl, att jag nu kan sysselsätta mig med Grisja,
men det är blott möjligt, därför att jag nu är fri, att jag
inte väntar någon liten. På Stiva kan jag naturligtvis inte
räkna. Med hjälp av goda människor skall jag nog få dem
uppfostrade. Men om det skulle bli tillökning i
barnskaran?...» Och den tanken föll henne in, hur orättvist det
var, att en förbannelse uttalats över kvinnan, att hon med
smärta skulle föda barn. »Att föda är inte det värsta, men
att gå med barn — det är en verklig plåga», tänkte hon
och erinrade sig sitt senaste havandeskap och hur sedan
barnet dött. Och hon kom att tänka på det samtal hon
haft med en ung bondhustru på gästgivaregården.
Tillfrågad, om hon hade barn, svarade den vackra unga
kvinnan utan en skymt av sorg:

— Jag har haft en flicka, men Gud har tagit henne till
sig, vid fastan begrovs hon.

— Känner du inte saknad efter henne? — frågade
Darja Alexandrovna.

— Varför sörja? Min gamle far har i alla fall så många
barnbarn. Det är blott besvär. Man kan varken arbeta
eller ta sig till något annat. Det binder en bara.

Detta svar hade förefallit Darja Alexandrovna
avskyvärt, trots den vackra kvinnans godmodiga uppsyn, men
nu kom hon ofrivilligt att erinra sig dessa ord. Det fanns
dock en viss sanning i detta hänsynslösa uttalande.

»Ja, över huvud taget, — tänkte Darja
Alexandrovna, seende tillbaka på hela sitt femtonåriga äktenskap,
— havandeskapet det för med sig kvalm, slöhet,
likgiltighet för allt och det svåraste — det vanställer kroppen.
Kitty, den unga, vackra Kitty, tänk vad även hon har
förfulats, och när jag är havande, är jag rent
vanskaplig, det vet jag. Födseln, dessa lidanden, dessa oerhörda
plågor, den sista minuten... och så digivningen, dessa
sömnlösa nätter, dessa förfärliga smärtor...»

Darja Alexandrovna skälvde till vid blotta minnet av
den smärta, hon fått erfara av såriga bröstvårtor. Nästan
varje gång hon haft en liten, hade hon haft känning av
detta onda. »Sedan barnens sjukdomar, denna eviga
ängslan, och så deras dåliga böjelser (hon erinrade sig Masjas
förbrytelse bland hallonbuskarna), läxläsningen, latinet —
allt detta är så svårbegripligt, så nedtyngande. Och så till
råga på allt — ett barns död.» Och åter steg upp för hennes
åskådning det grymma minne, som städse gnagde på
hennes modershjärta, minnet av hennes siste späde gosses
bortgång, av hennes lille son, som dött i strypsjukan. Hon
mindes, hur det var då detta barn skulle begravas, de
kringståendes allmänna likgiltighet inför den lilla skära likkistan
och hennes egen hjärtslitande smärta inför anblicken
av den lilla bleka pannan med krusigt hår vid
tinningarna och den lilla öppna förvånade munnen, som hon
iakttog just som det skära locket med korset lades på
kistan.

»Och varför allt detta? Vad blir det av allt detta? Att
jag utan att äga en minuts ro, än havande, än ammande,
ständigt uppbragt, grälsjuk, själv utplågad plågande andra,
motbjudande för min man, kommer att genomleva mitt
liv, och att olyckliga, illa uppfostrade och eländiga barn
får växa upp. Och nu, om vi inte hade fått tillbringa
sommaren hos Levin, vet jag inte, hur vi skulle ha tagit oss
fram. Visst är Kost’ja och Kitty så finkänsliga, att de inte
låter oss märka något, men detta förhållande kan inte
fortfara. När barn växt upp hos dem, kan de inte längre ta sig
an oss, redan nu är de besvärade av oss. Vad kan pappa
hjälpa oss med, han har ju knappt fått behålla något av
sin förmögenhet? Ensam kan jag inte fullborda mina barns
uppfostran, endast med hjälp från andra kan det gå, endast
under förödmjukelser. Om jag så får anta det lyckligast
tänkbara: jag får ha mina barn i livet och kan något så när
uppfostra dem. I bästa fall blir de inte oduglingar. Det är
allt som jag kan önska. Och för allt detta — hur mycken
plåga, hur mycken möda... Ett helt liv ödelagt!» Hon
kom åter att tänka på vad den unga bondhustrun hade
yttrat, och minnet av det sagda ingav henne åter avsky, men
hon måste dock erkänna, att det i denna kvinnas yttrande
fanns något av den hårda sanningen.

— Nå, har vi långt än, Michajla? — frågade Darja
Alexandrovna kontorsskrivaren för att jaga de
skrämmande tankarna från sig.

— De säger, att det är sju verst från denna byn.

Ekipaget rullade längs en bygata ned mot en liten bro.
På denna bro gick en skara bondkvinnor med knyten på
ryggen under glatt och högljutt samspråk. Kvinnorna
blevo stående på bron nyfiket betraktande den förbifarande
herrskapsvagnen. Alla dessa mot henne riktade ansikten
tycktes Darja Alexandrovna vara friska och glada, de
väckte avund hos henne genom sitt uttryck av livsglädje.
»Var och en av dessa är med i livet, njuter av livet, —
fortsatte Darja Alexandrovna sina tankar, då hon åkt förbi
bondkvinnorna och efter att ha kommit upp på en backe
vid hästarnas trav angenämt vaggades av den gamla
landåns mjuka fjädrar, — och jag är som en fånge utsläppt ur
ett fängelse, där jag av bekymmer tröttas till döds, jag har
blott för ett ögonblick fått sansa mig. Jag ser alla leva med
i livet: dessa bondkvinnor, min syster Natalie, Varenjka och
Anna, som jag är på väg till, blott inte mig själv.

»Och man angriper Anna. Varför? Är jag kanske bättre?
Jag har åtminstone en make, som jag älskar. Låt vara, att
jag inte kan hålla av honom som jag skulle vilja, men jag
hyser dock kärlek för honom, men Anna kunde inte älska
sin. Vari består hennes skuld? Hon vill leva. Gud har
nedlagt den viljan i vår själ. Det är mycket möjligt, att jag
hade kunnat göra detsamma. Jag vet ännu inte, om jag
gjorde rätt, då jag lydde hennes råd, den förfärliga tid, då
hon var på besök hos oss i Moskva. Jag hade då bort överge
min man och börja mitt liv från början. Jag hade kunnat
älska och bliva älskad tillbaka på ett verkligt sätt. Och är
det kanske bättre som det är nu? Jag kan inte hysa någon
aktning för honom. Men nu kan jag inte vara utan honom,
— tänkte hon om sin man, — och jag får dras med honom.
Är det bättre? Då kunde jag ännu väcka behag, då var inte
än min skönhet gången», fortsatte Darja Alexandrovna sin
tankegång och fick lust att kasta en blick i en spegel. Hon
hade med sig en liten toalettspegel i sin handväska och hon
ville ta upp den, men då hon framför sig såg ryggarna av
kusken och kontorsskrivaren, kom hon att tänka på att hon
skulle skämmas, om någon av dem vände sig om, och hon
lät spegeln vara.

Men utan att se sig i spegeln, tänkte hon i alla fall, att
det icke var för sent. Hon erinrade sig Sergej Ivanovitj,
som brukade vara särskilt älskvärd mot henne, och Stivas
vän, den hygglige Turovtsyn, som hjälpt henne att pyssla
om barnen, då de hade scharlakansfeber, och visat sig
intagen av henne. Och ytterligare fanns det en helt ung man
vilken enligt vad hennes man skämtsamt meddelat henne
hade förklarat som sin åsikt, att hon var den vackraste
av de tre systrarna. Och de mest lidelsefulla och orimliga
romaner byggdes upp i Darja Alexandrovnas inbillning.
»Anna har handlat alldeles riktigt, och jag kan inte höra till
dem, som förebrår henne. Hon är lycklig och gör en annan
lycklig, hon är inte förtryckt som jag, helt säkert är hon
ännu samma friska och kloka varelse, öppen för allt», tänkte
Darja Alexandrovna, och ett knipslugt leende krusade
hennes läppar, särskilt emedan hon, då hon tänkte på Annas
roman, parallellt spann ut en liknande åt sig själv förenande
sitt öde med en manlig varelse, ett obestämt
kollektivbegrepp, som besvarade hennes kärlek. I likhet med Anna
gjorde hon i tankarna en bekännelse om detta förhållande
för sin man. Och Stepan Arkadjevitjs förvåning och
förvirring vid denna underrättelse kom henne att le.

Upptagen av dylika fantasier körde hon in på den
sidoväg, som från stora landsvägen ledde till Vozdvizjenskoje.
</chapter>

<chapter name="XVII">
<h2>XVII.</h2>

Kusken höll in fyrspannet och såg sig om åt höger, där
på ett rågfält några bönder sutto bredvid en kärra.
Kontorsskrivaren gjorde en rörelse för att hoppa av, men
hejdade sig och ropade i befallande ton på en bonde, vinkande
honom till sig. Det vinddrag, man känt medan ekipaget var
i rörelse, hade upphört i och med att det stannat. De
svettiga hästarna stodo och sparkade ilsket efter bromsar, som
ville slå sig ned på dem. En metallklang, som ljudit från
böndernas vagn, där en lie just bryntes, tystnade plötsligt.
En av bönderna reste på sig och gick bort mot ekipaget.

— Isch, har du torkat till! — skrek kontorsskrivaren
mot bonden, som långsamt på bara fötter kom gående
utefter den del av den hårda vägen, där inga djupa hjulspår
funnos. — Kommer du då till sist?

En bondgubbe med en huvudbonad av lindbast på det
krusiga håret och med skjortan mörk av svett längs den
kutiga ryggen skyndade något på sina steg och trädde fram
till landån och lade sin solbrända hand på dess ena
stänkskärm.

— Ska ni till Vozdvizjenskoje, till herrgår’n, till greven?
— yttrade han. — Ja, det är att fara, tills den här
sluttningen tar slut och se’n svänga av till vänster. Se’n ä dä
bara att följa »sjåsien» rakt fram. Vem ska ni till, ska ni
till greven själv?

— Nå, är de hemma, min gode man? — vände sig
Darja Alexandrovna med en obestämt formulerad fråga
till bonden, hon visste icke ens, hur man inför en bonde
skulle titulera Anna.

— De bör väl vara hemma, — sade bonden och ändrade
sina bara fötters ställning så att ett tydligt avtryck av en
fot med dess fem tår blev synligt i sanden. — Nog bör de
vara hemma, — upprepade han, synbarligen hågad att ge
sig in i ett litet samspråk. — I går kom dä dit flere gäster.
De har fasligt mycket främmande... Va’ vill du? — skrek
han vänd mot en yngling, som ropat något till honom från
kärran. — Just dä! Nyss red allihop förbi här för att si på
den där skördemaskin. De bör vara hemma nu. Va’ ä’ ni
för ena?

— Vi är långväga ifrån, — sade kusken och klev upp på
kuskbocken. — Det är, sa’ du, inte långt härifrån.

— Ja, det är alldeles här intill. Ja, det är att fara...
— upprepade han och drog sin hand från stänkskärmen för
att i nästa ögonblick lägga dit den andra.

En ung, frisk och kraftigt byggd yngling kom också
fram.

— Kan man få arbete hos er nu i bärgningstiden? —
frågade han.

— Jag vet inte, min vän.

— Ja, håll nu bara åt vänster, så kommer ni rätt, —
sade bonden, som tydligen endast ogärna ville skiljas från
de förbifarande och hade god lust att prata.

Kusken satte hästarna i gång, men knappt hade
vagnen svängt in på sidovägen, förr än bonden ropade: —
Stopp, stopp! — Hej, kamrat, stanna! — ropade två röster.
Kusken stannade.

— Nu kommer de! Se där kommer herrskapet! —
ropade bonden. — Se, så många de är! — sade han pekande
på fyra personer till häst och två, som sutto i en charabang,
vilka nalkades på stora landsvägen.

Ryttarna voro Vronskij, Veslovskij, en lakej och Anna,
i charabangen sutto furstinnan Varvara och Svijazjskij.
De hade begivit sig ut för att ta motion och samtidigt
besiktiga några nyanlända skördemaskiner.

Då de sågo landån stanna, slogo ryttarna om från trav
till skritt. Först kom Anna med Veslovskij vid sin sida.
Anna red makligt fram på ett litet rött, kraftigt byggt
engelskt sto med klippt man och stubbsvans. Hennes vackra
huvud, vars svarta hårslingor ostyrigt tittade fram under
den höga hatten, de fylliga axlarna, den smärta midjan i
åtsittande svart riddräkt och den gratiösa hållningen
fängslade Dollys blick.

I första ögonblicket fann hon det icke riktigt passande,
att Anna red. Med Darja Alexandrovnas begrepp om
ridande damer förknippades nämligen föreställningen om ett
lätt ungdomligt koketteri, som enligt hennes mening icke
passade samman med Annas ställning. Men då hon fick
se henne på nära håll, försonades hon genast med hennes
ritt. Trots elegansen var allt så enkelt, lugnt och värdigt
i Annas hållning, dräkt och rörelser, att intet kunde synas
mera naturligt.

Vid sidan av Anna kom Vasenjka Veslovskij på en
hetriden grå kavallerihäst sträckande ut de tjocka benen
framför sig med en tydlig min av självbelåtenhet. På huvudet
hade han sin skotska mössa med viftande band. Darja
Alexandrovna kunde icke tillbakahålla ett leende, då hon
kände igen honom. Bakom dem red Vronskij på en
mörkbrun fullblodshäst, som tydligen alldeles nyss varit i galopp.
Han drog in tyglarna för att hålla tillbaka dess fart. Efter
honom kom en småväxt man i jockeydräkt ridande. I en
splitterny charabang förspänd med en väldig svart travare,
som höll på att hinna i fatt de ridande, sutto Svijazjskij
och furstinnan.

Ett glatt leende upplyste Annas ansikte i samma stund
som hon igenkände Dolly i den lilla gestalt, som satt
hopkrupen i ett hörn av den gamla landån. Hon skrek till,
spratt till i sadeln och lät sin häst falla i galopp. Då hon
kommit fram till landån, hoppade hon utan hjälp ned från
hästen och ilade Dolly till mötes med ena handen hållande
upp den långa ridklänningen.

— Jag tyckte nog, det var du, men vågade knappt tro
det. Det var då en glad överraskning! Du kan inte tänka
dig, vad det gläder mig, — sade hon, medan hon än tryckte
sitt ansikte intill Dolly kyssande henne, än drog sig
tillbaka betraktande henne med ett leende. — Vilken glad
överraskning, Alexej! — sade hon vänd till Vronskij, som
stigit av hästen och kom bort till dem.

Vronskij tog av sig den stora grå hatten och gick fram
till Dolly.

— Ni kan inte tro, vad vi är glada åt att ni kommit, —
sade han med särskilt eftertryck på orden och med ett
leende, som blottade hans kraftiga vita tänder.

Vasenjka Veslovskij satt kvar på hästen och hälsade
den nyanlända genom att ta av sig mössan och glatt svänga
den med dess viftande band över huvudet.

— Det är furstinnan Varvara, — yttrade Anna, då
charabangen hann fram och Dolly gav henne en frågande
blick.

— Å, är det hon, — sade Darja Alexandrovna, och i
hennes ansikte kom ett uttryck av missnöje.

Furstinnan Varvara var en av hennes mans tanter, hon
var sedan lång tid bekant med henne och hyste just inga
vördsamma känslor för henne. Hon visste, att furstinnan
Varvara hade framlevat all sin tid som en snyltgäst hos rika
släktingar. Men att hon nu till och med slagit sig ned hos
Vronskij, en henne socialt sett fjärrstående person, kände
Dolly kränkande för sin mans släkt. Anna lade märke till
detta uttryck i Dollys ansikte och blev förvirrad, hon
rodnade, släppte taget i den långa ridklänningen och snavade
på den.

Darja Alexandrovna gick fram till charabangen, då den
stannat, och hälsade kyligt på furstinnan Varvara.
Svijazjskij var även en av hennes bekanta. Han frågade, hur
hans något besynnerlige gode vän Levin och dennes unga
hustru befunno sig, och efter att ha kastat en hastig blick
på fyrspannets omaka hästar och landån med dess gamla
lagade stänkskärmar föreslog han, att damerna gemensamt
skulle fara vidare i charabangen.

— Jag kan fara i den där vehikeln, — sade han om
landån. — Hästen här är sedig, och furstinnan kör utmärkt.

— Nej, stanna ni i charabangen, — sade Anna
kommande fram till dem, så kan vi fara i landån. — Hon
tog Dolly under armen och förde henne med sig.

Darja Alexandrovna hade gjort stora ögon vid åsynen
av de vackra hästarna, det nya fina ekipaget och de
eleganta gestalterna, som nu omgåvo henne. Men mest av allt
förvånade henne den förändring, som försiggått med Anna,
hennes kära väninna, som hon så väl kände. En annan
kvinna, som icke haft så skärpt iakttagelseförmåga och icke
förut känt Anna, som framför allt icke haft sådant i
tankarna som Darja Alexandrovna under ditfärden, skulle icke
ha märkt något särskilt hos Anna. Men nu fängslades från
första stund Dollys blick av den egenartade, snart flyktande
skönhet, som blott under kärlekslyckans stunder lägger sig
över ett kvinnoansikte och nu kunde iakttagas hos Annas.
Allt i hennes ansikte: de tydligt framträdande små
groparna i kinder och haka, läpparnas konturer, leendet, som
liksom fladdrade kring, ögonens glans, rörelsernas
smidighet och snabbhet, den fylliga klangen i stämman — allt
hade något särskilt tilldragande hos sig. Det låg till och
med något, som tvang till beundran, i hennes sätt, då hon
på en gång vresigt och älskvärt svarade Veslovskij, som bad
om tillåtelse att få rida på hennes sto för att lära det
högergalopp. Och det tycktes, som om hon själv vore
medveten om sin tjuskraft och gladdes åt den.

Då de båda damerna tagit plats i landån, erforo bägge
plötsligt en känsla av förlägenhet. Anna kände sig
förvirrad av den iakttagande och frågande blick, som Dolly
riktade på henne. Dolly å sin sida var förbryllad, därför
att hon efter Svijazjskijs yttrande om »vehikeln» icke kunde
låta bli att känna sig generad för den gamla landå, i vilken
Anna kommit att sitta tillsammans med henne. Kusken
Filipp och kontoristen hade samma känsla. Detta gjorde,
att kontoristen visade en överdriven beskäftighet med att
hjälpa damerna att ta plats, och att kusken, som icke kunde
förställa sig, fick en mulen uppsyn i sitt ansikte, vittnande
om, att han icke ämnade visa sig handfallen inför yttre ståt.
Han log ironiskt tittande på den svarte travaren och drog
i sitt stilla sinne den tröstande slutsatsen, att den där
svarte dragaren framför charabangen nog kunde duga som
promenadhäst, men minsann aldrig skulle orka med att dra
modiga fyrtio verst i ett sträck.

Bönderna kring kärran hade alla rest sig upp och stodo
och betraktade herrskapsfolkets möte med glättig
nyfikenhet och gjorde sina förklarande anmärkningar.

— De ä också glada, de har nog inte träffats på länge,
— sade gubben med basthuvudbonaden på det krusiga håret.

— Titta, farbror Gerasim, den där svarta hingsten skulle
vi ha att köra in säd med, då skulle dä gå undan!

— Och se, den där i byxor — ä det ett kvinnfolk? —
sade en och pekade på Vasenjka Veslovskij, som just skulle
svinga sig upp i damsadeln.

— Nej, det ä ju en karl, såg du inte, så ledigt han
hoppa’ opp?

— Nå, pojkar, vi ska väl inte lägga oss och sova igen!

— Nej, inte ska ni sova! — sade gubben och plirade
mot solen. — Det är långt över middagstiden! Hugg i nu!
</chapter>
<chapter name="XVIII">
<h2>XVIII.</h2>

Anna betraktade Dollys magra, av bekymmer fårade
ansikte, där vägdamm satt sig fast i rynkorna, och ämnade
just säga, vad hon tänkte, nämligen att Dolly tacklat av.
Men så kom hon att erinra sig, att hon själv blivit vackrare
och att hon sett på Dollys blick, att denna lagt märke till
detta. Hon suckade och började tala om sig själv.

— Du ser på mig, — sade hon, — och du undrar nog,
om jag i min belägenhet kan vara lycklig? Nå, vet du, det
är skamligt att erkänna det, men jag känner mig...
oförlåtligt lycklig. Med mig har det skett som om en
trolldomskraft varit verksam, det har varit som i en dröm, där
något förfärligt, rysligt hotat, och som man så vaknar upp ur
och förnimmer, att alla fasorna försvunnit. Jag har vaknat
upp. Jag har genomlevat kval och fasor men nu är jag
sedan länge, särskilt se’n vi kommit hit, så lycklig!... —
sade hon och såg med ett skyggt och frågande leende på Dolly.

— Vad det gläder mig! — sade Dolly med ett leende
men i en kyligare ton än hon velat. — Jag är så glad för
din skull. Varför har du inte skrivit till mig?

— Varför?... Jag har inte vågat... du tänker inte
på min belägenhet.

— Inte vågat? Skulle du inte till mig?... Om du
visste, hur jag... Jag anser...

Darja Alexandrovna hade velat komma fram med
något av allt det hon tänkt under denna dags morgon, men
av en eller annan orsak, hon visste icke rätt vilken, fann
hon det icke vara på sin plats.

— För övrigt, det kan vi tala om senare. Vad är detta
allt för byggnader? — frågade hon, önskande byta om
samtalsämne, och pekade på några röda och gröna tak, som
skymtade fram bakom ett levande stängsel, bildat av
akaciors och syreners lövverk. — Det är ju som en liten stad.

Men Anna svarade icke.

— Nej, nej! Låt mig höra, vad du tänker om min
belägenhet, hur tycker du? — frågade hon.

— Jag anser... — skulle Darja Alexandrovna just börja,
men i detsamma kom Vasenjka Veslovskij efter att ha fått
hästen i högergalopp i sin korta jacka jagande förbi dem
tungt skumpande upp och ned mot damsadelns
sämskskinn. »Det går ju, Anna Arkadjevna!» ropade han. Anna
såg icke ens på honom. Men Darja Alexandrovna fick åter
en känsla av, att det här i vagnen icke var lämpligt att
börja ett långt samtal, och gav blott en kort antydan om
vad hon tänkte.

— Jag har inga åsikter, — sade hon, — jag har bara
alltid hållit av dig, och om man gör det, så håller man av
en människa hel och hållen, sådan hon är, utan hänsyn
till sina önskningar.

Anna tog för en stund blicken från sin väninna och satt
med plirande ögon — det var en ny vana hos henne, som
Dolly ännu icke kände till. Hon funderade på rätta
innebörden i dessa ord, som hon ville fullt fatta. Och efter att
synbarligen ha förstått dem på ett sätt, som överensstämde
med hennes önskan, såg hon åter på Dolly.

— Om du har synder att ångra i ditt liv, — sade hon,
— må allt vara dig förlåtet för ditt besök hos mig och dessa
ord.

Och Dolly såg, hur tårar stego upp i hennes ögon. Hon
tryckte tigande Annas hand.

— Men vad är det för byggnader? Så många! — kom
hon åter med sin fråga efter en minuts tystnad.

— Det är bostäder för tjänstefolket, stuteriet, stallarna,
— svarade Anna. — Och här börjar parken. Allt detta var
vanvårdat, men Alexej har bragt allt i ordning igen. Han
tycker mycket om det här godset och har lidelsefullt gått
upp i dess skötsel. Det hade jag aldrig väntat. Han är för
övrigt en sådan rik begåvning! Vad han än griper sig an
med utför han förträffligt. Det är inte nog med att han
aldrig leds åt sitt arbete, han lägger sådan lidelsefullhet in
i det, han har för händer. Han håller på att utveckla sig
till en klokt beräknande, framstående lantbrukskännare,
åtminstone syns det mig så. Han är rent av snål som
arbetsledare. Men endast som sådan. Då det rör sig om
tiotusentals rubel, är han inte den som är småsint, —
yttrade hon med det gladlynt listiga leende, med vilket ofta
kvinnor bruka tala om en älskad mans fördolda, endast av
dem kända egenskaper. — Ser du den där stora
byggnaden? — Det är ett nytt sjukhus. Jag tror det kommer att
kosta mer än hundra tusen. Det är för närvarande hans
käraste företag. Och vet du, hur det blev av? Bönderna
hade begärt att få slåtterängarna för billigare avgift, vill
jag minnas, men han nekade, och jag förebrådde honom
för att vara snål. Naturligtvis skedde det inte bara därför,
men det var en medverkande orsak till att han började
planera ett sjukhus för att visa, att han inte var snål, ser du.
Om man så vill, <i>c’est une petitesse</i>, men jag håller av
honom ännu mer för detta. Och snart får du se vårt hus.
Det är från hans farfars tid, och ingen förändring har
vidtagits med det till det yttre.

— Vad det är vackert! — sade Dolly med ofrivillig
förvåning betraktande ett präktigt med kolonnrader prytt
hus, som nu framträdde inramat i den skiftande grönskan
av åldriga träd.

— Det är vackert, inte sant? Och från översta
våningen har vi en underbar utsikt.

Vagnen körde in på en grusströdd gårdsplan prydd med
en liten blomsterträdgård, i vilken två arbetare voro
sysselsatta med att kring en blomsterrabatt lägga en inhägnad
av pimpstenar. Här stannade den framför en överbyggd
inkörsport.

— Å, de har redan hunnit före! — sade Anna,
varseblivande ridhästarna, som just leddes bort från förstutrappan.
— Den där hästen är vacker, inte sant? Det är ett sto. Det
är min älsklingshäst. För hit den och skaffa ut socker. Var
är greven? — frågade hon tvenne paradlivréklädda
lakejer, som skyndat fram. — Å, se där är han! — sade hon efter
att ha fått syn på Vronskij, som åtföljd av Veslovskij kom
dem tillmötes.

— Var skall vi låta furstinnan bo? — sade Vronskij på
franska vänd till Anna och hälsade därpå för andra gången
på Darja Alexandrovna, innan han ännu hunnit få svar på
sin fråga. — Jag tror, i stora balkongrummet.

— O, nej, det är för långt bort. Det är bättre i
hörnrummet, då kan vi oftare titta till varandra. — Nå, kom
med mig, — sade hon och räckte sin älsklingshäst de
sockerbitar, lakejen kommit ut med.

— <i>Et vous oubliez votre devoir</i>, — sade hon till
Veslovskij, som stod på förstutrappan.

— <i>Pardon, j’en ai tout plein les poches</i>, — svarade han
med ett leende och stack ned fingrarna i ena västfickan.

— <i>Mais vous venez trop tard</i>, — sade hon och torkade
med sin näsduk handen, som fuktats av hästens vidröring,
då den tog sockret.

Anna vände sig till Dolly: — Stannar du länge? På en
dag? Nej, det går inte an!

— Jag har lovat så säkert, och barnen... — sade Dolly,
som just kände sig förlägen av två olika orsaker: hon var
nödsakad att själv ta ned resväskan från vagnen och kom
just att tänka på, att hennes ansikte måste vara mycket
neddammat.

— Nej, snälla Dolly... Ja, nu får vi se. Kom nu! —
och Anna ledsagade Dolly till hennes rum.

Det var icke det paradrum, som Vronskij föreslagit,
utan ett »krypin», som Anna sade att Dolly fick förlåta
henne för. Och detta rum, som man bad om ursäkt för, var
överfyllt av lyx, i maken till rum hade Dolly aldrig bott,
det kom henne att tänka på inredningen i de bästa hotell i
utlandet.

— Nå, kära du, vad jag är lycklig! — sade Anna, som
för en minut slagit sig ned hos Dolly i sin riddräkt. —
Berätta mig om de dina. Stiva har jag ju nyss råkat i
förbifarten. Men han har ingen förmåga att berätta om barnen.
Hur står det till med min älskling Tanja? Stora flickan nu,
kan jag tänka.

— Ja, hon är mycket stor, — svarade Darja
Alexandrovna kort, själv förvånad över, att hon så kyligt kunde
yttra sig om sina barn. — Vi har det så bra hos Levins,
— tillade hon.

— Ja, om jag vetat, — sade Anna, — att du inte kände
förakt för mig... skulle ni allesammans ha kunnat komma
hit. Stiva är ju sedan gammalt god vän med Alexej, —
tillade hon och rodnade plötsligt.

— Ja, men vi har haft det så bra... — svarade Dolly
förvirrad.

— Ack ja, nu pratar jag dumheter av ren glädje. Men,
kära du, vad roligt det är att ha dig här! — sade Anna och
kysste Dolly ännu en gång. — Du har ännu inte sagt mig,
vad du tänker om mig, och jag vill veta allt. Men jag är
glad, att du får se mig sådan som jag är. Framför allt
önskar jag, att ingen skall tänka om mig, att jag vill verka
utmanande. Det vill jag visst inte, jag vill helt enkelt blott
leva, inte tillfoga någon annan ont än mig själv. Det har
jag väl rätt till, inte sant? Men vad jag nu kommit in på
fordrar ett långt ordbyte, och vi skall nog få tid att
ordentligt tala ut om allt. Nu går jag och klär om mig. Jag skall
skicka en tjänsteflicka till dig.
</chapter>

<chapter name="XIX">
<h2>XIX.</h2>

Då Darja Alexandrovna blivit ensam, började hon med
en husmors kännarmin se sig om i sitt rum. Allt som hon
sett vid sin ankomst till huset och då hon vandrat igenom
det och vad hon nu iakttog i sitt rum gjorde på henne
intryck av överflöd och högt uppdriven elegans. Hon kände
en fläkt av denna nya europeiska lyx, om vilken hon blott
läst i engelska romaner, men aldrig sett i Ryssland, allra
minst på landsbygden. Allt var nytt från de nya franska
tapeterna till mattan, som bredde sig ut över hela rummets
golvyta. Sängen hade resårmadrass och ett särskilt slags
underdyna vid huvudgärden och ovanpå denna flere
småkuddar med mjuka fina överdrag. Marmorlavoaren,
toalettbordet, schäslongen, bordet, bronsuret på
kakelugnskransen, gardinerna och portiärerna, allt var nytt och
dyrbart.

Den ytterst prydliga kammarjungfrun, som kom för att
erbjuda sina tjänster, var i fråga om kamning och
klädedräkt modernare än Dolly, hon var lika ny och dyrbar som
allt i rummet. Darja Alexandrovna tilltalades av hennes
artighet, snygghet och tjänstvillighet, men hon kände sig
besvärad i hennes närvaro, hon skämdes inför denna
kammarjungfru för den lagade kamkofta, som hon av misstag
fått med sig. Här skämdes hon för dessa lappade och
stoppade ställen, som hemma varit hennes stolthet. Där hemma
var det klart, att det gick åt tjugofyra arsjiner nansok
à 65 kopek för anskaffande av sex sådana koftor, vilket
sammanlagt skulle ha gått till en summa av mer än 15 rubel
frånsett garnityr och sylön, och dessa 15 rubel hade hon så
gott som sparat in. Om det nu också icke var skäl att
skämmas inför kammarjungfrun, kunde hon dock icke
underlåta att känna sig förlägen.

Darja Alexandrovna kände en riktig lättnad, då
Annusjka, som hon var gammal bekant med, trädde in i
rummet. Den eleganta kammarjungfrun behövdes för tillfället
hos frun själv, och Annusjka stannade i stället hos Darja
Alexandrovna.

Annusjka gladde sig synbarligen åt Dollys ankomst och
började ett livligt samspråk. Dolly lade märke till, att hon
hade god lust att ge uttryck åt sin uppfattning av sin frus
nuvarande förhållanden, särskilt grevens kärlek och
tillgivenhet, men Dolly gjorde vad hon kunde för att hejda
henne, så fort hon kommit in på att tala om detta.

— Jag har växt upp tillsammans med Anna
Arkadjevna, frun är det käraste jag har. Det tillkommer ju inte
oss att döma. Och när kärleken...

— Ja, var så snäll och låt tvätta det, om det är möjligt
nu — avbröt henne Darja Alexandrovna.

— Ja då. Här är två kvinnor anställda särskilt för
tvättning och allt linne rullas med maskin. Greven ser
själv efter allt. Ja, en sådan man...

Dolly blev glad, då Anna kom in till henne och genom
sin närvaro gjorde ett slut på allt Annusjkas prat.

Anna hade klätt om sig i en mycket enkel batistklänning.
Dolly tog denna enkla dräkt i noggrant skärskådande.
Hon visste, vad sådan enkelhet ville säga och vad det
kostade.

— Det är ju en gammal bekant, — sade Anna om
Annusjka.

Ingen förlägenhet kunde mera märkas hos Anna. Hon
var alltigenom lugn och okonstlad i sitt sätt. Dolly såg, att
hon nu helt och hållet hämtat sig efter det överraskande
intryck, som Dollys ankomst gjort på henne. Hon hade
anlagt en ton av likgiltighet och oberördhet. Det var som om
nu dörren gått i lås till det rum, där hennes känslor och
innersta tankar funnos.

— Nå, hur står det till med din lilla flicka, Anna? —
frågade Dolly.

— Annie? (så kallade hon sin dotter Anna). Jo, hon är
kry. Hon har tagit sig mycket. Vill du se henne? Kom
med, skall jag visa dig henne. Vi har haft ett förfärligt
besvär med hennes barnjungfrur. I Italien iick hon en
italiensk amma. Vacker, men så dum! Vi ville skicka av henne,
men flickan har så vant sig vid henne, att vi fortfarande har
henne kvar.

— Men hur har ni ordnat med...? — sade Dolly, som
tänkte fråga om, vems namn barnet skulle bära, men
märkande, att Annas ansikte mörknade, ändrade hon meningen
med sin fråga. — Hur har ni ordnat med amningen? Är
hon redan avvand?

Men Anna begrep.

— Det var inte det, du ville fråga. Du ville väl fråga
om vad hon skall bära för namn? Inte sant? Den saken
plågar Alexej mycket. Hon har ju inget familjenamn. Det
vill säga tillsvidare är det ju — Karenina, — sade Anna
knipande hop ögonen så hårt, att endast de sammanslagna
ögonfransarna syntes. — För övrigt, — hennes blick lyste
åter, — om det får vi tala senare. Kom, skall jag visa dig
henne. <i>Elle est très gentille</i>. Hon kan redan krypa.

I barnkammaren fäste sig Darja Alexandrovna ännu mer
vid den lyx, som fyllde detta hus. Här fanns det små
vagnar, införskrivna från England, och apparater för att lära
en baby att gå och en särskild konstruerad soffa lik ett
biljardbord att krypa på och små gungstolar och en
särskild sorts badkar av ny konstruktion. Allt detta var
engelskt fabrikat, hållbart och gediget, och tydligen mycket
dyrt. Rummet var stort, mycket högt och ljust.

Då de kommo in, satt den lilla flickan i bara skjortan i
en liten länstol framför ett bord och åt buljong, som delvis
runnit ut och vätt ned hela bröstet. En som barnflicka
anställd ryska matade den lilla och åt tydligen samtidigt med
henne i barnkammaren. Varken amman eller
barnsköterskan voro synliga: de befunno sig i rummet bredvid, där de
hördes samtala på en underlig franska, det enda språk varpå
de kunde göra sig förstådda av varandra.

Vid ljudet av Annas röst hastade en högväxt välklädd
engelska in med blonda lockar viftande om huvudet och ett
fränt och obehagligt uttryck i ansiktet, och fast Anna icke
gjort någon som helst förebråelse, begynte hon genast att
undskylla sig för att hon icke varit hos barnet. Vid varje
ord, som Anna sade, skyndade hon att inpassa ett »yes, my
lady».

Den rödkindade lilla svarthåriga flickan med sina svarta
ögonbryn och sin något knottriga, röda lilla kropp behagade
synnerligen Darja Alexandrovna, fast barnet fick ett
vresigt uttryck, då det såg ett främmande ansikte framför sig.
Hon kände en riktig avund, då hon såg hennes kärnsunda
yttre. Det sätt på vilket hon kröp tilltalade också. Ingen
av Dollys barn hade krupit på det viset. Den lilla flickan
var förunderligt rar, då man satte henne ned på mattan och
stoppade hennes lilla klänning under henne. Som ett litet
djur såg hon sig omkring på de vuxna med sina svarta,
glänsande ögon och fann tydligen behag i att man
beundrade henne, hon log, spretade ut med benen, satte ned
händerna framför sig och stödde sig energiskt på dem och drog
så snabbt bakdelen efter och satte så fram de små
händerna igen.

Men helhetsintrycket i barnkammaren och alldeles
särskilt den engelska barnsköterskan behagade icke Darja
Alexandrovna. Blott därigenom att ingen bättre ville ta
tjänst i hemmet hos en så oregelmässig familj som Annas
kunde Dolly förklara, att Anna med all sin
människokännedom kunde för sin lilla flickas vård anställa en så
osympatisk engelska, så föga »respectable». Dessutom förstod Darja
Alexandrovna på några ord som sades, att Anna, amman,
barnsköterskan och den lilla icke hade levat sig samman
och att ett besök av modern hos barnet var något mindre
vanligt. Anna ville ta fram en viss leksak åt den lilla, men
kunde icke finna den.

Det underligaste var dock, att Anna, då hon tillfrågades
om hur många tänder flickan hade, tog miste och alls icke
hade någon aning om, att barnet fått två tänder till.

— Ibland känner jag det så nedtyngande, att jag här
är så överflödig, — sade Anna vid utgången från
barnkammarn lyftande på sitt släp för att komma förbi en leksak, som
stod vid dörren. — Så var det inte med första barnet.

— Jag trodde, att det skulle varit tvärtom, — yttrade
Darja Alexandrovna skyggt.

— O, nej. Du vet väl, att jag fått se honom, Serjozja,
— sade Anna plirande med ögonen, som om hon såge
någonting långt borta. — För övrigt skall vi tala härom
senare. Du kan inte tro det, jag är som en uthungrad, som
fått ett helt middagsmål ställt framför sig och inte vet, vad
han skall gripa sig an med först. Det där middagsmålet —
det är du och de stunder jag väntar få sitta och språka med
dig, samtal som jag inte skulle kunna föra med någon annan,
och jag vet inte med vilket ämne jag först skall börja. <i>Mais
je ne vous ferai grâce de rien</i>. Jag måste tala ut om allt.
Ja, och så måste jag ge dig en liten förteckning på det
sällskap, som du träffar samman med hos oss, — grep hon in på
ett nytt samtalsämne. — Jag börjar med damerna. Vi har
här furstinnan Varvara. Du känner henne redan, och jag
vet, vad du och Stiva har för mening om henne. Stiva
säger, att det enda syfte, hon har i sitt liv, är att söka visa
sin överlägsenhet över tant Katerina Ivanovna. Och det
är sant, men hon är så hygglig, och jag är henne så tacksam.
En gång i Petersburg hade jag ovillkorligen behov av »un
chaperon». Då hade jag henne att tillgripa. Ja, det är då
säkert, att hon är hygglig. Hon har underlättat mycket för
mig i min belägenhet. Jag märker, att du inte inser allt det
svåra i min belägenhet... där, i Petersburg, — tillade hon.
— Här är jag fullkomligt lugn och lycklig. Nå, längre fram
om den saken. Nu har jag att ge dig förteckningen på våra
gäster. Så har vi Svijazjskij, — han är adelsmarskalk och
en mycket hygglig man, han har ett visst behov av Alexej.
Du förstår, att Alexej med sin förmögenhet kan utöva ett
stort inflytande här, sedan vi bosatt oss i denna landsända.
Och så är det Tusjkevitj, — du har träffat honom hos
Betsy. Nu har han blivit entledigad och kommit till oss.
Han tillhör, som Alexej säger, den sortens folk, som är
mycket behagliga, om man blott tar dem för vad de vill synas
vara, <i>et puis, il est comme il faut</i>, som furstinnan Varvara
säger. Och så Veslovskij... ja, honom känner du. En
mycket trevlig pojke, sade hon, och ett skälmskt leende krusade
hennes läppar. — Vad är det för vild historia, han råkat ut
för hos Levin? Veslovskij har berättat det för Alexej, men
vi vill inte tro det. <i>Il est très gentil et naïf</i>, — sade hon, och
åter uppenbarade sig samma leende på hennes läppar. —
Herrar behöver förströelse, och Alexej kan inte undvara
sällskap, därför sätter jag stort pris på alla som kommit hit.
Det bör vara livligt och muntert hos oss, så att Alexej inte
fattas av längtan efter något nytt. Vidare träffar du här
vår förvaltare. Det är en mycket hygglig tysk, och han kan
sin sak. Alexej sätter stort värde på honom. Och så är det
doktorn. En ung man, han är inte precis nihilist, men, vet
du, han sticker kniven i mun... men som doktor är han
mycket bra. Och så arkitekten... <i>Une petite cour</i>.
</chapter>

<chapter name="XX">
<h2>XX.</h2>

— Nå, se här har ni Dolly, som ni så gärna velat träffa,
furstinna, — sade Anna i det hon åtföljd av Darja
Alexandrovna trädde ut på den stora stenterrassen, där furstinnan
Varvara satt i skuggan vid en broderiram sysselsatt med ett
länstolsöverdrag åt greve Alexej Kirillovitj. — Hon säger,
att hon inte vill ha något före middagen, men ni kan gärna
beställa frukost åt henne, så går jag och söker upp Alexej
och samlar alla hit.

Furstinnan Varvara mottog Dolly älskvärt och en smula
nedlåtande och började genast klargöra för henne, att
hon slagit sig ned hos Anna, emedan hon alltid hållit mer
av henne än vad fallet varit med systern, Katerina
Ivanovna, hos vilken Anna vuxit upp, och att nu, då alla
övergivit Anna, hon ansåg det som sin skyldighet att vara henne
till hjälp i denna särskilt svåra övergångsperiod.

— Mannen kommer att gå med på skilsmässa, och då
drar jag mig tillbaka till min ensamhet, men för närvarande
kan jag vara henne till nytta, och jag skall inte göra som de
andra, jag skall uppfylla min plikt, hur svårt det än kan
vara. Och vad du är snäll, så vackert gjort av dig, att du
kom! De lever ju tillsammans som de allra bästa makar,
Gud må döma dem, inte vi. Och hade kanske Birjuzovskij
och Avenjeva... Tänk på själve Nikandrov och på
Vasiljev och Mamonova och på Liza Neptunova... Det var ju
ingen uppståndelse med anledning av dem. Och slutet blev
att de blev mottagna överallt. Och så... <i>c’est un
intérieur si joli, si comme il faut. Tout-à-fait à l’anglaise. On
se réunit le matin au breakfast et puis on se sépare</i>. Var och
en gör vad han vill till middagen. Den är klockan sju.
Stiva gjorde rätt, som sände hit dig. Han har skäl att
uppehålla förbindelsen med dem. Du vet, att Alexej genom
sin mor och sin bror kan göra allt. Och han och Anna gör
så mycket gott här. Har han inte nämnt något om sitt
sjukhus? <i>Ce sera admirable</i>, — allt är från Paris.

Deras samtal avbröts av Anna, som hade funnit rätt på
herrarna i biljarden och nu kom tillbaka ut på terrassen i
deras sällskap. Det var ännu rätt lång tid till middagen,
vädret var härligt och man föreslog därför en hel del olika
sätt att fördriva de två timmar, man ännu hade kvar till
middagen. Tidsfördriven på godset Vozdvizjenskoje voro
mycket talrika, och alla voro annorlunda än på
Pokrovskoje.

— <i>Une partie de lawn tennis</i>, — föreslog Veslovskij
med sitt vackra leende på läpparna. — Vi två spelar åter
tillsammans, Anna Arkadjevna.

— Nej, det är väl hett. Då är det bättre att promenera
ett slag i trädgården och sedan ta en båttur, så att Darja
Alexandrovna får se stranden, — föreslog Vronskij.

— Jag går med på vad som helst, — sade Svijazjskij.

— Jag tror, att Dolly skulle finna det trevligast att
först promenera omkring litet, — inte sant? Och sedan kan
vi fara ut med båten, — sade Anna.

Man beslöt göra detta. Veslovskij och Tusjkevitj
begåvo sig till badhuset och lovade att där ställa i ordning
båten och invänta de övriga.

Man vandrade parvis framåt trädgårdsstigen: Anna vid
Svijazjskijs sida och Dolly vid Vronskijs. Dolly kände sig
en smula förlägen och förvirrad i den fullständigt nya
omgivning, hon kommit in i. Rent abstrakt, teoretiskt ansåg
hon Annas handlingssätt försvarligt, ja hon trodde sig gilla
det. Såsom icke så sällan händer med oegennyttigt
sedesamma kvinnor, som uttråkats av detta sedliga livs
enformighet, ställde hon sig på avstånd urskuldande inför den
brottsliga kärleken, ja rent av kände avund inför den.
Dessutom hyste hon en uppriktig tillgivenhet för Anna.
Men i verkligheten, då hon såg henne i kretsen av dessa
främmande människor, där vad som ansågs för god ton var
något nytt för Darja Alexandrovna, kände hon sig helt
förlägen. Särskilt obehagligt var det för henne att här se
furstinnan Varvara, som förlät dem allt på grund av den
komfort, hon åtnjöt i detta hem.

Rent allmänt sett kunde Dolly i huvudsak gilla Annas
handlingssätt, men det var henne dock obehagligt att se den
man, för vars skull hon brutit med sedvänjan. Dessutom
hade Vronskij aldrig tilltalat henne. Hon ansåg honom för
mycket högfärdig och kunde icke se något, som han hade
att vara särskilt stolt över annat än rikedom. Men mot
sin vilja kom hon dock att här i hans hem känna sig mera
imponerad av honom, men hon kunde icke känna sig
otvungen i hans sällskap. Den känsla hon erfor var ungefär lik
den hon hade haft inför kammarjungfrun för den lappade
koftans skull. Liksom hon inför kammarjungfrun känt icke
blygsel men dock förlägenhet för de lagade ställena, hade
hon i Vronskijs sällskap en liknande känsla med hänsyn till
sitt sätt att vara.

Dolly kände sig bortkommen och sökte efter ett
samtalsämne. Ehuru hon kunde anta, att han med sin stolthet
fann behag i annat än berömmande ord om detta hus och
dess trädgård, sade hon i alla fall till honom, att hans hus
mycket tilltalade henne. Hon kunde icke finna annat ämne
för ett samtal.

— Ja, det är en mycket vacker byggnad, den är i
gammal god stil, — sade han.

— Jag tilltalades så av gården framför förstutrappan.
Var den så förut?

— Å, visst inte! — sade han, och hans ansikte lyste upp
av tillfredsställelse. — Om ni sett, hur den var ännu i våras!

Och han begynte, till en början försiktigt men sedan med
allt större iver, att fästa hennes uppmärksamhet på alla
möjliga enskildheter i huset och trädgårdens utsmyckning.
Det var tydligt, att Vronskij, efter att ha lagt ned mycket
arbete på att förbättra och försköna stället, kände ett
behov av att få visa sig stolt däröver i en främmandes närvaro
och därför uppriktigt gladde sig åt Darja Alexandrovnas
beröm.

— Om ni vill bese sjukhuset och inte är för trött, så är
det inte långt dit. Låt oss gå, — sade han, efter att med
en blick på hennes ansikte ha övertygat sig om, att hon icke
skulle finna det tråkigt.

— Kommer du med, Anna? — vände han sig till denna.

— Vi följer väl med? Inte sant? — yttrade hon till
Svijazjskij. — <i>Mais il ne faut pas laisser le pauvre
Veslovskij et Tusjkevitj se morfondre là dans le bateau</i>. Vi måste
skicka bud till dem. — Ja, det är ett minnesmärke, som han
håller på att uppresa åt sig här, — sade Anna, vänd till
Dolly med samma slugt medvetna leende, med vilket hon
förut talat om detta sjukhus.

— Ja, det är ett riktigt storverk! — sade Svijazjskij.
Men för att icke synas vilja komma blott med smicker till
Vronskij, lät han strax därpå en lätt klandrande
anmärkning följa. — Det förundrar mig dock, greve, — sade han,
— att ni, som i sanitärt hänseende gör så mycket för folket,
är så likgiltig för skolfrågan.

— <i>C’est devenu tellement commun, les écoles</i>, — sade
Vronskij. — Nå, ni bör förstå, att det inte är av någon dylik
orsak, men i alla fall har jag fattat sådant intresse för vad
jag nu förehar. Hitåt får vi gå, om vi skall till sjukhuset,
— sade han vänd till Darja Alexandrovna och pekade på
en sidoväg, sam vek av från allén.

Damerna slogo upp sina parasoller och gingo in på
sidovägen. Efter några buktningar av denna kom man fram
till en grind i en inhägnad, och därifrån såg Darja
Alexandrovna framför sig på en högre belägen plats en stor röd
byggnad av egenartad form, som tycktes vara nästan färdig.
Det ännu icke färgade blecktaket lyste med bländande glans
i det skarpa solskenet. Bredvid denna redan uppförda
byggnad höll man på med att mura upp en annan.
Förskinnsbärande arbetare stodo på byggnadsställningar sysselsatta
med att foga tegelstenar intill varandra, breda ut och jämna
till murbruk, som hälldes upp ur stora pytsar.

— Vad arbetet går kvickt undan hos er! — sade
Svijazjskij. — Då jag var här sist, fanns inte taket än.

— Till hösten kommer allt att bli klart. Invändigt är
redan nästan allt i ordning, — sade Anna.

— Men det där nya bygget vad skall det bli?

— Där skall bli bostad för doktorn och lokal för
apoteket, — svarade Vronskij. I detsamma fick han syn på
arkitekten, som iförd kort överrock kom dem tillmötes.
Vronskij urskuldade sig inför damerna och skyndade mot honom.

Efter att ha gått en sväng förbi en grop, där arbetarna
hämtade kalk, blev han för en stund stående i ytterst
livligt samspråk med arkitekten.

— Mittfasaden verkar fortfarande för låg, — svarade
han Anna, som frågade vad samtalet rörde sig om.

— Jag sade ju, att grundmuren borde höjas, — sade
Anna.

— Ja, naturligtvis vore det det bästa, Anna
Arkadjevna, — sade arkitekten, — men det är redan för sent.

— Ja, jag har sådant intresse för detta, — yttrade Anna
till Svijazjskij, som uttryckt sin förvåning över hennes
insikter i arkitektur. — Den nya byggnaden bör ju passa
samman med sjukhuset. Men man har kommit att tänka på
den senare och börjat utan plan på enhetlighet dem emellan.

Efter att ha slutat sitt samtal med arkitekten, vände
Vronskij tillbaka till damerna och ledsagade dem in i
sjukhuset.

Fast man utvändigt ännu höll på med att göra i ordning
gesimserna och i nedre våningen ännu icke slutat med
målningen, hade i övre våningen nästan allting blivit färdigt.
Sällskapet gick uppför en bred järntrappa och trädde från
en avsats in i det första stora rummet. Väggytorna voro
klädda med stuck, som imiterade marmor, och i de stora
fönstren voro väldiga hela glasrutor insatta. Endast
parkettgolvet var icke fullt färdigt. Snickarna, som just voro
i färd med att hyvla en uppskjutande kvadratyta stannade
i sitt arbete, togo av bindlarna, som de buro om hårfästena,
och kommo fram för att hälsa på herrskapet.

— Det är mottagningsrummet, — sade Vronskij. —
Här skall det stå en pulpet, ett bord, ett skåp och ingenting
mera.

— Låt oss gå åt denna sidan. Gå bara inte för nära
fönstret, — sade Anna och kände efter om färgen torkat. —
Alexej, färgen är redan torr, — tillade hon.

Från mottagningsrummet trädde sällskapet ut i en
korridor. Här fick man under Vronskijs ledning bese
ventilationsanordningar anlagda efter ett nytt system. Därefter
förevisade han badkar av marmor och sängar med ovanliga
resårmadrasser. Sedan visade han dem sjuksalarna den
ena efter den andra, förrådsrummet, linnerummet,
eldstäder av ny konstruktion, skjutvagnar, som under
ljudlös gång kunde utföra sina transporter i korridoren och
mycket annat. Svijazjskij, som var kännare av alla
nutidens förbättringar, uttryckte överallt sitt gillande. Dolly
visade blott förundran över vad hon aldrig förr sett och
begiven på att lära känna allt, gjorde hon de mest
omständliga frågor, vilket tydligen beredde Vronskij ett nöje.

— Ja, jag tror, att detta kommer att bli det enda fullt
riktigt inrättade sjukhuset i Ryssland, — sade Svijazjskij.

— Men skall ni inte här ha någon förlossningsavdelnning?
— frågade Dolly. — Det behövs så väl på landsbygden.
Ofta...

Trots all sin artighet kunde Vronskij icke underlåta att
avbryta henne.

— Detta är inte något barnbördshus, utan ett sjukhus,
och det är avsett för alla åkommor utom smittosamma
sjukdomar, — sade han. — Men titta på den här... — och han
rullade fram till Darja Alexandrovna en nyss införskriven
vilostol för rekonvalescenter. — Se på bara. — Och han
satte sig i stolen och visade, att han sittande däri kunde få
den i rörelse. — Patienten kan inte gå, eller är ännu svag
eller lider av benskada, men behöver frisk luft, och han far
omkring, rullande sig fram så här...

Darja Alexandrovna var intresserad för allt, hon fann
stort behag i allt, men allra mest tilltalade henne Vronskij
själv med denna naturliga naiva hänförelse. »Ja, det är en
mycket god och präktig människa», tänkte hon ibland, och
glömmande att höra på vad han sade, stirrade hon på
honom och sökte intränga i hans ansiktsuttryck, i tankarna
försättande sig i Annas ställning. I denna livliga
sinnesstämning tilltalade han henne så starkt, att hon förstod
hur Anna hade kunnat förälska sig i honom.
</chapter>

<chapter name="XXI">
<h2>XXI.</h2>

— Nej, jag tror, att furstinnan är trött nu och att
hästar inte intresserar henne, — sade Vronskij till Anna, som
föreslagit, att man skulle gå vidare till stuteriet, där
Svijazjskij ville bese en nyanländ hingst. — Ni kan ju gå, så
följer jag furstinnan hem, vi kan få en pratstund under
vägen, — sade han, — om ni samtycker? — vände han sig
till Dolly.

— Ja, hästar förstår jag mig då alls inte på, får jag
sällskap hem, gläder det mig, — sade Darja Alexandrovna en
smula förvånad.

Hon såg på Vronskijs ansikte, att han hade något ärende
till henne. Och hon misstog sig icke. Då de åter genom
grinden kommit in i trädgården, såg han sig om åt det
håll dit Anna gått, och då han övertygat sig om, att hon
icke varken kunde höra eller se dem, började han:

— Ni har nog gissat, att jag vill tala med er, — sade
han och såg på henne med en leende glimt i blicken. — Jag
kan vara säker på, att ni är en vän till Anna. — Han tog av
sig hatten, drog upp en näsduk och torkade med den sitt
något kalnade huvud.

Darja Alexandrovna svarade ingenting och såg blott
skyggt på honom. Då hon blivit ensam med honom, hade
hon plötsligt gripits av en viss skräck: dessa leende ögon
i ett ansikte som dock hade ett hårt uttryck skrämde henne.

De mest olikartade förmodanden om vad han kunde ha
att tala med henne om foro genom hennes huvud: »han
kommer att be mig slå mig ner här en tid med barnen,
och jag måste ge honom avslag; eller han vill, att jag skall
söka skaffa en sällskapskrets för Anna i Moskva... Eller
kanske är det om Vasenjka Veslovskij och hans
förhållande till Anna? Eller måhända rör det Kitty, att han
känner sig skyldig inför henne?» Hon förutsåg allt möjligt
obehagligt, men gissade icke alls, vad han ämnade tala
med henne om.

— Ni har ett sådant inflytande på Anna, hon är så
fäst vid er, — sade han, — hjälp mig.

Darja Alexandrovna riktade en skygg och frågande blick
mot hans energiska ansikte, som än helt och hållet var
solbelyst, än blott delvis, än fördunklades av skuggan från en
lind i allén. Hon väntade på, att han ytterligare skulle säga
något, men han gick en god stund tigande vid hennes sida
och sprätte med käppen i gångstigens grus.

— Om ni har kommit till oss, ni, den enda kvinnan
bland Annas forna vänner — jag räknar inte med
furstinnan Varvara —, så begriper jag, att ni inte gjort det av den
orsak, att ni anser vårt förhållande för normalt, utan
därför att ni förstående allt det svåra i denna belägenhet
alltjämt lika mycket håller av henne och vill hjälpa henne. Har
jag förstått er rätt? — frågade han och såg på sin
följeslagerska.

— O, ja, — sade Uarja Alexandrovna och slog ihop
sin parasoll, — men...

— Nej, — avbröt han henne och stannade ofrivilligt,
glömsk av att han bragte den dam han gick med i
förlägenhet genom att tvinga henne att också stanna. — Ingen har
en större och starkare känsla av allt det svåra i Annas
belägenhet än jag. Och det är ju begripligt, om ni vill hedra
mig med att i mig se en man med hjärta. Jag är orsaken
till denna belägenhet och därför har jag känsla för den.

— Jag förstår, — sade Darja Alexandrovna ofrivilligt
gripen av beundran över hur uppriktig och fast klangen i
hans röst var, då han sade detta. — Men just därför att ni
är orsaken, förstorar ni svårigheterna, fruktar jag, — sade
hon. — Hennes ställning i sällskapslivet är svår, det förstår
jag.

— Ja, med detta sällskapsliv är det ett helvete! —
inföll han snabbt med dyster uppsyn. — Man kan inte tänka
sig psykiska kval värre än de hon fick utstå i Petersburg
under två veckor... det kan ni vara övertygad om.

— Ja, men här, så länge varken ni eller Anna... inte
känner något behov av sällskapsliv...

— Sällskapsliv! — utbrast han föraktfullt, — vad kan
jag ha för behov av sådant?

— Som det nu är — och kanske blir det alltid — kan
ni vara lyckliga och lugna. Jag ser på Anna, att hon är
lycklig, fullständigt lycklig, hon har också redan hunnit
omtala det för mig, — sade Darja Alexandrovna med ett
leende, men då hon uttalade dessa ord, greps hon i
detsamma av tvivel, huruvida Anna verkligen vore lycklig.

Men Vronskij tycktes icke tvivla härpå.

— Ja, ja, — sade han. — Jag vet, att hon levat upp
efter alla sina lidanden, hon är lycklig. Hon är lycklig i
nuet. Men jag... jag är rädd för vad som väntar oss...
Förlåt, ni vill kanske gå vidare?

— Nej, jag kan lika gärna...

— Nå, låt oss sätta oss ner här.

Darja Alexandrovna satte sig ned på en trädgårdsbänk.
Vronskij förblev stående framför henne.

— Jag ser, att hon är lycklig, — upprepade han, och
Darja Alexandrovna greps av ett ännu starkare tvivel på
att så var fallet. — Men kan det fortsätta på detta vis?
Om vi har handlat väl eller illa, det är en annan fråga, men
tärningen är kastad, — sade han och gick över till att tala
franska i stället för ryska, — och vi har blivit bundna vid
varandra för hela livet, bundna genom de heligaste band,
genom vår kärlek. Vi har ett barn, vi kan vänta oss flere
barn. Men lagen är sådan, och alla de förhållanden vi
befinner oss i är sådana, att vi har att räkna med tusen
förvecklingar, som hon nu, andandes ut efter alla lidanden och
prövningar inte ser, inte vill se. Och det är ju förklarligt.
Men för mig är det omöjligt att inte se. Enligt lagen är min
egen dotter — inte min dotter utan en Karenina. Jag vill
inte vara med om detta bedrägeri! — utbrast han med en
energiskt avvärjande handrörelse och betraktade med mörk
och spörjande blick Darja Alexandrovna.

Hon svarade ingenting utan såg blott på honom. Han
fortsatte:

— Om jag i morgon finge en son, skulle han, min son,
enligt lagen vara — en Karenin, han skulle varken vara
arvinge till mitt namn eller min förmögenhet. Och hur
lyckligt än vårt familjeliv må gestalta sig, hur många barn vi
än finge — mellan dem och mig känner lagen intet band.
De räknas som Kareninar. Ni bör förstå, hur svårt och
förfärligt detta tillstånd måste vara! Jag har försökt att tala
med Anna om detta. Det irriterar henne. Hon kan inte
förstå det, och jag kan inte heller till <i>henne</i> säga allt. Låt
oss nu se saken från en annan sida. Jag är lycklig, lycklig
genom hennes kärlek, men jag måste ha en verksamhet.
Jag har funnit denna verksamhet, och jag är stolt över den,
jag anser den vara av ädlare slag än vad som sysselsatt alla
mina före detta kamrater i hov- och armétjänst. Jag
kommer för visso inte att utbyta denna verksamhet mot deras.
Här har jag mitt arbete, jag är lycklig, jag är nöjd, i detta
avseende behövs det för oss ingenting mer för lyckan. <i>Cela
n’est pas un pis-aller</i>, tvärtom...

Darja Alexandrovna lade märke till, att han börjat
komma bort från vad han tänkt säga, hon begrep icke
riktigt, vari denna avvikelse bestod, men med känslan
uppfattade hon, att Vronskij då han begynt att tala om sina
innersta tankar, om vilka han icke kunde tala ens med Anna,
kommit att yppa allt, att frågan om hans verksamhet här
ute på landet låg honom lika mycket om hjärtat som hans
förhållande till Anna.

— Låt mig fortsätta min tankegång, — sade han efter
att ett ögonblick ha besinnat sig. — Huvudsaken för den
som gripit sig an med ett verk är, att han kan känna sig
övertygad om, att det som han utför inte skall dö med
honom själv — att han äger arvingar. Men jag har inga.
Tänk er, hur det måste kännas för en man, som på förhand
vet, att de barn han äger med en älskad kvinna, inte får
vara hans, utan måste anses tillhöra någon, som avskyr
dem och inte vill veta av dem. Är inte det förfärligt!

Han tystnade, tydligen starkt uppbragt.

— Ja, naturligtvis förstår jag detta. Men vad kan Anna
göra? — frågade Darja Alexandrovna.

— Ja, här kommer vi till vad som just är syftet med min
hänvändelse, — sade han med möda återvinnande sitt
lugn. — Anna kan. Det är på henne det beror... Till
och med för att hos kejsaren kunna anhålla om rätt till
adoption, är skilsmässa oundgängligen av nöden. Hennes
man var fullt villig att gå med på skilsmässa — då, när er
man nästan hade ordnat allt. Och även nu, vet jag, skulle
han inte ge avslag. Det behövs blott att skriva till honom.
Han uttalade öppet vid tillfället i fråga, att om hon
uttryckte en önskan, skulle han inte ge avslag. Naturligtvis,
— sade han med en mörk glans i blicken, — är det en av de
fariseiska grymheter, som blott en dylik människa utan
hjärta är mäktig. Han vet, vilken plåga varje erinring om
honom är för henne, och medveten om hurudan hon är,
fordrar han ett brev från henne. Jag förstår, att det är ett
kval för henne. Men det finns så viktiga skäl, att det gäller
<i>passer pardessus toutes ces finesses de sentiment. Il y va
du bonheur et de l’existence d’Anne et de ses enfants</i>. Jag
talar inte om mig själv, fast jag känner det svårt, mycket
svårt, — sade han med ett uttryck av hotfullhet mot någon,
därför att han kände det så svårt. — Därför, furstinna,
griper jag hänsynslöst efter er som ett räddningsankare. Hjälp
mig att få henne att skriva till honom och begära
skilsmässa!

— Ja, naturligtvis, — sade Darja Alexandrovna
eftersinnande, livligt erinrande sig sitt senaste
sammanträffande med Alexej Alexandrovitj. — Ja, naturligtvis, —
upprepade hon i bestämd ton tänkande på Anna.

— Använd ert inflytande på henne, få henne att skriva.
Jag vill inte och kan knappt tala med henne om detta.

— Gott, jag skall tala med henne. Men varför tänker
hon inte själv på detta? — sade Darja Alexandrovna, som i
detsamma av någon oförklarlig anledning kom att erinra sig
Annas nya vana att kisa med ögonen. Och det slog henne,
att Annas ögon just drogo hop sig, då man kom in på vad
som rörde hennes innersta. »Det är alldeles som hon ville
sluta till ögonen för sitt eget liv, för att inte se allt», tänkte
Dolly. — Naturligtvis vill jag både för min egen skull och
för Annas tala med henne, — svarade Darja Alexandrovna,
då Vronskij tackade henne för det givna löftet.

De stego upp och gingo hemåt.
</chapter>

<chapter name="XXII">
<h2>XXII.</h2>

Då Anna anlände hem och fann Dolly redan
återkommen, såg hon henne uppmärksamt in i ögonen, liksom ville
hon fråga något om hennes samtal med Vronskij, men
yttrade ingenting därom.

— Ja, nu är det strax tid att äta middag, — sade hon.
— Vi har ännu nästan inte fått vara tillsammans. Men jag
räknar på kvällen. Nu måste jag kläda om mig. Jag tror,
att du också får lov att göra det. Vi har alla blivit
nedstökade vid bygget.

Dolly begav sig till sitt rum. Hon kände sig i en löjlig
belägenhet. Hon hade ingenting att kläda om sig i, emedan
hon redan satt på sig sin bästa klänning. Men för att dock
på något sätt markera, att hon gjort sig i ordning till
middagen, bad hon kammarjungfrun borsta klänningen, satte
på nya manschetter och ett nytt band och prydde håret
med ett spetsgarnityr.

— Se, det är allt, jag kunnat göra, — sade hon med
ett leende till Anna, som kom ut till henne iförd den tredje
klänningen för dagen, även den utsökt enkel.

— Ja, du tycker väl, vi gör oss till för mycket här, —
sade hon liksom urskuldande sig för sin elegans. — Alexej
är så belåten över att du kommit. Han är riktigt intagen
av dig, — tillade hon. — Du är väl inte trött?

Före middagen blev det ingen tid att tala om något
särskilt. Då de trädde in i salongen, funno de där redan före
sig furstinnan Varvara och herrarna. Arkitekten hade
frack på, de andra hade ifört sig redingot. Vronskij
föreställde doktorn och förvaltaren för Dolly. Med arkitekten
hade hon redan blivit bekant vid sjukhusbygget.

Gårdens tjocke hovmästare med skinande slätrakat
runt ansikte och vitglimmande stärkt halsrosett kom och
anmälde att maten var serverad, och damerna reste sig.
Vronskij bad Svijazjskij bjuda Anna Arkadjevna armen och
gick själv fram till Dolly. Veslovskij bjöd furstinnan
Varvara armen, innan Tusjkevitj hann göra detta, så att denne
liksom förvaltaren och doktorn blev utan dam vid bordet.

Middagen, matsalen, servisen, betjäningen, vinerna och
rätterna motsvarade icke blott detta hems allmänna lyxuösa
inrättning, det var något ännu mera raffinerat. Darja
Alexandrovna gav noggrant akt på all denna för henne nya
lyx och i egenskap av värdinna i ett större hus bemödade
hon sig att lägga alla enskildheter på minnet, fast hon icke
hade hopp om att få tillämpa något av detta hemma hos
sig, där allt måste vara åtskilligt enklare. Ofrivilligt
frågade hon sig, hur och av vem allt detta anordnats.
Vasenjka Veslovskij och hennes egen man och Svijazjskij och
många, som hon kände, tänkte aldrig på sådant och trodde
utan vidare vad varje bättre värd vill låta sina gäster tro,
nämligen, att allt som så väl anordnats hos honom icke
kostat honom, värden, det ringaste besvär, utan uppstått så
gott som av sig själv. Darja Alexandrovna visste, att av
sig själv kunde icke ens barnens frukostgröt uppstå och att
följaktligen vid en så storståtlig tillställning som denna
alldeles särskilda bemödanden måste ha blivit nedlagda av
någon viss. Och på Alexej Kirillovitjs blick, då han såg ut
över bordet, på hans rörelse med huvudet, då han gav
ett tecken åt hovmästarn, och på tonfallet, då han frågade
henne om hon föredrog kall eller varm soppa, förstod hon,
att allt utfördes och hölls vid makt genom värdens omsorger.
Anna hade tydligtvis icke mer att göra med saken än
Veslovskij. Hon, Svijazjskij, furstinnan Varvara och
Veslovskij voro alla i samma bemärkelse gäster, som glatt njöto
av vad som anordnats för dem.

Anna var blott värdinna så till vida, att det var hon,
som ledde samtalet. Och detta var ingen lätt sak för en
värdinna vid ett mindre middagsbord som detta, då
personer sådana som förvaltaren och arkitekten, folk från en
helt annan värld, voro närvarande, skygga inför ovan lyx
och urstånd att ta livligare del i den allmänna diskussionen.
Men detta svårskötta samtal kunde Anna med sin invanda
taktkänsla leda på ett både naturligt och roande sätt.

Samtalet kom in på hur Tusjkevitj och Veslovskij på
tu man hand tillbragt sin tid i båten, och Tusjkevitj började
berätta om de senaste regattor, som hållits av
segelsällskapet i Petersburg. Men Anna begagnade sig av ett tillfälligt
avstannande i samtalet och vände sig till arkitekten för att
få honom med.

— Nikolaj Ivanytj — sade hon om Svijazjskij, — var
förbluffad över hur den nya byggningen vuxit upp, sedan
han var här sist, men även jag, som brukar vara där varje
dag, förvånar mig ständigt över hur fort det går undan.

— Med hans högvälborenhet är det så lätt att
samarbeta, — sade med ett leende arkitekten (en hygglig och
stillsam man, som dock var medveten om sitt värde). —
Annat är det att ha att göra med
guvernementsmyndigheterna. Där de skulle ha låtit ett helt ris papper bli
skrivet, har jag bara att vända mig till greven, vi talas vid,
och saken är klar efter några ord.

— På amerikanskt vis, — sade Svijazjskij leende.

— Ja, där bedrives byggnadsväsendet rationellt...

Samtalet kom nu in på vissa maktmissbruk i Förenta
staterna, men Anna förde det snart in på ett annat område
för att få förvaltaren att bryta sin tystnad.

— Har du någon gång sett en slåttermaskin? — vände
hon sig till Darja Alexandrovna. — Vi hade begivit oss ut
för att se på sådana, då vi mötte dig. Det var första gången
jag sett en sådan.

— Hur arbetar den? — frågade Dolly.

— Alldeles som en sax. Det är ett bräde med många
små saxar. Så här.

Anna grep med sina vackra ringprydda vita händer en
kniv och en gaffel och började demonstrera. Hon märkte
tydligen, att hennes förklaring var allt annat än begriplig,
men vetande med sig, att hon talade på ett angenämt sätt
och att hennes händer voro vackra, höll hon på en stund
därmed.

— Det är snarare som pennknivar än saxar, — inföll
Veslovskij leende utan att ta sina blickar från värdinnan.

Anna log knappt märkbart utan att svara honom. —
Är det inte sant, Karl Fjodorovitj, att det är som saxar?
— vände hon sig till förvaltaren.

— O ja, — svarade tysken. — <i>Es ist ein ganz einfaches
Ding</i>, — och började att förklara maskinens konstruktion.

— Det är skada, att den inte också kan binda. På
utställningen i Wien såg jag en, som band hop kärvar med
fin ståltråd, — sade Svijazjskij. — Sådana borde vara ännu
bättre...

— <i>Es kommt drauf an... Der Preis vom Draht muss
ausgerechnet werden</i>. — Och tysken, som nu väckts upp ur
sin tystnad, vände sig nu till Vronskij. — <i>Das lässt sich
ausrechnen, Erlaucht</i>. — Tysken skulle just sticka handen
i fickan, där han hade en anteckningsbok med blyertspenna,
vari han brukade uträkna allt, men erinrande sig, att han
satt vid ett middagsbord, och seende Vronskijs kalla blick,
hejdade han sig. — <i>Zu kompliziert, macht zu viel</i>... besvär,
— sade han och tystnade.

— <i>Wünscht man gut bezahlt, so hat man auch...
Beschwär</i>, — sade Vasenjka Veslovskij, som ville göra sig
lustig över tysken. — <i>J’adore l’allemand</i>, — vände han sig
därpå med ett leende till Anna.

— <i>Cessez</i>, — sade hon till honom i skämtsamt sträng
ton.

— Och vi som trodde, att vi skulle råka på er ute på
fältet, Vasilij Semjonytj, — sade hon nu vändande sig till
doktorn, en man med sjukligt utseende, — vart tog ni vägen?

— Jag var där, men jag förflyktigades, — sade doktorn
med ett melankoliskt leende.

— Nå, då måtte ni lia fått god motion.

— Storartad.

— Nå, hur är det med den sjuka gumman? Det är väl
inte tyfus, vill jag hoppas.

— Om det inte är tyfus, så står det i alla fall illa nog
till med henne.

— Stackars hon! — sade Anna och efter att nu ha visat
sig artig mot de i mannens tjänst anställda, vände hon sig
till det övriga sällskapet.

— Men att förfärdiga en sådan där maskin efter er
redogörelse, vore i alla fall svårt, Anna Arkadjevna, — sade
Svijazjskij skämtsamt.

— Nej, varför det? — sade Anna med ett leende, som
vittnade om att hon visste, att hennes försök att härma
maskinen hade skett med handrörelser, som Svijazjskij
funnit behag i att betrakta. Detta drag av koketteri, som
kunde passat en mycket ung dam, berörde Dolly oangenämt.

— Ja, men så är Anna Arkadjevnas insikter i
arkitekturen desto större, — sade Tusjkevitj.

— Ja, i går hörde jag Anna Arkadjevna använda så
konstiga byggnadstermer, att jag knappt kan säga efter
dem, — sade Veslovskij.

— Det är väl inte egendomligt, då man får se och höra
så mycket, — sade Anna. — Men ni vet kanske inte ens,
vad man gör ett hus av?

Darja Alexandrovna märkte, att Anna icke var riktigt
nöjd med den ton av lekfullt gnabb, som uppkommit mellan
henne och Veslovskij, men i alla fall själv gjorde sådana
angrepp på honom.

Vronskij förhöll sig gentemot denna kurtis på ett helt
annat sätt än Levin. Han tillmätte tydligen Veslovskijs
prat ingen som helst betydelse utan uppmuntrade rent av
dessa skämt.

— Nå, svara mig, Veslovskij, med vad sätter man hop
sten?

— Naturligtvis med cement.

— Bravo! Och vad är cement?

— En slags sörja... nej, kitt, — svarade Veslovskij,
uppväckande allmän munterhet.

Samtalet mellan de middagsätande, med undantag av
doktorn, arkitekten och förvaltaren, vilka försjunkit i
mulen tystnad, hölls oavbrutet vid makt än lätt glidande förbi
något, än hakande sig fast vid något, än stötande till en
och annans ömma punkt. En gång kände Darja
Alexandrovna sig så stucken och blev så uppbragt, att hon
rodnade och en lång stund därpå måste sitta och undra över,
om hon själv råkat säga något, som bragt onödigt obehag
åt en annan. Svijazjskij hade börjat tala om Levin och
berättade om hans underliga åsikt, att maskiner skulle vara
till skada i det ryska lantbruket.

— Jag har inte nöjet att känna denne herr Levin, —
sade Vronskij med ett leende, — men sannolikt har han
aldrig sett de maskiner, han fördömer. Och om han sett och
prövat några, så har det inte varit utländska utan någon
inhemsk efterapning. Vad kan man bygga för åsikter på
sådant?

— Jo, turkiska, — sade Veslovskij och vände sig med
ett leende till Anna.

— Jag är inte den, som äger förmåga att försvara hans
åsikter, — sade Darja Alexandrovna och blossade upp, —
men det kan jag säga, att han är en mycket bildad person,
och om han vore här, skulle han nog kunna ge er svar på
tal, fast jag inte kan det.

— Jag tycker mycket bra om honom, och vi är de bästa
vänner, — sade Svijazjskij med ett godmodigt leende. —
<i>Mais pardon, il est un petit peu toqué</i>, till exempel, han
påstår, att både landsting och fredsdomstolar är onödiga
inrättningar, och vill inte medverka vid dem.

— Det är vår ryska likgiltighet, — sade Vronskij och
hällde upp isvatten ur en karaffin i ett smäckert fotglas:
— det är denna frånvaro av känsla för de skyldigheter, som
våra rättigheter för med sig, det är denna brist som är
orsak till att man kan påstå något dylikt.

— Jag känner ingen man, som är mera sträng i
uppfyllandet av sina plikter, — sade Darja Alexandrovna,
uppretad av Vronskijs överlägsna ton.

— Med mig är det tvärtom, — fortsatte Vronskij,
synbarligen på något vis stött av den vändning samtalet tagit.
— Jag känner mig tvärtom mycket tacksam för den heder,
som man bevisat mig genom att välja mig till
hedersfredsdomare, det har skett tack vare Nikolaj Ivanytj, — sade
han och såg bort mot Svijazjskij. — Jag anser, att min
skyldighet att bege mig till ett sammanträde, där en bondes rätt
i fråga om en häst skall avgöras, är något lika viktigt som
vad helst annat jag kan företaga mig. Och jag skulle även
anse det som en heder, om jag bleve vald till landstingsman.
Därigenom kan jag i någon mån visa min erkänsla för
de förmåner, jag åtnjuter som godsägare. Tyvärr har man
inte överallt förståelse för den betydelse, som innehavarne
av storgodsen måste ha inom riket.

Darja Alexandrovna tyckte, att det var egendomligt att
iaktta, hur trygg han satt här vid bordet i sin självsäkerhet.
Hon tänkte på, att Levin, som var av motsatt åsikt,
brukade vara lika bestämd i sina omdömen, då han satt hemma
hos sig och pratade vid matbordet. Men hon höll av Levin
och var därför på hans sida.

— Då kan vi räkna på att greven kommer till vår nästa
sammankomst? — sade Svijazjskij. — Men man måste resa
i god tid för att redan den åttonde kunna vara där. Kanske
ni gör mig äran att då komma till mig?

— Jag kan i somligt vara av samma åsikt som din
svåger, — sade Anna. — Fast inte på samma sätt som han. —
Jag är rädd för att vi på sista tiden fått litet för mycket av
dessa offentliga uppdrag. Liksom det förr i tiden fanns så
många ämbetsmän, att för varje litet uppdrag det
behövdes en särskild tjänsteman, så vimlar det nu av män, som
gått i det socialas tjänst. Alexej har varit här sex månader,
och han är redan medlem i fem eller sex olika sociala
institutioner, tror jag, — förmyndare, domare, medlem av
kommunalstämman, jurymedlem och något slags medlem
i styrelsen för hästaveln. <i>Du train que cela va</i>, går all ens
tid åt till sådant. Jag är rädd för att då det är så många
befattningar, blir åtskilligt bara en formsak. Av hur många
institutioner är ni medlem, Nikolaj Ivanytj? — vände hon
sig till Svijazjskij, — det är visst ett tjugotal?

Anna talade skämtande, men i hennes ton låg det
något av oro. Darja Alexandrovna, som uppmärksamt
iakttog Anna och Vronskij, lade strax märke därtill. Hon
såg också, att Vronskijs ansikte, då talet kom in på denna
fråga, med ens antog ett allvarligt och hårt uttryck. I
detsamma fick furstinnan Varvara brått att börja ett
samtal om bekanta i Petersburg. Då Dolly, som märkt allt
detta, dessutom erinrade sig, vad Vronskij i trädgården utan
särskild anledning hade börjat orda om sin verksamhet, blev
det klart för henne, att någon hemlig oenighet mellan Anna
och Vronskij var förknippad med denna fråga om
sysslandet med det sociala.

Maten, vinerna, uppassningen, allt var för visso mycket
bra, men detta var i alla fall något, som Darja
Alexandrovna varit med om på middagsbjudningar och baler, som
hon tröttnat på. Det låg något opersonligt och ansträngt
över det hela, och därför gjorde denna tillställning på en
helt vanlig dag och i ett litet sällskap ett oangenämt intryck
på henne.

Efter middagen satt man en stund på terrassen.
Därefter spelades lawn tennis. De spelande delade sig i två
partier och ställde upp sig på en omsorgsfullt jämnad plan på
bägge sidor om ett mellan förgyllda stolpar uppspänt nät.
Darja Alexandrovna försökte delta i ett parti, men det drog
länge om, innan hon begrep något av spelet, och då hon
förstod, hur man skulle göra, var hon redan så trött, att hon
satte sig ned hos furstinnan Varvara och nöjde sig med att
blott titta på de spelande. Hennes medspelare Tusjkevitj
blev också trött, men de övriga fortsatte länge med spelet.
Både Svijazjskij och Vronskij visade allvar och skicklighet
däri. De följde uppmärksamt med rörelsen hos de bollar,
som kastades mot dem, sprungo utan dröjsmål eller
onödig brådska skickligt fram mot dem, inväntade rätta
ögonblicket och sände dem med välberäknade och säkra
racketslag tillbaka över nätet. Veslovskij spelade sämre. Han
förivrade sig alltför mycket, men livade upp sina
medspelare med sitt muntra humör. Hans skratt och utrop
ljödo ständigt. Med damernas tillåtelse hade han liksom de
andra herrarna tagit av sig rocken, och hans kraftiga vackra
gestalt i vita skjortärmar, hans smidiga ben- och
armrörelser och hans svettiga rödkindade ansikte fäste sig i
åskådarens minne.

Då Darja Alexandrovna denna natt lade sig att sova,
varseblev hon, så snart hon slöt ögonen, Vasenjka
Veslovskij rörande sig fram och åter på tennisplanen.

Medan spelet pågick, hade Darja Alexandrovna icke haft
roligt. Hon hade fått ett otrevligt intryck av det
uppsluppna gnabbet mellan Vasenjka Veslovskij och Anna, som
fortsatt även under spelet, och hon fann misshag i denna
allmänna onaturlighet, som kännetecknar vuxna, då de
utan att ha barn med sig, utföra en lek. Men för att icke
störa stämningen hos de andra och på något sätt få tiden
att hastigare gå, tog hon, sedan hon något vilat sig, åter en
stund del i spelet och låtsade sig ha roligt. Hela denna dag
hade hon en känsla av, att hon liksom uppträdde på en
teater tillsammans med bättre skådespelarekrafter och att
hennes dåliga spel skämde det hela.

Hon hade kommit i avsikt att stanna två dagar, om
hon trivdes där. Men på aftonen under spelet beslöt hon
att resa dagen därpå. En moders bekymmersamma
omsorger, som hon på färden dit så avskytt, framstodo nu,
sedan hon tillbragt en dag utan dem, i annat ljus för henne
och drogo henne åter till sig.

Då efter kvällsteet och en nattlig utfärd i båt Darja
Alexandrovna slutligen ensam trädde in i sitt rum, drog av
klänningen och satte sig ned att reda ut sitt glesnade hår
för natten, kände hon en stor lättnad.

Det var henne till och med oangenämt att tänka på, att
Anna troligen strax skulle komma in till henne. Hon hade
sådan lust att vara ensam med sina tankar.
</chapter>

<chapter name="XXIII">
<h2>XXIII.</h2>

Dolly stod just i begrepp att gå till sängs, då Anna i
nattdräkt kom in till henne.

Under dagens lopp hade Anna ett par gånger hållit på
att komma in på uttalanden om sina inre känslor, men
varje gång hejdat sig efter att blott ha sagt några ord.
»Sedan, då vi blir ensamma, skall vi tala om allt. Jag har så
mycket, som jag måste säga dig», hade hon yttrat.

Nu voro de ensamma, och Anna visste icke, vad hon
skulle tala om. Hon satt vid fönstret och såg på Dolly,
medan hon i minnet sökte genomgå det förråd på ämnen för
djupt förtroligt samtal, som hade tyckts henne så
outtömligt. Men hon kunde ingenting finna. Det föreföll henne,
som vore allt redan sagt.

— Nå, hur är det med Kitty? — sade hon med en
tung suck och såg skuldmedvetet på Dolly. — Säg mig
uppriktigt, Dolly, är hon ond på mig?

— Ond? Nej, visst inte! — sade Darja Alexandrovna
leende.

— Men hon hatar, hon föraktar mig nog?

— O nej. Men du vet dock, att sådant inte kan förlåtas.

— Ja, ja, — sade Anna och vände sig om och såg ut
genom det öppna fönstret. — Men skulden var ju inte min.
Vem hade skuld? Vad förstås med skuld? Hade det då
kunnat bli på annat sätt? Nå, hur tror du? Skulle det
kanske kunna vara på något annat sätt än att du vore
Stivas hustru?

— Jag vet verkligen inte. Nå, du skulle säga mig...

— Ja, ja, men vi har inte slutat än med Kitty. Är hon
lycklig? Han är en präktig man, sägs det.

— Det är inte nog med att det är en präktig man. Jag
vet ingen bättre man.

— Å, vad det gläder mig! Vad jag är glad! Inte nog,
att det är en präktig man, — upprepade hon.

Dolly log.

— Men nu skall du tala med mig om dig själv. Du och
jag har mycket att säga varann. Jag har talat med... —
Dolly visste icke, hur hon skulle kalla honom. Både att
kalla honom för greven och Alexej Kirillovitj tycktes henne
onaturligt.

— Med Alexej, — sade Anna, — jag vet, vad ni talat
om. Men jag ville öppet fråga dig, vad du tänker om mig,
om mitt liv?

— Ja, hur skall jag så här med ens... Jag vet
verkligen inte.

— Nej, säg mig i alla fall... Du ser mitt liv. Men du
får inte glömma, att du ser oss på sommaren, då du är på
besök och vi har främmande... Men vi kom hit tidigt i
våras, då levde vi alldeles för oss själva, och vi skall leva för
oss själva, jag vet inget bättre än det. Men tänk dig mig
ensam utan honom, och den tiden kommer... Jag kan på
allt förstå, att det ofta kommer att bli så, att han kommer
att tillbringa halva sin tid utanför hemmet, — sade hon,
reste på sig och satte sig närmare Dolly. — Naturligtvis, —
avbröt hon Dolly, som velat invända något, — naturligtvis,
gör jag inget våld för att hålla honom tillbaka. Inget tvång
från min sida. Det är kapplöpningar nu, han deltar med
sina hästar, han far dit. Det gläder mig. Men tänk på mig,
föreställ dig min belägenhet... Men varför tala om detta!
— Hon log. — Nå, vad talade han med dig om?

— Han vidrörde en sak, som jag själv skulle vilja
överlägga med dig om, och jag har lätt att föra hans talan: det
var, skulle det inte finnas någon möjlighet, skulle det inte
gå... — Darja Alexandrovna stakade sig, — att ordna,
förbättra din belägenhet... Du vet, hur jag ser på
saken... Men i alla fall, om det vore möjligt, skulle ni
gifta er...

— Jaså, skilsmässa! — sade Anna. — Vet du, att den
enda kvinna, som kom till mig i Petersburg, var Betsy
Tverskaja. Du känner henne ju? <i>Au fond c’est la femme la
plus dépravée qui existe</i>. Hon har haft en förbindelse med
Tusjkevitj och på det värsta sätt bedragit sin man. Och
hon sade till mig, att hon inte ville vara bekant med mig,
så länge min belägenhet inte blivit lagligt ordnad. Tro inte,
att jag ställer er på samma plan... Jag känner dig, käraste.
Men ofrivilligt kom jag att tänka på... Nå, vad sade han
till dig? — gentog hon.

— Han sade, att han lider både för din och för sin skull.
Kanske, vill du säga, att det är egoism, men vilken
välgrundad och ädel egoism! Han vill för det första göra sin dotter
till sitt lagliga barn och vara din make, äga rätt till dig.

— Vilken kvinna, vilken slavinna, kan vara till den grad en
slavinna som jag, jag i min belägenhet? — avbröt Anna dystert.

— Vad han först och främst önskar... det är ju, att
du inte skall lida.

— Det är en omöjlighet! Nå vad?

— Jo, hans önskan är den mest rättmätiga: han vill att
era barn skall ha sin fars namn.

— Vilka barn? — inföll Anna plirande hop ögonen utan
att se på Dolly.

— Annie och de som kan komma efter...

— I det avseendet kan han vara lugn: jag kommer inte
att få några barn mer.

— Hur kan du säga det?

— Jag kommer inte, därför att jag inte vill.

Och trots all sin upprördhet kunde Anna icke låta bli att
le, varseblivande det naiva uttryck av nyfikenhet, förvåning
och fasa, som avmålade sig i Dollys ansikte.

— Efter min sista sjukdom sade doktorn...

— — — — — — — — — — — — — — — — — — —

— Det är inte möjligt! — sade Dolly med vitt
uppspärrade ögon. För henne var detta en av de upptäckter, vars
alla följder äro så ofantliga, att det i första ögonblicket
kännes, som om det vore omöjligt att överblicka allt och att
man innan man kunde förmå detta vid upprepade tillfällen
först måste länge tänka sig in i saken.

Detta avslöjande, som med ens förklarade för henne
dessa förut obegripliga fall, då det i en familj blott fanns ett
eller två barn, framkallade hos henne så många tankar,
föreställningar och motstridiga känslor, att hon icke hade
något att säga och blott såg på Anna med vidöppna ögon.
Det var just, vad hon fantiserat om, men då hon fått reda
på, att det var något möjligt, fasade hon inför det. En
känsla sade henne, att det var en alltför enkel lösning av en
högst invecklad fråga.

— <i>N’est ce pas immoral?</i> — frågade hon blott efter en
stunds tystnad.

— Varför? Betänk, att jag har att välja mellan tvenne:
antingen att vara en havande, det vill säga en sjuk kvinna,
eller att vara en vän, en kamrat till min make eller den, som
för mig är detsamma som en make, — sade Anna i en
överlagt lätt och obekymrad ton.

— Nå, må så vara, — sade Darja Alexandrovna,
hörande samma argument, som hon själv tidigare tänkt på,
men utan att nu kunna finna dem mera övertygande.

— För dig, för andra, — sade Anna liksom gissande
hennes tankar, — kan det ännu finnas tvivel, men inte för
mig... Ser du, jag är inte en lagvigd hustru. Han älskar
mig så länge hans kärlek varar. Och med vad kan jag
kvarhålla hans kärlek? Kanske med detta?

Hon sträckte fram sina vita händer framför underlivet.

Med ovanlig hastighet, som det brukar ske i ögonblick
av själslig upprördhet, trängde tankar och erinringar fram
i Dollys medvetande. »Jag, — tänkte hon, — har inte sökt
draga Stiva till mig, han har gått ifrån mig till andra, men
den första, med vilken han bedrog mig, höll honom ändå inte
kvar genom att hon beständigt var vacker och glad. Han
övergav henne för en annan. Skulle Anna verkligen just
genom detta kvarhålla greve Vronskij och fortfara att
tjusa honom? Om han skulle söka efter dylikt, skulle han
kunna finna en annan, som förstod att kläda sig ännu
vackrare och vara ännu trevligare i sitt sätt. Och hur vita,
hur sköna än hennes blottade armar må vara, hur vacker
hela hennes fylliga växt nu ter sig, hur intagande hennes
livfulla ansikte omgivet av dessa svarta lockar än kan vara,
han kan dock träffa på något ännu bättre, liksom min
avskyvärde, eländige och vackre man vet att söka och finna.»

Dolly svarade ingenting, hon gav blott från sig en suck.
Anna lade märke till denna suck, som antydde att Dolly
icke var ense med henne, och fortsatte att framlägga sin
argumentering. Det fanns däri mycket, som var så starkt,
att det icke kunde lämnas obeaktat.

— Du säger, att detta inte är bra? Men man måste
bruka sitt förnuft, — fortsatte hon. — Du tänker inte på
den belägenhet, jag befinner mig i. Hur kan jag önska barn?
Jag talar inte om födslosmärtorna, dem fruktar jag inte.
Tänk, vad kan det bli av mina barn? Olyckliga varelser
som måste bära ett främmande namn. Själva deras födelse
tvingar dem att skämmas för sin mor, sin far, sin tillblivelse.

— Ja, men just därför är en skilsmässa oundgänglig.

Men Anna ville icke höra på Dolly. Hon ville helt
utveckla alla de skäl, med vilka hon så många gånger sökt
övertyga sig själv.

— Varför har förnuftet blivit mig givet, om jag inte
skulle bruka det till att undvika att skaffa olyckliga till
världen.

Hon såg på Dolly, men fortsatte så utan att invänta
svar:

— Jag skulle alltid känna mig skyldig inför dessa
olyckliga barn, — sade hon. — Om de alls inte kommit till, så
är de åtminstone inte olyckliga, men har de fått livet och
blivit olyckliga, är jag allena skulden.

Det var samma skäl, som Darja Alexandrovna själv
tänkt på, men då hon nu hörde dem, förstod hon dem icke.
»Hur kan man vara skyldig inför varelser, som inte finns
till?» tänkte hon. Och plötsligt föll henne en tanke in: skulle
det kunna vara bättre för hennes älsklingsbarn Grisja, om
han aldrig funnits till? Och detta spörsmål tycktes henne så
orimligt, så underligt, att hon skakade huvudet för att
förskingra detta virrvarr av kretsande vanvettstankar.

— Nej, jag vet inte varför, men det är inte bra, —
kunde hon blott yttra med ett uttryck av vämjelse i
ansiktet.

— Ja, men du får inte glömma bort, vem du är och vem
jag är... Och dessutom, — fortsatte Anna, liksom hon
trots allt sitt överflöd på argument och all fattigdom i
Dollys invändningar ändock tvivlade på, om det var bra,
— glöm inte det viktigaste, att jag nu är i en helt annan
ställning än din. För dig är frågan: vill du äga fler barn
eller inte, men för mig: vill jag över huvud taget ha barn.
Och det är en stor skillnad. Du bör förstå, att jag i min
belägenhet inte kan önska detta.

Darja Alexandrovna brydde sig icke om att komma med
några invändningar. Hon fick plötsligt en känsla av, att
hon och Anna voro så långt komna ifrån varandra, att det
fanns frågor, rörande vilka de aldrig kunde bli ense och
varom det var bättre att icke tala.
</chapter>

<chapter name="XXIV">
<h2>XXIV.</h2>

— Men så mycket större skäl har du att söka ordna din
ställning, medan det än är möjligt, — sade Dolly.

— Ja, om det är möjligt, — sade Anna plötsligt, med
en helt annan, tyst och sorgmodig röst.

— Är då inte skilsmässa möjlig? Jag har hört, att din
man förklarat sig villig.

— Dolly, jag vill inte tala om detta.

— Nå, låt oss lämna det, — skyndade sig Darja
Alexandrovna att säga märkande ett uttryck av lidande i Annas
ansikte. — Jag tycker bara, att du ser tingen för mörkt.

— Jag? Visst inte. Jag är mycket glad och
tillfredsställd. Du har sett, <i>je fais des passions</i>. Veslovskij...

— Ja, för att vara uppriktig måste jag erkänna, att
jag inte tilltalats av Veslovskijs ton, — sade Darja
Alexandrovna för att komma in på ett annat samtalsämne.

— Ack, det är ingenting att fästa sig vid. Det bara
piggar upp Alexej, det är allt. Det är ju bara en pojke och
jag har honom helt i min hand. Ser du, jag kan styra med
honom som jag vill. Han är ju för mig alldeles vad Grisja
är för dig... Dolly! — slog hon plötsligen om, — du säger
att jag ser för mörkt på tingen. Du kan inte förstå, hur det
är. Det är alltför förfärligt. Jag anstränger mig att inte
alls se.

— Men, det tycks mig, att det måste man. Man måste
göra allt, som är möjligt.

— Men vad är möjligt? Ingenting. Du säger — ingå
äktenskap med Alexej, och du tror, att jag alls inte tänker
på det. Skulle jag inte tänka därpå! — utbrast hon, och
en rodnad steg upp i hennes ansikte. Hon reste sig, rätade
ut bröstet, drog en tung suck och började med sin lätta
gång gå fram och tillbaka i rummet, då och då stannande.
— Skulle jag inte tänka? Det går inte en dag, inte en timme
utan att jag tänker och gör mig förebråelser för att jag
tänker... därför att dessa tankar kan driva till vansinne.
Göra mig vansinnig, — upprepade hon. — Då jag tänker
på detta, kan jag inte somna utan morfin. Men nog om
det. Låt oss tala lugnt. Skilsmässa — säger man till mig.
För det första, så kommer <i>han</i> inte att gå med på den.
<i>Han</i> är nu under grevinnan Lidija Ivanovnas inflytande.

Darja Alexandrovna satt stel och orörlig på sin stol och
med lidande medkänsla i sitt ansikte följde hon med
blicken Annas gång fram och tillbaka.

— Ett försök måste göras, — sade hon sakta.

— Antag, att jag försöker. Vad betyder det? — sade.
Anna tydligen färdig att uttala, vad hon tusentals gånger
tänkt och bar på som något inlärt. — Det betyder, att jag,
som avskyr honom, men i alla fall måste erkänna mig
skyldig gentemot honom — även jag kan erkänna, att han
visat storsinne — jag måste förnedra mig att skriva till
honom... Nå, antag, att jag gör våld på mig, att jag kan
detta. Antingen får jag ett förödmjukande avslag eller
hans medgivande. Gott, låt oss anta, att jag får hans
medgivande... — Anna befann sig i detta ögonblick i bortre
ändan av rummet och stannade ordnande något med
fönstergardinen. — Jag får detta medgivande, men min...
min son? Honom får jag inte. Han kommer ju att växa
upp i förakt för mig hos sin far, som jag övergivit. Du
bör förstå, att jag i lika mån, så syns det mig, älskar två
varelser högre än mig själv — Serjozja och Alexej.

Hon kom åter till mitten av rummet och stannade
framför Dolly tryckande händerna mot bröstet. I den vita
penjoaren syntes hennes gestalt ovanligt stor och bred. Hon
böjde huvudet och tittade under lugg med fuktiga,
glimmande ögon ned på den lilla magra, av rörelse skälvande
Dolly, som tog sig så eländig ut i sin nattmössa och sin
lappade kamkofta.

— Blott dessa båda varelser älskar jag, och den ena
kärleken utesluter den andra. Jag kan inte förena dem,
och detta enda är vad jag behöver. Och om det inte går,
är allt likgiltigt. Allt, allt är likgiltigt. Och på något vis
måste det ta ett slut, och därför kan jag inte, vill jag inte
tala om detta. Därför skall du inte göra mig förebråelser,
inte sätta dig till doms över mig i något. Du med din
renhet kan inte förstå det jag lider.

Hon kom fram till Dolly och satte sig ned bredvid henne,
hon såg in i hennes ansikte med ett skuldmedvetet uttryck
och grep om hennes hand.

— Vad tänker du? Vad tänker du om mig? Du skall
inte förakta mig! Jag förtjänar inte förakt. Olycklig är
jag. Om någon är olycklig, så är det jag, — utropade hon
och vänd bort från henne brast hon i gråt.

Då Dolly blivit lämnad ensam, bad hon till Gud och
gick till sängs. Hon hade av allt hjärta tyckt synd om
Anna, då hon talat med henne, men nu kunde hon icke
förmå sig att tänka på henne. Tankar på hem och barn trängde
fram i hennes medvetande med en för henne ny, alldeles
särskild tjuskraft, hennes hemliv stod för henne liksom i
ett nytt ljus. Denna hennes värld syntes henne nu så ljuv
och kär, att hon icke för aldrig det ville i onödan tillbringa
en enda dag utanför den, och hon beslöt att i morgon
ovillkorligen fara tillbaka.

Då Anna kommit åter till sitt rum, tog hon fram ett
litet glas och hällde däri några droppar av en medicin, vars
huvudbeståndsdel utgjordes av morfin. Sedan hon tömt
det, satt hon en stund orörlig, varpå hon med lugn och
glad sinnesstämning begav sig in i sängkammaren.

Då hon trädde in i rummet, betraktade Vronskij henne
uppmärksamt. Han sökte efter spåren av det samtal, som
han visste, att hon måste ha haft med Dolly, i vars rum
hon stannat så länge. Men han lade icke märke till något
särskilt i Annas ansiktsuttryck, där blott behärskning av
en upprörd känsla och lust att dölja något kunde iakttagas.
Vad han såg var nästan uteslutande blott hennes skönhet,
vilken som alltid fängslade hans blick, hennes medvetande
om denna skönhet och hennes önskan att äga inflytande
över honom. Han ville icke fråga henne, vad de samtalat
om, utan hoppades, att hon själv skulle säga något. Men
hon yttrade blott:

— Det gläder mig, att du tycker om Dolly. Eller hur?

— Jag känner henne ju sedan länge. Hon är mycket
god, efter vad jag kan se, <i>mais excessivement terre-à-terre</i>.
Men jag har glatt mig mycket åt hennes besök.

Han grep Annas hand och såg henne frågande in i
ögonen.

Hon förstod denna blick på ett annat sätt och log mot
honom.

*

Följande morgon var Dolly trots värdfolkets böner
besluten att resa och gjorde sig i ordning för avfärden. Levins
landå med de lagade stänkskärmarna kom rullande fram
över gårdsplanens sand förspänd med de olikfärgade
hästarna och styrd av den allvarlige och bestämde kusken i
den gamla kappan och den nästan hyrkuskliknande hatten.

Med en oangenäm känsla tog Darja Alexandrovna
avsked av furstinnan Varvara och de manliga gästerna. Efter
en dags samvaro kände både Dolly och värdfolket fullt
tydligt, att de icke passade samman och att det var bäst
att skiljas åt. Endast Anna var nedstämd. Hon visste, att
då Dolly farit, hon icke hade att vänta besök av någon
annan, som kunde väcka till liv de känslor, som uppstått hos
henne vid detta sammanträffande. Det var smärtsamt, då
dessa känslor väcktes upp, men hon visste dock med sig,
att de tillhörde den bästa delen av hennes själ och att denna
del i det liv hon nu förde höll på att snabbt överväxas av
annat.

Då Darja Alexandrovna kom ut på öppna fältet, erfor
hon en behaglig känsla av lättnad, och hon ville just fråga
sina följeslagare, hur de tyckte det varit hos Vronskij, då
kusken Filipp plötsligt begynte av sig själv:

— Rikt folk ska det vara, men bara tre mått havre
gav de. Före hanegället hade hästarna inte ett dugg i
krubban. Va’ ä tre mått? Bara en munsbit. Och havren kan
man nu få köpa för fyrtifem kopek. Hos oss får minsann de
främmandes hästar så mycke de behöver äta.

— Herrn där är snål, — sade kontoristen.

— Nå, tyckte du deras hästar var bra? — frågade Dolly.

— Hästarna ä fina. Och maten jag fick där va bra.
Men dä va allt liksom ledsamt där, Darja Alexandrovna,
hur jag nu ska förklara dä, — sade han med sitt röda och
godmodiga ansikte vänt mot henne.

— Ja, det tyckte jag med. Hinner vi fram till kvällen?

— Ja, dä får vi lov att göra.

Efter att ha kommit hem och funnit alla barnen
välbehållna och alldeles särskilt rara, började Darja
Alexandrovna med stor livfullhet att berätta om sin färd, hur väl
hon blivit mottagen, om hur dyrbart och smakfullt det var
hos Anna och Vronskij, om hur man gjorde det trevligt
för sig där och lät ingen säga ett ord av klander mot dem.

— Man måste vara bekant med Anna och Vronskij —
jag har nu lärt bättre känna honom — för att kunna inse,
hur rörande rara de är, — sade hon nu fullt uppriktigt,
redan glömsk av den obestämda känsla av otillfredsställelse
och förlägenhet, hon erfarit hos dem.
</chapter>
<chapter name="XXV">
<h2>XXV.</h2>

Vronskij och Anna tillbragte alltjämt på samma sätt
hela sommaren och en del av hösten på landet utan att
träffa några som helst mått och steg för skilsmässas
erhållande. De hade sinsemellan överenskommit, att de icke
skulle resa från sitt gods, men bägge kände dock ju längre
de bodde i sin avskildhet, särskilt på hösten, då inga gäster
voro hos dem, att de icke skulle kunna stå ut med detta liv
och att en förändring måste ske däri.

Det kunde ju tyckas, att de levde ett liv så gott, att
ingen skulle vilja önska sig ett bättre: ägodelar besutto de
i överflöd, de voro friska och hade ett barn och ingen av dem
saknade sysselsättning. Om också inga främmande voro
på besök, var Anna dock lika upptagen av sig själv och
sysslade mycket med att läsa, och hennes läsning bestod
både av romaner och av sådana allvarliga böcker, som nu
voro på modet. Hon skaffade sig alla böcker, om vilka hon
läst berömmande omnämnanden i de utländska tidningar
och tidskrifter, hon höll sig med. Hon levde med i det lästa
med den uppmärksamhet, som blott förekommer i
ensamheten. Dessutom studerade hon i böcker och
facktidskrifter alla de ämnen, som intresserade Vronskij, så att det ofta
hände, att han först kom till henne för att tala om
jordbruks- och byggnadsfrågor, ja ibland rådfrågade han henne
till och med om hästavel och sport. Han förvånades över
hennes minne och insikter. I början hände det, att han
tvivlade på hennes uppgifter, men hon kunde slå upp i
böckerna och visa honom vad som stod sagt om det han
frågade om.

Inredningsarbetena i sjukhuset intresserade henne också.
Hon hjälpte icke blott till med dessa, utan mycket
ordnades och uttänktes huvudsakligen av henne. Men hennes
viktigaste omsorg gällde dock henne själv, hur hon skulle
kunna vara så intagande som möjligt för Vronskij, hur hon
skulle kunna ersätta allt, som han övergivit. Vronskij
uppskattade denna strävan som blivit det enda målet i hennes
liv, denna önskan att icke blott vara honom till behag utan
även till nytta, men samtidigt kände han sig dock besvärad
av dessa kärleksnät, i vilka hon sökte insnärja honom. Ju
längre tiden led, desto oftare märkte han, att han var
omvärvd av dessa nät, desto starkare fick han lust, icke att
slita sig ut ur dem, men att pröva på om de voro
hindersamma för hans frihet. Vronskij skulle ha varit fullkomligt
nöjd med sitt liv, om han icke haft detta alltjämt stegrade
begär efter att känna sig fri, att icke behöva vara med om
en scen varje gång han skulle till staden för att bevista ett
sammanträde eller delta i en travtävling. Den roll han
utvalt åt sig, rollen av jorddrott, av en bland dem, vilka
utgöra det lager, som bör vara kärnan i den ryska
aristokratien, var icke blott i hans smak, den beredde honom nu
sedan han tillbragt ett halvår på landet en alltjämt växande
tillfredsställelse. Och hans ekonomiska företag, vilka allt
mer och mer lade beslag på hans intresse, gingo utmärkt.
Trots de stora summor, som sjukhuset,
lantbruksmaskinerna, de från Schweiz införskrivna korna och mycket
annat kostat honom, var han övertygad om, att han icke
förminskat utan ökat sin förmögenhet. Då det gällde
inkomster, såsom försäljning av ved, säd, ull och utarrendering av
jord höll Vronskij flinthårt på sin fördel och visste att hålla
prisen uppe. Vid skötseln av stordriften på sina egendomar
höll han sig till de enklaste, minst riskabla metoder och var
ytterst sparsam och påpasslig i alla rörelsens detaljer. Den
tyske förvaltaren besatt en stor slughet och fintlighet, som
tog sig uttryck i att denne, då han ville intressera Vronskij
för ett inköp, gjorde upp beräkningarna så, att man alltid
efter någon överläggning kom underfund med att saken
kunde ordnas ännu billigare. Men han lyckades aldrig få
Vronskij under sin ledning. Denne hörde noggrant på alla
utläggningar och gjorde ingående frågor och gick blott med
på ett kostbart förslag, då det som skulle anskaffas eller
byggas var det allra nyaste, något i Ryssland ännu
oprövat, som kunde väcka förvåning. Dessutom beslöt han sig
endast för en stor utgift, då han hade summor inne, som
icke behövdes till annat, och gjorde han denna utgift,
prövade han noga varje detalj och fordrade att få det allra
bästa för sina pengar. Han drev sålunda sina affärer på ett
sätt, att det var klart, att han icke förminskade utan ökade
sin förmögenhet.

I oktober månad skulle adeln gå till val i Kasjinska
guvernementet, där Vronskij, Svijazjskij, Koznysjev och
Oblonskij hade sina egendomar och där även en mindre del
av Levins gods var belägen.

Genom de personer, som skulle deltaga i dessa val, och
en del därmed förknippade omständigheter var denna
händelse något, som drog den allmänna uppmärksamheten till
sig. Man talade mycket om dessa val och gjorde i tid
förberedelser. Personer, som voro bosatta i Moskva, i Petersburg
och i utlandet och aldrig förr brytt sig om att deltaga i
några val, kommo nu resande för att vara med om dessa.

Vronskij hade för länge sedan lovat Svijazjskij att
infinna sig, och strax före valen kom Svijazjskij, som ofta
brukade besöka Vozdvizjenskoje, för att hämta Vronskij.

Dagen före denna dag hade det mellan Vronskij och
Anna uppstått nästan en träta för den förestående färdens
skull. Det var just i den tid på hösten, då det på landet
är som allra besvärligast och mest slitsamt, och därför hade
Vronskij en sträng och kall uppsyn, sådan han aldrig haft
förr när han talat med Anna, då han nu beredd på att möta
motstånd meddelade henne sin avsikt att resa. Men till
hans förvåning mottog Anna denna underrättelse mycket
lugnt och frågade blott, när han tänkte vara tillbaka. Han
såg forskande på henne undrande över orsaken till detta
lugn. Hon log åt hans blick. Han kände detta hennes sätt
att sluta sig inom sig själv och att detta blott brukade
hända, när hon för sig själv bestämt sig för något utan att
delgiva honom sina planer. Han var rädd för detta, men
han ville så gärna slippa från en scen, att han låtsades tro
henne och till en del uppriktigt satte lit till vad han ville
tro: att hon tagit saken förståndigt.

— Jag hoppas, att du inte kommer att ha tråkigt.

— Ja, det hoppas jag också, — sade Anna. — Jag fick
i går en låda med böcker från Cothier. Nej, jag kommer nog
inte att ha tråkigt.

»Hon vill anslå denna ton, och så mycket bättre, —
tänkte han, — annars är det nog som det brukar.»

Och så begav han sig av till valen utan att ha bett henne
ge sig en uppriktig förklaring. Det var första gången under
deras förbindelse som han skilts från henne utan att ha
klarhet om vad hon tänkte. På sätt och vis oroade det
honom, men samtidigt tyckte han, att det var bäst så.
»Till en början blir det som nu något oklart och fördolt, men
sedan blir hon van vid det. Hur som helst, jag kan offra
allt för henne, blott inte min manliga oavhängighet», tänkte
han.
</chapter>

<chapter name="XXVI">
<h2>XXVI.</h2>

I september flyttade Levin in till Moskva för att Kitty
där skulle få föda sitt barn. Han hade redan tillbragt en
hel månad i Moskva utan sysselsättning, då Sergej
Ivanovitj, som hade sitt gods i Kasjinska guvernementet och
var mycket intresserad för de förestående valen, kom och
meddelade, att han tänkte fara dit. Han föreslog sin bror,
som hade rösträtt i Seleznjovska distriktet, att följa med.
Dessutom förhöll det sig så, att Levin hade ett verkligt
viktigt ärende i Kasjin för sin i utlandet boende systers
räkning. Han hade att såsom förmyndare ordna med en sak
samt uppbära pengar för ett köp.

Levin var mycket obeslutsam, men Kitty, som sett, att
han gick och hade tråkigt i Moskva, rådde honom att resa
och beställde till och med honom ovetande en adelsuniform,
som kostade åttio rubel. Och dessa åttio rubel utgivna för
denna uniform blevo huvudorsaken till att Levin beslöt sig
för att resa till Kasjin.

Levin hade redan vistats fem dagar i Kasjin, hade
dagligen besökt adelsförsamlingens sammanträden och haft en
mängd bestyr för systerns sak, som ännu icke blivit klar.
Alla adelsmarskalkarna voro upptagna av valet, och det
syntes omöjligt att få denna enkla förmyndareangelägenhet
ordnad. Att få ut pengarna mötte likaledes hinder. Efter
flere dagars besvär för erhållande av utbetalningsorder
lågo äntligen pengarna färdiga att lyftas, men notarien, en
ytterst tjänstvillig man, kunde icke utskriva någon
anvisning utan presidentens namnunderskrift och denne hade
utan att lämna fullmakt till någon annan begivit sig av
för att deltaga i en sammankomst. Alla dessa besvär, detta
gående från det ena stället till det andra, dessa samtal med
ytterst hyggliga och vänliga människor, som tillfullo
begrepo det obehagliga i den besökandes belägenhet, men icke
kunde hjälpa honom därur, all denna ansträngning, som
icke gav några som helst resultat, framkallade hos Levin en
plågsam känsla lik den otrevliga vanmakt, man ibland
erfar i drömmen, då man vill begagna sin fysiska kraft.
Särskilt ofta hade han denna känsla, då han talade med sin
godmodige advokat. Denne gjorde efter vad det tycktes
allt som stod i hans makt, spände alla sina andliga krafter
för att hjälpa Levin ur dennes svårigheter. »Försök det, —
sade han mer än en gång, — begiv er dit eller dit», och
advokaten gjorde upp en hel plan för att kringgå den ödesdigra
princip, som stod hindrande i vägen för allt. Men strax
därpå kunde han tillägga: »det blir nog i alla fall anledning
till dröjsmål, men gör ett försök». Och Levin försökte, han
gick och gick, han körde från ställe till ställe. Alla voro
hyggliga och älskvärda, men till sist visade det sig alltid,
att det som man velat gå förbi åter stod hindrande i vägen,
då man kom till slutet på ett försök. Särskilt försmädligt
var det, att Levin alls icke kunde begripa, vem det var han
kämpade med, vem som kunde ha någon nytta av att hans
sak aldrig blev bragt till ett slut. Ingen tycktes veta detta,
icke ens advokaten. Om Levin hade kunnat begripa detta
dröjsmål liksom han begrep, att man icke kan komma fram
till biljettkassan på en järnvägsstation utan att stå i kö,
hade han icke förargat sig så, men ingen kunde förklara för
honom de hinder han mötte i denna angelägenhet och
varför dessa hinder måste finnas till.

Levin hade emellertid förändrat sig mycket, sedan han
blivit gift. Han hade skaffat sig förmåga av tålamod och
om han nu icke kunde begripa, varför allt detta var så
inrättat, sade han till sig själv, att då han icke kände allt,
kunde han icke döma i frågan, sannolikt måste det vara på
det sättet, och han bemödade sig att ta saken med ro.

Och när han nu som deltagare bevistade valen, sökte han
också att icke vara förhastad i sin dom, att icke sätta sig
på tvären, utan så mycket som möjligt söka förstå den sak,
vari hederliga och hyggliga män, som han högaktade, med
sådant allvar och intresse togo del. Sedan Levin blivit gift,
hade han upptäckt så många nya allvarliga sidor i livet, som
hans tidigare lättvindiga betraktelsesätt djupt
underskattat, att han ävenledes i denna valhandling sökte efter en
allvarlig innebörd.

Sergej Ivanovitj hade för honom förklarat meningen och
betydelsen av den omvälvning, man antog skulle framgå ur
dessa val. Guvernementets adelsmarskalk, i vars händer i
kraft av gällande lag befunno sig så många viktiga
samhällsärenden, både förmyndareangelägenheterna (just vad
Levin nu led av) och skötseln av adelskapets stora fonder
och styrelsen över gymnasierna — det manliga och
kvinnliga och militärgymnasiet — och all folkundervisning enligt
den nya förordningen och därtill presidiet för landstinget,
— var en viss Snetkov, en adelsman av den gamla
stammen, som levt upp en ofantlig förmögenhet, en hygglig och
i sitt slag hederlig man, men dock en person, som icke
alls förstod den nya tidens krav. I allt tänkte han blott
på adelns intressen, han motverkade rent av
folkbildningens utbredning och gav åt landstinget, som borde äga så
stor betydelse, en ståndsartad prägel. Det var
nödvändigt att i hans ställe uppsätta en sund och verksam man,
som förstod nutidens krav, en helt ny kandidat, och leda
det hela så, att man så långt som möjligt kunde få bruk för
alla de rättigheter till självstyre, som beviljats adeln icke
såsom stånd utan såsom en del av landstinget. I det rika
Kasjinska guvernementet, som alltid i fråga om utveckling
varit före de andra, hade nu sådana krafter samlats, att om
saken här utfördes på lämpligt sätt, kunde det man
genomförde bli ett föredöme för de andra guvernementen, för hela
Ryssland. Och därför var hela denna sak av den största
betydelse. Såsom adelsmarskalk i stället för Snetkov
ämnade man söka få vald antingen Svijazjskij eller ännu bättre
Nevedovskij, en f. d. professor, en ovanligt förståndig man
och stor vän till Sergej Ivanovitj.

Sammankomsten öppnades av guvernören, som höll ett
tal till de församlade adelsmännen, vari han framhöll, att
de skulle utse representanter icke efter personliga tycken
utan med hänsyn till förtjänst och med tanke på
fäderneslandets bästa och att han hoppades, att Kasjinska
guvernementets högsinta adelsmän liksom vid föregående val även
nu heligt skulle uppfylla sin plikt och visa sig monarkens
höga tilltro värdiga.

Då guvernören slutat sitt tal och gått ut ur salen, följde
en hel del adelsmän bullersamt och livligt samtalande,
däribland några till och med i hänförd sinnesstämning, efter
honom och bildade krets kring honom, medan han tog på sig
pälsen inbegripen i ett vänskapligt samtal med
guvernementets adelsmarskalk. Levin, som ville intränga i allt och icke
låta något gå förbi sig, stod även med i denna skara och
hörde, hur guvernören sade: »Var god och hälsa Marja
Ivanovna, att min hustru mycket beklagar, att hon blev
hindrad och måste fara till asylen.» Strax därefter togo
samtliga adelsrepresentanter på sig sina pälsar och foro till
domkyrkan.

I katedralen fick Levin tillsammans med de övriga
sträcka upp handen och förestavad av prosten framsäga de
fruktansvärdaste edliga löften att uppfylla allt det, som
guvernören sagt sig förvänta. Såsom alltid gjorde
gudstjänsthandlingen ett visst intryck på Levin, och då han
uttalade orden: »jag kysser korset» och såg sig om på den
skara av gamla och unga män, som upprepade samma ord.
kände han sig rörd.

Andra och tredje dagen behandlade man ärenden, som
rörde adelns fonder och det kvinnliga gymnasiet, frågor som
Sergej Ivanovitj förklarat sakna betydelse, och Levin, som
var upptagen av att gå omkring i sin angelägenhet, deltog
icke i dessa överläggningar. Fjärde dagen var det vid
guvernörens bord granskning av guvernementsräkenskaperna.
Och nu skedde för första gången en sammanstötning mellan
det gamla och det nya partiet. Den kommission, åt vilken
man anförtrott kontrollen, meddelade församlingen, att alla
summor voro i behåll. Guvernementets adelsmarskalk reste
sig och tackade med tårar i ögonen adelns representanter
för visat förtroende. Han blev hjärtligt hyllad och mottog
handtryckningar. Men just då reste sig en adelsman
tillhörande Sergej Ivanovitjs parti och sade, att han
förnummit, att kommissionen icke kontrollerat summorna
anseende, att en ordentlig kontroll vore kränkande för
adelsmarskalken. En av kommissionens medlemmar var nog
oförsiktig att bekräfta detta. Då steg en liten, till utseendet
mycket ung, men mycket spydig herre upp och yttrade, att
det helt säkert skulle ha varit angenämt för
adelsmarskalken att få lämna ingående redovisning, men att
kommissionens onödiga finkänslighet berövat honom denna moraliska
tillfredsställelse. Då togo kommissionens medlemmar
tillbaka sin förklaring, och Sergej Ivanovitj började en logisk
utläggning om att de måste förklara antingen att
räkenskaperna reviderats eller icke reviderats av dem och
utvecklade i detalj detta dilemma. En pratmakare från motsatta
sidan sökte göra invändningar mot Sergej Ivanovitj.
Därefter uppträdde Svijazjskij som talare, och efter honom än
en gång den spydige herrn. Det blev en lång och
resultatslös diskussion. Levin förvånade sig över, att man tvistade
så länge om denna sak, särskilt därför att då han frågade
Sergej Ivanovitj, om han förmodade att pengarna voro
förskingrade, svarade denne:

— Å, nej! Han är en hederlig man. — Men det var
nödvändigt att rucka på denna gammaldags faderliga skötsel
av adelns angelägenheter.

Femte dagen ägde val av adelsmarskalkar för de olika
guvernementsdistrikten rum. Några distrikt hade det
denna dag rätt stormigt. Inom Seleznjovska distriktet blev
Svijazjskij enhälligt vald utan votering, och denna dag höll
han middag.
</chapter>
<chapter name="XXVII">
<h2>XXVII.</h2>

Sjätte dagen skulle guvernementsvalen börja. Både
stora och lilla salen voro fulla av adelsmän i olika uniformer.
Många hade nu anlänt blott för att vara med om denna
valdag. Bekanta, som på länge icke sett varandra, en
kommande från Krim, en annan från Petersburg, en tredje från
utlandet möttes i vallokalen. Vid guvernementsbordet
under kejsarens porträtt hölls debatter.

Både i stora och lilla salen uppstod en gruppering efter
parti, och man kunde av mycket sluta sig till, att den ena
sidan hyste hemliga planer, som den ville hålla dold för den
andra. Fientlighet och misstro stod att läsa i blickarna,
samtal stannade av, då någon oinvigd nalkades, och några gåvo
sig till och med ut i den längst bort belägna korridoren.
För en betraktare bestod församlingen av tvenne skarpt
skilda grupper: de äldre och de yngre. De äldre uppträdde
antingen i gamla hårt tillknäppta adelsuniformer med
värjor och hattar eller var och en i sin egen tjänsteuniform
tillhörande flottan, kavalleriet eller infanteriet. De gamle
adelsmännens uniformer voro gammalmodigt sydda, det
märktes på axeluppböjningarna. De voro iögonenfallande
för små, för korta i midjan eller för trånga, liksom deras
bärare hade växt ur dem. De unga däremot voro iförda
uppknäppta adelsuniformer, långa i livet och breda över
skuldrorna samt vita västar eller också klädda i
justitieministeriets uniform med broderade lagerblad på svarta
kraguppslag. Bland de unga såg man också en och annan
hovuniform lysa upp skaran.

Men uppdelningen i unga och gamla sammanföll icke
med partierna. Levin kunde iaktta, att en del av de unga
tillhörde det gamla partiet, och såg däremot några bland de
äldsta adelsmännen viskande samtala med Svijazjskij,
tydligen varma anhängare av det nya partiet.

Levin stod bredvid en grupp av de sina i den lilla salen,
där man rökte och intog förfriskningar vid en byffé. Han
lyssnade till den som hade ordet och gjorde fåfänga
bemödanden att förstå vad som sades. Sergej Ivanovitj var den
mittpunkt, varomkring de övriga grupperade sig. Han
stod nu och samtalade med Svijazjskij och Chljustov,
adelsmarskalk i ett annat av distrikten och även tillhörande hans
parti. Chljustov ville icke gå med på att i spetsen för sitt
distrikts representanter bedja Snetkov om att låta uppställa
sig som kandidat, och Svijazjskij sökte övertala honom att
göra detta. Sergej Ivanovitj uttryckte sitt gillande av
denna plan. Levin kunde icke förstå, varför ett fientligt
parti skulle bedja guvernementets adelsmarskalk, som man
ju ville peta, att uppställa sig som kandidat.

Stepan Arkadjevitj, som just hade intagit förtäring vid
byffén, kom torkande sig om munnen med en parfymerad
batistnäsduk fram till honom iförd sin kammarherreuniform.

— Nu gäller det att hålla positionen, Sergej Ivanovitj!
— sade han och förde med handen sina polisonger åt
sidorna.

Han hörde på samtalet och understödde Svijazjskijs
mening.

— Det är nog med ett distrikt, och att Svijazjskij står i
opposition är redan tydligt, — sade han, och för alla utom
Levin var detta yttrande begripligt.

— Nå, Kost’ja, det här tycks du förstå dig på, — tillade
han vänd till Levin och tog denne under armen. Levin hade
gärna velat vara bland dem som förstodo sig på, men han
kunde icke rätt begripa, vad det var fråga om, och då de
kommit några steg från de samtalande, uttryckte han för
Stepan Arkadjevitj sin undran över, varför man skulle
vända sig med denna anhållan till guvernementets
adelsmarskalk.

— O sancta simplicitas! — sade Stepan Arkadjevitj och
klargjorde i all korthet för Levin, vad det var fråga om.

Om liksom vid de senaste valen, alla distrikten gjorde
hemställan hos guvernementets adelsmarskalk om att han
skulle uppställa sig som kandidat, så skulle han få idel vita
kulor. Men så kunde det icke gå nu. Åtta distrikt voro
beslutna att anhålla om hans kandidatur. Om emellertid två
stycken skulle vägra att göra detta, kunde det hända, att
Snetkov ville draga sig tillbaka. Och då skulle det gamla
partiet kunna utse någon annan av de sina, så att hela
beräkningen sloge fel. Men om opposition blott syntes möta
från ett enda distrikt, Svijazjskijs, komme Snetkov att låta
uppställa sig som kandidat. Man komme att välja honom
och till och med ge honom några röster mer än nödigt, så
att motpartiet bleve misslett i sina beräkningar. När så en
av det egna partiet blev föreslagen som vicemarskalk för
guvernementet, skulle man ge denne ännu fler röster.<footnote>Om kandidaten till vice marskalk skulle få flere röster
än kandidaten till marskalk, blev den förre såsom havande
fått största antalet ja-röster vald till marskalk.
<tab>(<i>Övers. anm.</i>)</footnote>
Levin förstod nu vad det rörde sig om, men hade icke allt
riktigt klart för sig och ville ytterligare göra några frågor,
då med ens alla kringstående började tala och under sorl
drogo in i stora salen.

— Vad står på? Vem? — Vems fullmakt? — Blir han
avvisad? — Saknar han fullmakt? — Fljorov får inte rösta.
— Varför det, står han under åtal? — Då skulle ju ingen
kunna rösta. Det är tarvligt. — Så är lagen! — hörde Levin
från olika håll och i sällskap med alla de övriga, som fått
brått av ängslan att gå miste om något, begav han sig in i
stora salen och trängande sig förbi sina ståndsbröder sökte
han komma närmare till guvernementsbordet, där
guvernementets adelsmarskalk, Svijazjskij och några andra ledare
voro inbegripna i en häftig ordväxling.
</chapter>

<chapter name="XXVIII">
<h2>XXVIII.</h2>

Levin stod rätt långt från bordet. Han kunde icke höra
tydligt, ty bredvid honom stod en herre, som utstötte hesa
flåsanden, och en annan, som knarrade med sina tjocka
skosulor. På avstånd kunde han höra adelsmarskalkens
mjuka tonfall, därpå den spydige herrns pipiga stämma och
så Svijazjskijs röst. Så vitt han kunde förstå, tvistade de
om innebörden i en viss lagparagraf och om betydelsen av
orden: »stående under åtal».

Hopen skingrade sig något för att lämna plats åt Sergej
Ivanovitj, som ville fram till bordet. Sergej Ivanovitj, som
väntat på att den spydige herrn skulle komma till slutet av
sitt anförande, yttrade, att han ansåg det säkrast att man
ordentligt fick höra lagens ordalydelse och bad
sekreteraren att söka upp stället i fråga. I en av paragraferna sades
det, att om stridiga meningar funnos, skulle man votera.

Sergej Ivanovitj läste upp denna och började en
utläggning om dess innebörd, men i detsamma blev han
avbruten av en långbent, tjock och kutryggig godsägare med
färgade mustascher och en alltför trång uniform, vars krage
tryckte in i nacken. Denne gick fram till bordet och slog
sin sigillring i skivan och ropade högljutt:

— Votering! Till kulorna! Diskussion är onödig! Till
kulorna!

Men i detsamma upphävde på en gång några stycken
herrar sina stämmor. Den storväxte med sigillringen skrek
allt ilsknare högre och högre. Men man kunde icke höra vad
han sade.

Han kom egentligen med detsamma, som Sergej
Ivanovitj hade föreslagit, men tydligtvis avskydde han denne
och hela hans parti och denna känsla av hatfullhet
meddelade sig till hela partiet och framkallade från detta ett
motstånd av liknande, ehuru något anständigare förbittring.
Höga utrop hördes, och för ett ögonblick råkade allt i
förvirring, så att guvernementets adelsmarskalk måste kalla
de närvarande till ordningen.

— Votering, votering! Den som är adelsman förstår. —
Vi har kämpat för fäderneslandet... Kejsarens lit står till
oss... Adelsmarskalken må stå utanför, han är ingen
uppsyningsman... Det är inte det som det är fråga om...
Till kulorna, mina herrar! Fy skam!... — hördes förargade
och uppbragta utrop från alla sidor. Blickar och ansikten
vittnade om ännu större förargelse och uppbragthet än
orden. De talade om ett oförsonligt hat. Levin kunde icke
alls förstå, varom det egentligen var fråga, och förvånades
över den lidelsefullhet varmed man dryftade spörsmålet,
om man skulle votera eller icke votera sin mening om
Fljorov. Han hade icke kommit att tänka på den syllogism, som
Sergej Ivanovitj längre fram utlade för honom: att man för
det allmänna bästa måste peta hittillsvarande
adelsmarskalken för guvernementet; för att åstadkomma detta behövde
man skaffa sig majoritet; för att få majoritet behövdes, att
Fljorov var röstberättigad; för att kunna få Fljorov
röstberättigad, var en viss tolkning av paragrafen nödvändig.

— Och en enda röst kan komma att avgöra hela saken,
och man måste bruka allvar och tänka konsekvent, om
man ville gagna det allmänna syftet, — slöt Sergej
Ivanovitj sin utläggning. Men Levin hade nu icke kommit att
tänka på detta, och han hade svårt att förlika sig med att
se dessa hyggliga, av honom aktade personer i en sådan
obehaglig ondsint upphetsning. För att frigöra sig från denna
känsla av obehag gick han bort från diskussionen in i lilla
salen, där inga andra än kyparna vid byffén befunno sig.
Då Levin fick syn på dessa uppassare, som voro ivrigt
sysselsatta med att rengöra servisen och ställa upp tallrikar
och glas, och såg deras lugna av arbetet livade ansikten,
erfor han en känsla av oväntad lättnad. Det var alldeles
som om han från ett kvalmigt rum kommit ut i friska
luften. Han började gå fram och tillbaka och betraktade med
tillfredsställelse dessa uppassare. Han fann ett särskilt nöje
i att iaktta, hur en av de äldre, som hade grå polisonger,
lade i dagen sitt förakt för de unga, som sökte driva med
honom, när han undervisade dem om hur servetter skulle
hopläggas. Levin stod just i begrepp att börja ett samtal
med den gamle kyparen, då sekreteraren i adelns
förmyndarekammare, en gubbe, vars specialitet var att känna alla
adelsmän inom guvernementet och veta deras förnamn och
farsnamn, vinkande kom fram till honom.

— Förlåt, Konstantin Dmitritj, — sade han till Levin,
— er bror söker efter er. Voteringen har börjat.

Levin begav sig in i stora salen, och sedan han fått en
vit kula, steg han följande efter sin halvbror Sergej
Ivanovitj fram till bordet, vid vars sida Svijazjskij just stod med
ett menande och ironiskt ansiktsuttryck hållande skägget
samman i näven och förande det upp mot näsan. Sergej
Ivanovitj, som stuckit sin hand in i en låda och där lagt
från sig sin kula, lämnade plats åt Levin och blev stående
bredvid denne. Levin trädde fram, men som han
fullständigt glömt bort, vad han skulle göra, vände han sig
förvirrad till Sergej Ivanovitj och frågade: »var skall jag lägga
den?» Han framställde sin fråga i dämpad ton och medan
det talades runt om honom, så att han hoppades, att inga
andra skulle höra, vad han sade. Men plötsligt tystnade
de som talade, och hans olämpliga fråga blev hörd. Sergej
Ivanovitj mörknade.

— Det är efter vars och ens övertygelse, — sade han i
sträng ton.

Några logo. Levin rodnade, stack skyndsamt handen
under klädet och lade från sig kulan åt höger, emedan han
hade den i höger hand. Då han lagt från sig sin kula, kom
han ihåg, att han även skulle sticka in vänstra handen, och
stack så in den, men alldeles för sent, och gick så ännu värre
förvirrad så fort han kunde därifrån till de bortersta
platserna i salen.

— Hundra tjugosex ja-röster! Nittiåtta nej-röster! —
ljöd det från sekreteraren, i vars uttal r-ljudet knappast
hördes. Strax därpå ljöd skratt: en knapp och två nötter
hade blivit funna i lådan. Mannen i fråga hade sålunda
tillerkänts rösträtt, det nya partiet hade vunnit.

Men det gamla partiet ansåg sig icke besegrat. Levin
hörde, hur man bad Snetkov, att han skulle uppställa sig
som kandidat, och han såg, hur en skara adelsmän omgåvo
guvernementets adelsmarskalk, som till dem yttrade något.
Levin trädde närmare. I sitt svar på ståndsbrödernas
begäran talade Snetkov om adelns tillit och tillgivenhet, som
han icke var värd, enär hela hans förtjänst bestod i hans
hängivenhet för adelns bästa, åt vilket han ägnat en
tjugoårig tjänst. Några gånger upprepade han orden: »jag har
i mått av mina krafter sökt tjäna ärligt och redligt, jag
uppskattar er välvilja och jag tackar er», och plötsligt
ansatt av ett gråtanfall slöt han med ens sitt tal och gick ut ur
salen. Om nu dessa tårar voro framkallade av hans
medvetande om att de funnos, som ville göra honom orätt, eller
av hans tillgivenhet för adeln eller av den spänning, vari
han befann sig seende sig omgiven av fiender, alltnog gick
hans sinnesstämning över på omgivningen, de flesta voro
rörda, och Levin kände sig vek om hjärtat med tanke på
Snetkov.

I dörren stötte guvernementets adelsmarskalk samman
med Levin.

— Förlåt, förlåt, — sade han som till en okänd, men
igenkännande Levin log han ett skyggt leende. Det förekom
Levin, som om han velat säga något, men hindrades
därifrån av sin upprördhet. Uttrycket i hans ansikte och
hållningen hos denna gestalt, som i uniform med ordnar på
bröstet och vita revärer på byxorna skyndsamt ilade
undan, kom Levin att tänka på ett hetsat djur, som märker
att dess belägenhet är vansklig. Detta ansiktsuttryck hos
adelsmarskalken rörde Levin desto mera, som han dagen
förut med anledning av sin förmyndareangelägenhet varit
hemma hos honom och sett honom i en präktig
familjefaders vördade ställning. Det stora huset med fäderneärvda
gammaldags möbler; de hederliga gamla betjänterna i
deras omoderna, en smula solkiga livréer, tydligen forne
livegne, som stannat kvar hos sin herre; hans tjocka fryntliga
hustru i spetsmössa och turkisk sjal, som stod och klappade
en vacker liten dotterdotter; hans yngste son, en gymnasist i
sjätte klassen, som hemkommen från skolan vördnadsfullt
kysste sin fader på den stora handen; all den välvilja, som
låg i husfaderns tal och gester, — allt detta hade ofrivilligt
hos Levin uppväckt känslor av aktning och sympati. Han
kände sig nu så rörd över den stackars gamle mannen och
ville gärna säga något, som kunde vara denne behagligt.

— Nå, nu blir ni väl åter vår adelsmarskalk, — sade
Levin.

— Knappast, — svarade gubben och såg sig om med en
skygg blick. — Jag är trött, jag är allt gammal nu. Det
finns lämpligare och yngre krafter, må de nu ta vid.

Och han försvann i en sidodörr.

Det högtidligaste ögonblicket vid denna sammankomst
var inne. Man skulle nu skrida till själva valen. Ledarne
för de olika partierna stodo och beräknade på fingrarna de
vitas och de svartas antal.

Tack vare striden om Fljorovs rösträtt hade det nya
partiet icke blott försäkrat sig om en röst, man hade även
vunnit tid, så att man ytterligare kunde försöka att få
till platsen tre medlemmar av adelsståndet, som genom det
gamla partiets intriger hittills varit hindrade från att
komma och utöva sin valrätt. Tvenne, som voro fallna för
starka drycker, hade Snetkovs anhängare trakterat så
grundligt med vin, att de blivit berusade, och för en tredje
hade man undanskaffat adelsuniformen.

Då det nya partiet fått reda på detta, lyckades det tack
vare tidsutdräkten vid behandlingen av Fljorovs ärende
att sända ut de sina, så att den, som saknade uniform, fick
sådan på sig och kunde komma och en av de båda berusade
blev hämtad till sammankomsten.

— En har jag fått med mig, jag slog vatten på honom,
— yttrade till Svijazjskij den godsägare, som hämtat den
uteblivne. — Var lugn, han kan nog användas.

— Han är väl inte mycket berusad, han ramlar väl inte
omkull? — sade Svijazjskij med en skakning på huvudet.

— Nej, han klarar saken. Bara man inte späder på
hans fylla här... Jag har sagt till vid byffén, att man
under inga förhållanden får ge honom något.
</chapter>

<chapter name="XXIX">
<h2>XXIX.</h2>

Den smala sal, där man rökte och intog förtäring, var
full av adelsmän. Upphetsningen steg för varje minut, och
spänning stod att läsa i allas ansikten. Särskilt oroliga
visade sig ledarna, som kände alla enskildheter och förstodo
att beräkna rösterna. De övriga liknade männen i ledet före
en drabbning. Ehuru de voro beredda på allvar, sökte de
ännu så länge blott förströelse. Några åto stående eller
sittande, andra gingo upp och ned i det långa rummet rökande
cigarretter och pratade med vänner, som de icke träffat på
länge.

Levin hade ingen lust att äta något och rökte icke heller.
Han ville just nu icke komma tillsammans med de sina,
det vill säga Sergej Ivanovitj, Stepan Arkadjevitj,
Svijazjskij och några till. Han hade nämligen fått se Vronskij
iförd kejserlig stallmästareuniform inbegripen i livligt
samtal med dem. Redan föregående dag hade Levin lagt märke
till hans närvaro vid valen och omsorgsfullt undvikit att
komma nära honom ovillig att sammanträffa med sin förre
rival. Han gick bort till ett fönster och satte sig där,
betraktade de olika grupper som bildat sig och lyssnade till
vad som sades i hans närhet. Han kände sig nedstämd
särskilt därför, att han såg alla livliga, beskäftiga och
intresserade, endast han och en mycket gammal gubbe i
marinuniform, tandlös och med slappa läppar, sutto
ointresserade utan att ha något att göra.

— En sådan filur! Jag har sagt till honom. Men han
gjorde ingenting. Kan man tänka sig! På tre hela år har
han inte kunnat komma sig för med något, — yttrade i
energisk ton en kutryggig småväxt godsägare med
pomaderat hår, som i nacken låg ned över hans uniformskrage,
han slog med en smäll hop klackarna på sina nya stövlar,
som han tydligtvis försett sig med till valet. Kastande en
missbelåten blick på Levin, vände han sig hastigt helt om.

— Ja, vad man vill säga, en otrevlig sak är det, — inföll
en annan liten godsägare med pipig röst.

Efter dessa herrar uppenbarade sig en hel skara av
andra med tjock general i sin mitt. De nalkades
skyndsamt det ställe, där Levin uppehöll sig, synbarligen sökte
de komma till någon plats, där de icke skulle bli hörda.

— Hur kan han våga säga, att jag låtit stjäla bort hans
byxor! Han har själv supit opp dem, det ger jag mig den på.
Jag kan spotta på honom och hans furstetitel. Han bör akta
sig för att säga dylikt, det kräket.

— Förlåt, men här har man uttryckligt stöd i en
lagparagraf, — yttrades i en annan grupp av herrar, — hustrun
måste vara inskriven såsom adlig.

— Jag ger fan i paragrafer. Jag säger ut mitt hjärtas
mening. Det är en adelsmans skyldighet. Man måste ha
tilltro till varandra.

— Ers excellens, kom med, ett glas <i>fine champagne</i>.

En ny skara kom dragande förbi följande efter en herre,
som högljutt ropade något. Det var en av de valmän,
som man berusat.

— Jag har alltid rått Marja Semjonovna att arrendera
ut egendomen, det är ju så, att hon aldrig kan klara saken
själv, — ljöd en behaglig stämma. Den talande var en
godsägare med grå mustascher iförd gamla
generalstabens översteuniform. Det var den godsägare, som Levin
hade sammanträffat med hos Svijazjskij. Han kände genast
igen honom. Godsägaren fäste också sin blick vid Levin, de
möttes och hälsade.

— Det var trevligt! Jo, visst minns jag. Det var förra
året hos Nikolaj Ivanovitj, vår vän adelsmarskalken.

— Nå, hur står det till med ert lantbruk? — frågade
Levin.

— Ja, alltjämt går det med förlust, — svarade
godsägaren med ett undergivet leende men med ett uttryck av lugn
och överbevisning om att det så måste vara. Han blev
stående bredvid Levin: — Och hur har ni råkat hit till vårt
guvernement? — frågade han. — Ni har väl kommit för att
ta del i vårt <i>coup d’État?</i> — tillade han i säker ton, men
illa uttalande det franska uttrycket. — Hela Ryssland har ju
kommit hit: både kammarherrar och ministrar, tror jag.
— Han pekade bort mot Stepan Arkadjevitjs
representativa gestalt i kammarherreuniform med vita byxor. Denne
kom just gående förbi i sällskap med en general.

— Jag måste erkänna för er, att jag har mycket dåligt
begrepp om betydelsen av dessa adelns val, — sade Levin.

Godsägaren såg på honom: — Vad finns här att begripa?
Detta är ju något, som saknar all betydelse. Det är en
förfallen samhällsinrättning, som blott i kraft av tröghetens
lag fortsätter sin tillvaro. Titta bara på uniformerna:
det här är en samling av fredsdomare, assessorer och så
vidare, men inga adelsmän.

— Men varför deltar ni? — frågade Levin.

— Av gammal vana, det är en anledning. Och så måste
man upprätthålla sina förbindelser. På sätt och vis av
moralisk förpliktelse. Och så, om jag skall säga sanningen, har
jag också ett eget intresse. Min måg vill bli invald i
länsstyrelsen. Han har det smått, och jag får söka hjälpa fram
honom. Men sådana där herrar, varför kommer de hit? —
sade han och pekade bort mot den spydige herrn, som varit
med i diskussionen vid guvernementsbordet.

— Det är den nya generationen inom adeln.

— Ja, nog är den ny. Men inte tillhör den adeln. Det
är folk som äger jord, men inga godsägare. Som adelsmän
betraktade gör de kål på sig själva.

— Ja, men ni sade ju, att detta är en förfallen
samhällsinrättning.

— Låt gå för att den är förfallen, men man kunde dock
handskas med den litet vördnadsfullare. Snetkov hade
ändå... Om vi nu får anses ha ett värde eller inte, så har
vi ändå som stånd funnits till i tusen år. Ni vet, om man
framför sitt hus vill anlägga en trädgård och måste rödja
undan, och så växer där ett hundraårigt träd... Om
det också är krokigt och gammalt, så hugger ni i alla fall
inte ner åldringen för att anlägga en blomrabatt, ni söker i
stället att plantera blommorna så, att trädet kan få stå
kvar. Ett nytt växer inte opp på ett år, — sade han sakta
och gick så med ens över till ett nytt samtalsämne. — Nå,
och hur står det till med lantbruket hos er?

— Ja, inte går det så värst bra. Avkastningen är
inemot fem procent.

— Ja, men ni räknar inte ert eget arbete. Det är väl
också värt något? Jag tänker på mig själv. Den tid, då jag
inte hade något jordbruk, gav min tjänst mig tre tusen.
Nu arbetar jag mycket mer än jag gjorde i statens tjänst,
och får alldeles som ni fem procent, och jag får tacka Gud
om det inte blir mindre. Och allt mitt arbete får jag göra
gratis.

— Men varför ägnar ni er då åt detta, om det är ren
förlust?

— Ja, säg det! Vad skall man ta sig till? Gammal vana
och man tycker, att det skall så vara. Jag kan säga er mera,
— fortsatte den gamle, som nu hade talat sig ivrig,
stödjande armbågen mot fönstret: — min son har ingen som
helst lust för lantbruk. Han tycks komma att bli
vetenskapsman. Så att det finns ingen, som tar vid, där jag
slutar. Men i alla fall får man vara verksam. Jag har nyss
anlagt en ny trädgård.

— Ja, ja, — sade Levin, — det är alldeles riktigt. Jag
har alltid på känn, att det inte är någon verklig uträkning
med mitt lantbruk, men man kan inte vara overksam...
Man känner liksom en förpliktelse mot jorden.

— Ja, vet ni, — fortsatte godsägaren. — Jag hade en
köpman till granne. Han och jag tog oss en promenad för
att se på lantbruket och trädgården. »Nej», säger han,
»Stepan Vasiljevitj, allt är i gott skick hos er, men trädgården
är försummad.» Så tyckte han, men den har jag visst skött
om. »Vore det jag, skulle jag hugga ner de här lindarna.
Men man får passa på vid savtiden. Det finns ju ett
tusental lindar, det blir två präktiga baststycken av varje. Och
nu står lindbast högt i pris. Och av stockarna blir det
virke.»

— Och för dessa pengar skulle han ha köpt kreatur eller
ett stycke jord för en spottstyver att arrendera ut åt
bönderna, — tillfogade Levin, som tydligen mer än en gång
träffat samman med folk, som haft dylika beräkningar. —
Och han gör sig en förmögenhet. Men ni och jag — give
Gud, att vi kunde bevara det vi har till arv åt våra barn.

— Ni är gift, har jag hört, — sade godsägaren.

— Ja, — svarade Levin med stolt tillfredsställelse. —
Ja, det är egendomligt, — fortsatte han, — vi lever fram
vårt liv utan att göra beräkningar, alldeles som om vi likt
forntidens vestaler vore satta att vakta en helig eld.

Ett leende visade sig under godsägarens vita
mustascher.

— Nåja, men bland oss finns dock sådana som vår vän
Nikolaj Ivanytj eller greve Vronskij, som nyss slagit sig
ner här. De vill driva jordbruk som storindustri. Men
hittills har sådant inte lett till annat än att förgöra kapital

— Ja, men varför gör vi inte som köpmän? Varför inte
hugga ner en park för anskaffande av lindbast? — sade
Levin återvändande till en tanke, som fängslat honom.

— Ja, det är nog som ni sade därför, att vi har en eld att
bevara. Och sådana tilltag passar inte hop med vad som
tillhör en adelsmans uppgift. Och det verk, som åligger en
adelsman, är inte sådant som förehas här på valmötet, utan
det är en gärning, som utföres i avskildhet. Det finns en
ståndsinstinkt, som säger, vad man bör och inte bör. Och
hur är det inte med bönderna, ofta nog har jag lagt märke
till det: en duktig bonde söker komma över så mycket jord
som möjligt. Hur usel marken än kan vara, plöjer han
överallt. Likaledes utan beräkningar. Och till ren förlust.

— Ja, och det gör vi med, — sade Levin. — Det var
riktigt trevligt att träffas, — tillade han, seende Svijazjskij
komma fram mot dem.

— Ja, vi har i dag träffats för första gången sedan vi
var hos er, — sade godsägaren, — och tagit oss en pratstund.

— Jaså, då har ni väl rackat ner på de nya
förhållandena? — sade Svijazjskij med ett leende.

— Ja, det är inte utan.

— Vi har sagt ut vad som legat oss på hjärtat.
</chapter>

<chapter name="XXX">
<h2>XXX.</h2>

Svijazjskij tog Levin under armen och begav sig med
honom till de sina.

Nu var det omöjligt att undgå att träffa samman med
Vronskij. Han stod i sällskap med Stepan Arkadjevitj och
Sergej Ivanovitj och såg rakt mot Levin, då denne gick
fram till dem.

— Det gläder mig. Jag vill minnas, att jag har haft
nöjet att träffa er... hos furstinnan Stjerbatskaja, — sade
han och räckte Levin handen.

— Ja, det minns jag mycket väl, — sade Levin och
vände sig genast blossande röd till sin bror och började tala
med denne.

Vronskij log ett knappt märkbart leende och fortsatte
att samtala med Svijazjskij, synbarligen utan att ha särskild
lust att komma till tals med Levin. Men Levin kastade den
ena blicken efter den andra tillbaka på Vronskij, medan han
talade med sin bror, och grubblade på vad han kunde hitta
på som inledning till ett samtal för att glätta över sin visade
brist på umgängesvett.

— Vad är nu i görningen? — frågade Levin seende mot
Svijazjskij och Vronskij.

— Det gäller Snetkov. Antingen får han avsäga sig eller
uppställa sig som kandidat, — svarade Svijazjskij.

— Nå, vilket gör han?

— Ja, saken är den, att det tycks varken bli det ena
eller det andra, — sade Vronskij.

— Och om han avsäger sig, vem kommer då att
uppställa sin kandidatur? — frågade Levin med blicken fäst på
Vronskij.

— Vem som vill, — sade Svijazjskij.

— Kommer ni? — frågade Levin.

— Under inga förhållanden jag, — sade Svijazjskij
förvirrad och kastade en orolig blick bort mot den spydige
herrn, som stod vid sidan av Sergej Ivanovitj.

— Men vem då? Kanske Nevedovskij, — sade Levin
kännande med sig att han kommit galet.

Men det var ännu värre. Nevedovskij och Svijazjskij
voro bägge tilltänkta som kandidater.

— Under inga förhållanden kommer jag, — svarade den
spydige herrn.

Det var just Nevedovskij. Svijazjskij föreställde
honom och Levin för varandra.

— Det här har visst ryckt dig med också, — sade
Stepan Arkadjevitj och blinkade bort mot Vronskij. — Det
är ju som en kapplöpning. Här har man anledning att slå
vad.

— Ja, det är inte utan, — sade Vronskij. — Har man
givit sig in i saken, vill man ha den slutförd. Kamp som
kamp! — sade han med en rynkning på ögonbrynen och
pressade samman sina kraftiga käkmuskler.

— Ja, vad den Svijazjskij är duktig! Hur klart han ser
på allt.

— Ja visst, — sade Vronskij förstrött.

Det inträdde en stunds tystnad, under vilken Vronskij
såg på Levin — han måste ju ha blicken riktad på något.
Han betraktade hans fötter, hans uniform, därpå hans
ansikte och då han märkte, att dennes buttra blick var fäst
på honom, yttrade han för att ha något att säga:

— Men att ni, som ständigt varit bosatt på landet, inte
är fredsdomare? Ni bär ju inte den uniformen.

— Det är emedan jag anser våra fredsdomstolar för en
enfaldig inrättning, — svarade Levin vresigt, fast han hela
tiden sökt efter tillfälle till samtal med Vronskij för att
glätta över intrycket av sin otymplighet vid första
sammanträffandet.

— Det kan jag inte finna, tvärtom, — sade Vronskij
med stilla förvåning.

— Det är en leksaksinrättning, — avbröt honom Levin.
— Vi behöver inte några fredsdomare. På åtta års tid har
jag inte haft ett enda ärende med fredsdomarn. Och den
gång jag hade det, avgjordes saken alldeles bakvänt.
Fredsdomarn bor för övrigt fyrti verst från mig. För en sak, som
rör sig om två rubel, måste jag skicka till honom ett ombud,
som kostar femton.

Och han berättade, hur en bonde hade stulit mjöl
hos en mjölnare. Då mjölnaren sade till honom detta,
stämde honom bonden för ärekränkning. Det hela var en
dum historia, som hade högst litet med saken att skaffa,
och Levin kände detta, medan han ordade därom.

— O, ett sådant original! — sade Stepan Arkadjevitj
med sitt mest mandelljuva leende. — Men kom med,
röstningen har visst börjat...

Och man skildes åt.

— Jag förstår inte, — sade Sergej Ivanovitj, som lagt
märke till sin brors fumliga uppträdande, — jag kan inte
fatta, hur man kan vara så blottad på all politisk takt. Det
är något, som vi ryssar har ont om. Guvernementets
adelsmarskalk — vår motståndare, med honom är du <i>ami cochon</i>
och ber honom uppställa sig som kandidat. Och så greve
Vronskij... jag ämnar inte göra honom till min vän, han
bjöd mig till sig på middag, och jag kommer inte dit...
men han tillhör i alla fall de våra, — varför skall man
göra honom till fiende. Och så frågade du Nevedovskij
om han skulle uppställa sig som kandidat. Sådant brukas
inte.

— Ack, jag förstår ingenting av det här! Det är ju idel
struntsaker, — svarade Levin buttert.

— Ja, du säger, att allt är idel strunt, men ger du dig
in på det, så vet du ingen vart.

Levin svarade ingenting, och vid varandras sida trädde
de in i stora salen.

Fastän han hade en känsla av att något mot honom
riktat försåt låg i luften och ehuru icke alla hade anmodat
honom, förklarade sig guvernementets adelsmarskalk
ändock villig att ånyo mottaga kandidatur. Allt blev tyst
i salen, sekreteraren kungjorde med högljudd stämma, att
röstning skulle företagas om gardesryttmästaren Michail
Stepanovitj Snetkovs val till guvernementets adelsmarskalk.

Adelsmarskalkarna för de olika distrikten begåvo sig
från sina bord fram till guvernementsbordet, på tallrikar
medförande valkulor, och röstningen tog sin början.

— Lägg till höger, — viskade Stepan Arkadjevitj till
Levin, då denne i sin brors följe gick fram till bordet strax
efter adelsmarskalken. Men Levin hade nu glömt bort den
plan man förklarat för honom och var rädd för att Stepan
Arkadjevitj tagit miste, då han sade »till höger». Snetkov
var ju en motståndare. Då Levin kom fram till lådan, höll
han kulan i högra handen, men efter att ett ögonblick ha
övervägt, om detta icke vore fel, flyttade han stående
alldeles framme vid lådan över kulan i vänstra handen och
lade tydligen ned den till vänster. En med saken väl
förtrogen herre, som stod bredvid lådan, förstod på blotta
rörelsen av Levins armbåge, vart dennes kula skulle hamna,
och rynkade ogillande ögonbrynen. Här hade han icke
nödigt att öva sitt skarpsinne.

Allmän tystnad inträdde så, och räkningen av kulorna
tog sin början. Därefter kungjorde en stämma antalet
röster för och mot.

Adelsmarskalken hade blivit vald med betydande
majoritet. Ett allmänt sorl begynte, och man drog sig mot
utgången. Snetkov trädde in, och hans ståndsbröder omgåvo
honom framförande lyckönskningar.

— Nå, är det slut nu? — frågade Levin Sergej
Ivanovitj.

— Först nu börjas det, svarade i Sergej Ivanovitjs
ställe Svijazjskij. — Kandidaten till vice adelsmarskalk kan
ju komma att få fler röster.

Levin hade återigen alldeles glömt bort detta. Han kom
nu bara i håg, att det var fråga om en fint, men han fann
det tråkigt att söka erinra sig, vari den bestod. Han hade
gripits av ledsnad och ville komma bort ur denna hop.

Som ingen tog notis om honom och han efter vad det
tycktes icke var behövlig för någon annan, begav han sig
sakta bort till lilla salen, där man intog förtäring, och då
han där återsåg uppassarna, kom det över honom en känsla
av stor lättnad. Den gamle kyparen frågade, om han ville
äta något, och Levin beställde in litet mat. Sedan han ätit
en kotlett med turska bönor och en stund samspråkat med
betjänten om de herrskap denne förut varit hos, begav sig
Levin upp på läktarna för att ta en promenad, han hade
ingen lust att återvända till stora salen, där han fått en sådan
känsla av obehag.

Läktarna voro fullsatta av högtidsklädda damer, som
böjde sig ned över balustraden angelägna om att icke
förlora ett ord av vad som sades därnere. Bredvid damerna
sutto eller stodo elegant klädda advokater, gymnasielärare
i glasögon och officerare. Överallt pratades om valet, om
hur ansträngd adelsmarskalken var och om hur vackra
anförandena varit. Levin fick höra sin bror berömmas i en av
grupperna. En dam yttrade till en advokat:

— Vad jag är glad, att jag fått höra Koznysjev! För det
kan man verkligen finna sig i att man sitter här och
hungrar. Hur förträffligt! Hur klart och tydligt allt var i hans
anförande! Här vid domstolen finns det ingen, som kan tala
så bra. Måhända Meidel, men en sådan vältalare är han på
långt när inte.

Levin fann en ledig plats invid balustraden, böjde sig
fram och började se och lyssna.

Adelns representanter sutto därnere samlade distriktvis
inom skrank. Mitt i salen stod en man i uniform, som med
ljudlig röst förkunnade:

— Såsom kandidat till guvernementets adelsmarskalk
föreslås stabsryttmästare Jevgenij Ivanovitj Apuchtin! —
En gravlik tystnad inträdde, och så hördes en svag
gubbröst: Avsäger mig.

— Föreslås hovrådet Pjotr Petrovitj Bol, — började
åter stämman. — Avsäger mig! — hördes den pipiga
rösten av en yngre man.

Åter följde ett föreslående och åter hördes ett
avsägande. Så fortgick det bortåt en timme. Levin såg och
lyssnade med armbågen stödd mot balustraden. Till en
början hade han varit förvånad och velat begripa, vad detta
hade att betyda, men efter att ha fått klart för sig, att det
var något han icke kunde förstå, började han finna det hela
tråkigt. När han så tänkte på den upprördhet och den
förbittring, som han såg i allas ansikten, blev han beklämd
till sinnes. Han beslöt sig för att resa och gick ned från
läktaren. Då han gick genom galleriets tambur mötte han en
rödögd gymnasist, som med dyster uppsyn där
promenerade fram och tillbaka. I trappan stötte han samman med
en dam och en herre: damen trippade hastigt nedför trappan
på klackarna åtföljd av en spänstig man, som Levin visste
vara viceprokurator.

— Jag har ju sagt, att ni hinner, — sade denne, då Levin
gick åt sidan för att lämna plats åt damen.

Levin befann sig redan invid utgången och höll just på
att ta upp märket med pälsens garderobnummer ur sin
västficka, då sekreteraren kom fram och fick fatt i honom.
— Var god och kom, Konstantin Dmitrijevitj, det är
röstning.

Man höll nu på att rösta om Nevedovskij, som så
bestämt avsagt sig.

Levin gick fram till stora salens dörr. Den var stängd.
Sekreteraren knackade, dörren öppnades, och förbi Levin
smeto två godsägare ut, alldeles röda i ansiktet.

— Jag står inte ut längre, — sade den ene.

Efter dem stack guvernementets adelsmarskalk ut
ansiktet genom dörren. Det vittnade om oerhörd utmattning
och oro.

— Jag sade ju till dig att inte släppa ut någon! —
ropade han åt vakten.

— Jag skulle ju släppa en in, ers excellens!

— Herre Gud! — guvernementets adelsmarskalk
utstötte en suck och stultade med sänkt huvud och trött
gång i sina vita uniformsbyxor mitt genom salen fram till
stora bordet.

Vid voteringen fick som beräknat Nevedovskij ett ännu
större antal jaröster och blev därigenom vald till
guvernementets adelsmarskalk. Många voro nu glada, många
tillfredsställda och lyckliga, många förtjusta, många åter
missnöjda och nedslagna. Guvernementets förre
adelsmarskalk kunde icke skyla sin stora ledsnad. Då
Nevedovskij kom ut ur salen, slöt sig en skara kring honom och
ledsagade honom med hänförelse, alldeles som man hade
ledsagat guvernören, då denne första dagen öppnat
valsammankomsten, och som man hade gjort Snetkov följe
efter förra omröstningen.
</chapter>

<chapter name="XXXI">
<h2>XXXI.</h2>

Guvernementets nyvalde adelsmarskalk och flere av det
segrande partiets medlemmar voro denna dag bjudna på
middag av Vronskij.

Vronskij hade begivit sig till denna valsammankomst
dels därför att han hade det tråkigt på sitt gods och kände
ett behov att visa Anna sin rätt till frihet, dels för att
genom sitt stöd återgälda Svijazjskij den möda denne haft
för Vronskijs räkning vid landstingsmannavalen, men först
och främst hade han kommit dit för att fullgöra all den
skyldighet, som tillkom honom i den ställning av adlig
storgodsägare, som han valt som sin verksamhet. Han hade
aldrig väntat, att denna valangelägenhet skulle komma att
så intressera honom, så dra honom med i spänningen och
att han så väl skulle kunna klara sig i denna sak. Han var
alldeles ny bland lantadeln här på platsen, men hade
otvivelaktigt haft framgång i deras krets och bedrog sig icke,
då han trodde sig här ha förvärvat inflytande. Detta hans
inflytande berodde på flere samverkande orsaker: hans
rikedom och anseende, hans präktiga bostad i Kasjin, som en
gammal bekant Sjirkov, finansman och grundare av en
uppblomstrande bank därstädes, avstått till honom; hans
utmärkta kock, som han låtit följa med från sitt gods;
vänskapsförbindelse med guvernören, som tidigare varit
kamrat och till och med protegé till Vronskij, men mer än
allt annat berodde det på hans rättframma och mot alla
lika sätt, som mycket snart kom flertalet av hans
ståndsbröder att uppge tron på den högdragenhet, man påstått
skulle utmärka honom. Han kände med sig, att på ett enda
undantag när — den där excentriske herrn, som var gift
med Kitty Stjerbatskaja och som »à propos de bottes» i sin
vresighet sagt honom en hel hop meningslösa dumheter —
hade varje adelsman, som han här gjort bekantskap med,
blivit hans anhängare. Han insåg klart, att han mycket
bidragit till Nevedovskijs framgång, och han hade hört
flera yttra samma åsikt. Och nu, när han vid sitt
middagsbord satt och firade Nevedovskijs val, erfor han en angenäm
känsla av triumf över att den som han utvalt hade segrat.
Detta val hade så starkt väckt hans intresse, att han redan
(för den händelse hans giftermål bleve ordnat inom
närmaste treårsperiod) tänkte på att låta uppställa sig själv
som kandidat. Alldeles på samma sätt hade han förr, när
han genom en jockey vunnit ett pris, fått lust att själv
rida med i en kapplöpning.

Och nu hade han att fira en jockeyseger. Vronskij satt
vid bordets ena smalsida och hade till höger om sig den unge
guvernören, general i Hans Maj:ts svit. För alla de andra
var detta guvernementets härskare, som man sett upp till,
då han högtidligt öppnat valsammankomsten med sitt tal,
aktning och kryperi hade han uppväckt hos många, det hade
Vronskij lagt märke till. Men för Vronskij var det blott lille
»Smörgåsnisse» — det hade varit hans öknamn inom
pagekåren — som ännu visade en viss förlägenhet inför Vronskij
och som denne sökte »mettre à son aise». Till vänster satt
Nevedovskij med sitt medvetna och spydiga
ynglingaansikte. Mot honom mödade sig Vronskij att vara på en
gång rättfram och aktningsfull i sitt sätt.

Svijazjskij bar sin motgång muntert. Det var för övrigt
ingen motgång för honom, det yttrade han med glaset i hand
vänd till Nevedovskij: man kunde omöjligen ha funnit en
bättre representant för den nya riktning, som nu borde ta
ledningen inom adeln. Och därför, sade han, hade dagens
framgång allt som var hederligt på sin sida deltagande i
triumfen.

Stepan Arkadjevitj var också glad över att på ett
angenämt sätt få tillbringa sin tid och se nöjda människor
omkring sig. Vid den präktiga middagen erinrade man sig
episoder från valsammankomsten. Svijazjskij återgav med
komisk travestering adelsmarskalkens gråtmilda tal och
vänd mot Nevedovskij yttrade han, att hans excellens nu
komme att bli nödsakad att lämna en redovisning för de
anförtrodda penningmedlen av icke fullt så enkelt slag som
tårar. En annan skämtsam herre talade om, att lakejer i
kortbyxor hade blivit beställda för den bal, som
guvernementets förre adelsmarskalk tänkt giva, och att de nu måste
skickas tillbaka, om den nye adelsmarskalken icke ämnade
ge någon bal med lakejer i kortbyxor.

Ideligen under middagen vände man sig till
Nevedovskij med tilltalen: »vårt guvernements adelsmarskalk» och
»ers excellens».

Detta yttrades med samma välbehag som en ung kvinna
för första gången tilltalas »madame» och med mannens
efternamn. Nevedovskij gjorde min av att han icke blott vara
likgiltig för sina nya titlar utan satte sig över dylikt, men
det var dock tydligt, att han var överlycklig men lade band
på sig, ängslig för att lägga i dagen något uttryck av
hänförelse, som kunde misshaga denna nya liberala krets, som
alla här tillhörde.

Efter middagen skickade man av en del telegram till
personer, som voro intresserade av valutgången. Och
Stepan Arkadjevitj, som var vid sitt muntraste lynne, sände
sin fru ett telegram av följande lydelse: »Nevedovskij vald
med tjugo kulors majoritet. Gratulerar. Sprid nyheten.»
Han dikterade orden högt och tillfogade: »man måste
glädja de sina». Men när Darja Alexandrovna fick
telegrammet, suckade hon blott över den rubel, som det kostat, och
förstod, att det tillkommit efter en bättre middag. Hon
visste, att Stiva hade en mani att låta »jouer le telegraphe»
vid slutet av en festmåltid.

Allt vid denna utmärkta middag, där inga ryska viner
serverades utan endast utländska i originalflaskor, var
ytterst förnämt, stilfullt och trevligt. Det var Svijazjskij,
som valt ut denna krets på tjugo personer bland med
honom likasinnade liberaler, idel moderna andar begåvade
med förstånd och takt. Man höll det ena skåltalet efter det
andra, några med skämtsamt inslag, det dracks för
guvernementets nye adelsmarskalk, för guvernören, för
bankdirektören och för »den älskvärde Vronskij, vår värd».

Vronskij var belåten. Han hade aldrig väntat att i
landsorten finna en så tilltalande sällskapston.

Vid middagens slut steg munterheten ytterligare.
Guvernören föreslog Vronskij, att man skulle fara till en
konsert, som anordnats till förmån för en välgörenhetsförening
av hans hustru, som gärna ville bli bekant med Vronskij.

— Det kommer att bli bal, och du får tillfälle att se
stadens skönheter. Det kommer att bli verkligt fint.

— <i>Not in my line</i>, — svarade Vronskij användande att
av sina älsklingsuttryck, men lovade i alla fall leende ett
infinna sig där.

Redan innan man stigit upp från bordet, då alla ännu
sutto kvar och rökte, kom Vronskijs kammartjänare fram
till sin herre med ett brev på en bricka.

— Express från Vozdvizjenskoje, — sade han med ett
betydelsefullt tonfall.

— Det är förunderligt, vad han är lik vice prokurator
Sventitskij, — yttrade en av gästerna på franska om
betjänten, medan Vronskij med mulen uppsyn ögnade genom
brevet.

Det var en skrivelse från Anna. Redan innan han läst
igenom den, visste han dess innehåll. Antagande, att
valsammankomsten skulle pågå fem dagar, hade han lovat att
vara tillbaka på fredagen. Nu var det lördag, och han
förstod, att brevet innehöll förebråelser för att han icke
återkommit på utsatt tid. Ett brev, som han aftonen förut
avsänt, hade tydligen icke ännu kommit henne tillhanda.

Innehållet var just vad han förmodat, men formen var
oväntad och berörde honom särskilt oangenämt. »Annie är
mycket sjuk, doktorn säger, att det kan vara inflammation.
Jag står ensam och rådlös. Furstinnan Varvara är till ingen
hjälp, endast i vägen. Jag har väntat dig i förgår och i går,
och jag skickar nu bud för att få veta, var du är och vad
som står på. Jag har själv tänkt resa, men uppgivit den
tanken, då jag kan förstå, att du skulle finna det otrevligt.
Giv ett svar, så att jag vet, vad jag skall göra.»

Barnet var sjukt, och hon hade tänkt att själv fara
hemifrån. Dottern sjuk, och denna fientliga ton.

Motsättningen mellan denna stund av oförarglig
glättighet i ståndskamraters sällskap och den mörka och tunga
kärlek, som krävde honom tillbaka, trädde med skärpa fram
för Vronskij. Men han måste ge sig av, och första avgående
tåg förde honom hem genom natten.
</chapter>

<chapter name="XXXII">
<h2>XXXII.</h2>

Efter att ha kommit till insikt om, att dessa scener
dem emellan var gång han tänkte lämna henne, blott kunde
bidra till att avkyla Vronskijs känslor i stället för att
vidmakthålla dem, hade Anna före dennes avfärd till
valsammankomsten så mycket som möjligt lagt band på sig för att
med lugn finna sig i att han lämnade henne. Men den kalla,
stränga blick, med vilken han betraktade henne, då han kom
för att meddela, att han tänkte bege sig av, sårade henne,
och han hade icke en gång hunnit resa förr än hennes lugn
var borta.

Då hon så i ensamheten tänkte på denna blick, som
givit uttryck åt hans rätt till frihet, kom hon som alltid till
samma slut i sin tankegång — medvetandet om sin
förnedring. »Han har rätt att resa, när och varthän han behagar.
Inte bara att fara bort på en tid utan också att överge mig.
Han har alla rättigheter, jag äger inga. Men då han vet
detta, borde han inte göra så. Vad hade han gjort?...
Han såg på mig med ett kallt, strängt uttryck.
Naturligtvis, det är något obestämt, något som saknar all
påtaglighet, men det är något, som förut inte funnits, och denna
blick har mycket att säga, — tänkte hon. — Denna blick
betyder, att han börjat kallna.»

Och ehuru hon kände sig övertygad om, att hans känsla
börjat svalna, var det henne dock omöjligt att företa
något, att ändra något i sitt förhållande till honom. Liksom
förut var det endast genom sin kärlek och sin tjuskraft som
hon kunde hålla honom kvar. Och liksom förut var det
genom psykisk sysselsättning om dagen och genom morfin
om natten som hon kunde döva tankarna på vad som skulle
komma, om hans kärlek till henne upphörde. Det fanns
visserligen ytterligare ett medel: icke för att hålla honom
fäst vid sig — i detta hänseende begärde hon intet annat
än hans kärlek — men för att få honom närmare intill sig,
för att komma i en belägenhet, där han icke kunde överge
henne. Detta medel var skilsmässa och ingående av
äktenskap. Och hon började nu önska detta och beslöt sig för
att vid första tillfälle, som han eller Stiva komme att föra
saken på tal, gå med därpå.

Under dylika tankar hade hon skild från honom
tillbragt de fem dagar han skulle vara borta.

Promenader, samspråk med furstinnan Varvara, besök
i sjukhuset, och först och främst läsning, läsning av den ena
boken efter den andra, var vad som utfyllde hennes tid.
Men den sjätte dagen, då kusken kom tillbaka från
stationen utan honom, kände hon på sig, att hon nu icke längre
var i stånd att genom något medel döva tanken på honom
och vad han kunde föreha i staden. Samma dag blev
hennes dotter illamående. Anna sökte gå upp i omsorgen om
barnet, men även detta kunde icke fördriva den tanke, som
gripit henne, särskilt som sjukdomen icke var av någon
hotande karaktär. Hur hon än bemödade sig, kunde hon
icke älska denna flicka, och till att låtsa kärlek var hon icke
i stånd. På aftonen denna dag kom det över Anna en sådan
skräck för Vronskijs skull, att hon stod i begrepp att bege
sig till staden, men efter att noga ha betänkt sig skrev hon
i stället de motsägande rader, som Vronskij erhöll, och sände
av brevet med särskilt bud utan att ha läst igenom det
skrivna. Morgonen därpå fick hon hans brev och ångrade,
att hon sänt av sitt. Med fasa väntade hon på att än en
gång få se denna stränga blick, som han givit henne före
avskedet, så mycket mer som han skulle få reda på, att
flickan icke varit allvarligt sjuk. Men på ett vis var hon
dock glad, att hon skrivit till honom. Nu hade hon klart
för sig, att han kände sig besvärad av henne, att han med
ledsnad lämnade sin frihet för att vända åter till henne,
men trots detta var hon i alla fall glad, att han skulle
komma tillbaka. Må han känna sig besvärad, han komme
i alla fall att vara samman med henne, så att hon fick se
honom, vara medveten om varje hans rörelse.

Hon satt i salongen under lampan med en ny bok av
Taine i handen och lyssnade medan hon läste till vindens
ljud utanför, varje minut väntande att få höra ett ekipage
komma. Flere gånger tycktes det henne, att hon hörde
hjul rulla, men det var inbillning. Till sist hörde hon icke
blott ljud av vagnshjul utan även rop från kusken och det
dova genljudet i inkörsportens valv. Till och med
furstinnan Varvara, som satt och lade en patiens, hade lagt märke
till detsamma, och Anna reste sig häftigt rodnande, men
i stället för att gå ned, som hon redan två gånger gjort, blev
hon kvar i salongen. Hon kände sig plötsligt skamsen för
sitt bedrägeri i fråga om dotterns sjukdom, men ännu mer
kände hon fruktan för hur han skulle komma att bemöta
henne. Förnedringskänslan hade givit vika, hon var blott
rädd för uttrycket av hans misshag. Hon kom att tänka
på, att flickan nu redan två dagar varit fullständigt frisk.
Hon var rent av uppbragt på barnet för att det blivit friskt
just som hon sänt av brevet. Så kom hon att tänka på
honom, att han nu var i hennes närhet, han hel och hållen,
hans armar, hans ögon. Hon fick höra ljudet av hans röst.
Och glömsk av allt sprang hon honom glatt tillmötes.

— Nå, hur är det med Annie? — frågade han ängsligt
nedifrån tamburen seende mot Anna, som kom ilande mot
honom.

Han satt på en stol och en betjänt höll just på att dra
av honom ena filtstöveln.

— Ingen fara, hon är bättre.

— Och du då? — frågade han skakande snön av sig.

Hon grep om hans arm med bägge händer och drog den
intill sig med ögonen fästade på honom.

— Nå, det gläder mig, — sade han med en kall blick på
henne, hennes kamning, hennes dräkt, som han visste hon
tagit på för hans skull.

Allt detta fann han behag i, men hur många gånger
hade han icke redan erfarit den känslan! Och det stenhårt
stränga uttrycket, som hon så fruktade, dröjde kvar i hans
ansikte.

— Nå, det gläder mig. Och är du också frisk? — sade
han, sedan han med näsduken torkat sitt våta skägg och
tryckte en kyss på hennes hand.

»Må det vara hur som helst, — tänkte hon, — bara han
är här, och om han är här hos mig, kan han inte, vågar han
inte göra annat än älska mig.»

Aftonen tillbragtes i glad och lycklig stämning i
furstinnan Varvaras sällskap, som beklagade, att Anna i Vronskijs
frånvaro tagit morfin.

— Ja, vad skall jag göra? Jag kunde inte sova...
Tankarna hindrade sömnen. Då han är hos mig, tar jag
aldrig. Nästan aldrig.

Vronskij berättade om valsammankomsten, och Anna
förstod att genom frågor leda honom in på det som var ett
glädjeämne för honom — hans framgång. Så berättade hon
för honom om allt som intresserade honom i hemmet. Och
alla meddelanden, som hon hade att ge, voro av gladaste
slag.

Men sent på kvällen, då de blivit ensamma, fick Anna,
då hon nu såg sig åter ha honom helt i sin makt, lust att
söka skingra det beklämmande intrycket av den missnöjda
blick han givit henne för det avsända brevets skull. Hon
sade:

— Men nog var det så, att det förargade dig att få mitt
brev och att du inte trodde mig?

Nätt och jämnt hade hon sagt detta, förstod hon, att
hur kärleksfullt han än var stämd mot henne, skulle han
dock icke kunna förlåta henne detta.

— Ja, — sade han. — Brevet var så underligt: Annie
var sjuk, men du hade tänkt att resa själv.

— Allt detta var sant.

— Ja, jag tvivlar inte.

— Nej, du betvivlar det. Du är missbelåten, det kan
jag se.

— Inte ett ögonblick. Jag är blott såtillvida
missbelåten, det måste jag erkänna, att du liksom inte vill medge,
att det finns förpliktelser...

— Förpliktelser, att bevista en konsert...

— Låt oss inte tala om det, — sade han.

— Varför inte tala? — sade hon.

— Jag vill blott säga, att jag kan bli upptagen av
angelägenheter, som jag inte kan visa från mig. Så till exempel
måste jag snart fara till Moskva för att ordna med huset
där... Ack, Anna, varför är du så retlig? Vet du då inte,
att jag inte kan leva utan dig?

— Ja, om det är så, — yttrade Anna plötsligt med ett
nytt tonfall i sin röst, — så finner du ingen trevnad med
detta samliv... Ja, du kommer för en dag, och så far du
igen, på det viset...

— Anna, det är hjärtlöst. Jag är redo att offra hela
mitt liv...

Men hon hörde icke på vad han sade.

— Om du far till Moskva, så far också jag med. Jag
stannar inte här. Antingen måste vi skiljas åt eller leva
tillsammans.

— Du vet ju, att detta är min enda önskan. Men för
detta...

— Behövs skilsmässan? Jag skall skriva till honom.
Jag ser, att jag inte kan leva på detta sätt... Men jag
följer med dig till Moskva.

— Det är alldeles som om du ville skrämma mig. Men
jag önskar ingenting högre än att slippa skiljas från dig, —
sade Vronskij leende.

Men det var icke blott en kylig blick, som lyste i hans
ögon, då han yttrade dessa vänliga ord, det var den onda
blicken hos en jäktad och uppbragt man.

Hon lade märke till denna blick och tydde dess innebörd
rätt.

»Om det är så, då är detta en olycka!» sade denna blick.
Det var blott ett flyktigt intryck, men hon glömde det
aldrig.

Anna skrev ett brev till sin man, vari hon bad honom
om skilsmässa, och i slutet av november for hon
tillsammans med Vronskij till Moskva. De skildes från furstinnan
Varvara, som måste bege sig till Petersburg. Varje dag
väntande svar från Alexej Alexandrovitj, bosatte de sig nu
i avvaktan på skilsmässan i Moskva som om de redan varit
äkta makar.
</chapter>

<sp>SJUNDE DELEN</sp>

<chapter name="I">
<h2>I.</h2>

Levins hade redan bott i Moskva över två månader.
Och för länge sedan hade den tidpunkt överskridits, då
enligt sakförståndigas beräkningar Kitty skulle föda sitt
barn. Men alltjämt gick hon havande, och det fanns
ingenting, som tydde på att hennes förlossning nu var närmare än
för två månader sedan. Både doktorn och barnmorskan och
Dolly och modern och framför allt Levin, som icke utan fasa
kunde tänka på det förestående, började gripas av otålighet
och oro. Endast Kitty kände sig alldeles lugn och lycklig.

Hon förnam nu klart utvecklingen av en ny
kärlekskänsla inom sig, kärleken till det barn, som skulle komma,
som i viss mån redan fanns till, och med förtjusning gav
hon sig hän åt denna känsla. Barnet var icke längre blott
en omedveten del av henne själv, det gav allt emellanåt
uttryck åt ett av henne oavhängigt liv. Ofta vållade detta
henne smärta, men samtidigt måste hon le av en ny
underlig fröjd.

Alla, som hon höll av, voro nu med henne, och alla
voro så goda mot henne, pysslade så om henne, att hon
förnam idel angenäma känslor. Om hon icke vetat, att detta
inom kort skulle ta ett slut, kunde hon icke ha önskat sig
ett bättre och angenämare liv. Det enda, som störde
behaget i denna tillvaro, var att hennes man icke var sådan
som hon tyckte om att se honom, sådan han varit, då de
ännu bodde ute på landet.

Hon hade tyckt om det lugna, vänliga och gästfria sätt,
som utmärkt honom där. I staden var han ständigt i en
spänd oro, det var som om han var rädd för att någon skulle
göra honom och framför allt henne illa. På landet, där han
tydligen kände sig vara på sin rätta plats, hade han aldrig
jäktats av brådska och aldrig varit utan sysselsättning.
Men här i staden hade han alltid bråttom, det var som om
han var orolig att försumma något, och ändock hade han
ingenting allvarligt för händer. Kitty tyckte synd om
honom. Men inför andra tedde han sig alls icke i någon
beklagansvärd dager. Tvärtom, då Kitty iakttog honom i
sällskap såsom man ibland kan betrakta den man älskar
under bemödan att se honom framför sig som en främmande
person för att klargöra för sig det intryck, som denne gör på
andra, märkte hon till förfäran för sin svartsjuka, att han
visst icke tedde sig beklagansvärd, utan tilldragande genom
sin rättskaffenhet, sin en smula gammalmodiga, blyga
artighet gentemot damerna, genom sin kraftiga gestalt och
sitt som det tycktes henne alldeles särskilt uttrycksfulla
ansikte. Men hon såg honom då icke inifrån, utan utifrån.
Hon fann, att han då icke var helt sig själv, på annat sätt
kunde hon icke förklara hans tillstånd. Ibland gjorde hon
honom i sina tankar förebråelse för att han icke förstod att
anpassa sig efter livet i en stad, men ibland insåg hon dock,
att det var svårt för honom att här leva sitt liv så, att han
kunde känna sig nöjd med det.

I själva verket, vad skulle han göra? Spela kort tyckte
han icke om. I klubblivet deltog han icke heller. Att
umgås med glada herrar, sådana som Oblonskij, det visste hon
nu vad det betydde... det var att svira och att efter
dryckeslaget bege sig någonstans. Hon kunde icke utan fasa
tänka på varthän män under dylika förhållanden kunde ta
vägen. Delta i sällskapslivet? Men hon visste ju, att då
måste man ha nöje av att komma samman med unga
damer, och det kunde hon icke vilja att han skulle ha. Sitta
hemma med henne, hennes mor och hennes systrar? Men
hur angenämt och roande hon själv än kunde finna detta
evigt enahanda småprat systrarna emellan — snick-snacket
som gamle fursten brukade kalla det —, förstod hon dock, att
hennes man måste finna det tråkigt. Vad återstod då för
något, som han kunde ta sig för? Fortsätta att skriva på
sin bok? Han hade också försökt göra det. I början hade
han brukat gå till biblioteket för att anställa
efterforskningar och göra anteckningar för sitt arbete. Men ju längre
han gick utan bestämd sysselsättning, desto kortare blev den
tid han hade ledig, sade han henne. Och dessutom hade han
här kommit att alltför mycket tala om sin bok, klagade han
för henne, så att alla tankar som rörde den kommit i
förvirring och förlorat intresse för honom.

Den enda fördelen med stadslivet var, att här inga
tvister förekommo mellan dem. Om det nu berodde därpå, att
man här kommit in i nya förhållanden, eller på att de båda
hunnit bli försiktigare och förståndigare i detta avseende,
här i Moskva uppstod det inga slitningar dem emellan på
grund av svartsjuka, något som de mycket fruktat för, då
de lämnade landet.

En händelse, som ju kunnat giva upphov till dylikt,
inträffade emellertid: Kitty kom att råka Vronskij.

En gammal furstinna, Marja Borisovna, Kittys gudmor,
som alltid hållit mycket av henne, ville ovillkorligen träffa
henne. Kitty, som eljes icke besökte någon, begav sig i sin
fars sällskap till den förträffliga gamla damen och råkade
hos henne samman med Vronskij.

Vad detta möte beträffade, kunde Kitty blott förebrå
sig, att hon för ett ögonblick, då hon hos den civilklädde
herrn igenkände de henne en gång så förtrogna dragen,
miste andedräkten och kände blodet ila till hjärtat, och en
stark rodnad steg plötsligt upp i hennes ansikte, det kände
hon också. Men detta varade blott några sekunder.
Hennes far, som med flit begynt ett livligt samtal med
Vronskij, hade ännu icke hunnit sluta det, förr än hon redan var
fullt redo att lugnt betrakta Vronskij och om så behövdes
tala några ord med honom, alldeles som om det hade varit
till Marja Borisovna, och framför allt in i minsta tonfall på
ett sätt, som kunde ha gillats av hennes man, av vars
osynliga närvaro hon liksom hade en känsla i denna
stund.

Hon utbytte några ord med Vronskij och kunde till och
med lugnt le åt ett skämtsamt yttrande av honom. Han
kallade de val han varit med om för »vårt parlament». (Hon
måste ju le för att visa, att hon förstod, att han skämtade.)
Men sedan vände hon sig omedelbart till furstinnan Marja
Borisovna och kastade ingen blick på honom förr än han
reste sig för att ta farväl. Nu såg hon på honom, men
tydligen blott därför, att det är oartigt att icke se på en
person, som hälsar.

Hon var sin far tacksam för att denne icke inlät sig i
något samtal med henne om detta möte med Vronskij.
Men av hans särskilt vänliga sätt mot henne, då de därpå
företogo en promenad, kunde hon förstå, att han var nöjd
med henne. Och själv kände hon sig tillfredsställd. Hon
hade aldrig väntat, att hon skulle ha kraft att någonstädes
i djupet av sitt medvetande kunna hålla tillbaka alla
minnen av de känslor, hon en gång hyst för Vronskij, och att
hon icke blott kunde synas utan även vara fullständigt
likgiltig och lugn gentemot denne.

Levin rodnade mycket starkare än hon själv, då hon
berättade för honom, att hon träffat Vronskij hos furstinnan
Marja Borisovna. Det var henne mycket svårt att tala om
detta för honom, men ännu svårare var det att berätta
även något av enskildheterna vid detta möte, ty han ställde
ingen fråga till henne och såg blott med mulen uppsyn på
henne.

— Det var skada, att du inte var där, — sade hon. —
Jag menar inte, att du skulle ha varit inne i rummet...
hade du varit närvarande, hade jag inte kunnat vara så
naturlig... Nu rodnar jag mycket, mycket mer än då,
— utbrast hon och blev så röd, att det glänste till fuktigt av
tårar i ögonen. — Men jag hade velat, att du kunnat titta
in genom nyckelhålet.

Hennes troskyldiga ögon sade Levin, att hon kände sig
nöjd med sig själv, och fast hon häftigt rodnat, lugnade han
sig genast och började ge henne en hel del frågor, vilket hon
just önskade. Då han fått reda på allt, även den
omständigheten, att det blott var i första sekunden som hon icke
kunde avhålla sig från att rodna, men att det sedan varit
lika enkelt och lätt för henne som samvaron med en person
hon aldrig förr sett, fick Levin helt och hållet sitt glada
humör åter och sade, att han var mycket glad över detta, och
att han nu icke vidare skulle bete sig så dumt som han gjort
vid valsammankomsten och skulle bemöda sig att så fort
han träffade Vronskij visa sig så älskvärd han kunde.

— Det vore så plågsamt att tänka, att det skulle finnas
en människa, som nästan vore ens fiende, som det måste
vara svårt att träffa, — sade Levin. — Jag känner mig
mycket, mycket glad.
</chapter>

<chapter name="II">
<h2>II.</h2>

— Alltså kan du vara snäll och besöka Bols på vägen, —
sade Kitty till sin man, då han klockan elva på förmiddagen
kom till henne strax innan han skulle ge sig av hemifrån. —
Jag vet, att du äter middag på klubben, pappa har låtit
skriva in dig. Men vad ämnar du göra på förmiddagen?

— Jag skall bara besöka Katavasov ett slag, — svarade
Levin.

— Varför så tidigt då?

— Han har lovat att göra mig bekant med Metrov. Jag
skulle så gärna vilja tala med honom om min bok, det är en
bekant vetenskapsman från Petersburg, — sade Levin.

— Jaså, det är han, vars uppsats du så lovprisat? Nå
och sedan? — sade Kitty.

— Jag besöker kanske också domstolen i min systers
angelägenhet.

— Och konserten? — frågade hon.

— Nej, skulle jag sitta där ensam!

— Besök du konserten, där ges de där nya styckena...
Du har ju varit så intresserad för dem. Kunde jag, skulle
jag ovillkorligen gå.

— Nå, i varje fall kommer jag hem ett slag före
middagen, — sade han och såg på klockan.

— Tag på dig bonjouren, så att du direkt kan bege dig
till grevinnan Bol.

— Är det alldeles nödvändigt?

— Naturligtvis! Vi har ju haft besök. Vad är det för
besvär för dig? Du tittar in dit i förbifarten, sätter dig ner
och pratar fem minuter om vädret, reser dig upp och tar
avsked.

— Men du kan inte tro, vad jag vant mig från sådant,
jag tycker det är rent galet. Vad är då detta? Här
kommer en främmande person, slår sig ner, sitter en stund utan
att ha något ärende, stör andra och bringar sig själv i
misshumör och ger sig så av.

Kitty skrattade.

— Ja, men du har ju gjort visiter under din
ungkarlstid? — sade hon.

— Det har jag, men jag har alltid tyckt, att det var
befängt, och nu har jag så vant mig från det, att jag vid
Gud hellre skulle vilja vara utan middag två dar i rad än
göra en visit. Det bär mig så emot! Jag tycker jämt, att
man känner sig förnärmad och vill säga: varför kommer
du då hit utan ringaste ärende?

— Nej, man känner sig visst inte förnärmad. Det kan
jag försäkra dig, — sade Kitty och såg honom leende i
ansiktet. Hon grep honom vid handen. — Nå, farväl...
Och glöm inte visiten!

Han ville just avlägsna sig efter att ha tryckt en kyss
på hustruns hand, då hon hejdade honom.

— Kost’ja, du vet väl, att jag bara har femti rubel
kvar?

— Nå, jag kommer ju tillbaka, jag skall ta ut ur banken.
Hur mycket? — sade han med ett för henne välbekant
uttryck av misshag.

— Nej, vänta litet. — Hon höll honom kvar vid
handen. — Låt oss talas vid, det här oroar mig. Det tycks mig,
som om jag inte gjorde några onödiga utgifter, men i alla
fall är det, som om pengarna löpte sin väg. Det är något,
som vi inte förstår oss på att sköta som sig bör.

— Visst inte, — sade han med en svag hostning och såg
på henne under lugg.

Hon kände till denna hostning. Det var ett tecken på,
att han var starkt missbelåten — icke med henne, men med
sig själv. Han var verkligen i misstämning, men icke
därför, att det gått åt mycket pengar, utan emedan han blivit
påmind om något som icke var riktigt i sin ordning, men som
han helst velat glömma bort.

— Jag har gett Sokolov order att sälja vetet och att ta
förskott på kvarnen. Pengar skall nog komma in.

— Nej, men jag är rädd för att det över huvud taget
går åt för mycket.

— Visst inte, visst inte, — upprepade han. — Nå,
farväl så länge, kära du.

— Nej, vet du, jag ångrar ibland att jag följt
mammas råd. Det skulle nog varit så bra på landet! Och nu
tröttar jag ut alla här, och pengar öser vi ut.

— Visst inte, visst inte. Sedan jag gift mig, har det
aldrig hänt, att jag haft anledning att säga, att det kunde
vara bättre än det är...

— Menar du verkligen det? — sade hon och såg honom
in i ögonen.

Han sade detta utan att tänka sig för blott för att lugna
henne. Men när han såg på henne och blev varse, att dessa
kära troskyldiga ögon bedjande voro riktade på honom,
upprepade han vad han sagt av fullaste hjärta. »Jag
glömmer då bort henne», tänkte han. Och han kom att erinra
sig vad som inom så kort tid väntade dem.

— Blir det snart? Hur känner du det? — viskade han
och grep båda hennes händer.

— Det har jag tänkt så många gånger, att jag nu alls
inte tänker något och ingenting vet.

— Känns det inte skrämmande?

Hon log trotsigt.

— Inte ett dugg, — sade hon.

— Ja, sker något, är jag hos Katavasov.

— Nej, det blir ingenting, tänk inte det. Jag åker ut
med far på en promenadtur längs bulevarden. Vi tittar då
in till Dolly. Strax före middagen väntar jag dig här.
Ack, ja visst. Vet du kanske, att Dollys belägenhet håller
på att bli rent outhärdlig? Hon är skyldig överallt och har
inga pengar. I går talade jag med mamma och Arsenij
(det var systern Lvovas man), och vi beslöt, att du och han
skulle skickas på Stiva. Det här är verkligen orimligt.
Pappa kan vi ju inte blanda in i detta... Men om du och
Arsenij...

— Nå, vad kan vi göra? — sade Levin.

— Hur som helst får du söka upp Arsenij, tala med
honom. Han meddelar dig, vad vi beslutit.

— Nå, med Arsenij är jag på förhand ense om vad det
vara må. Jag skall besöka honom. A propos, går jag på
konserten, gör jag det i Natalies sällskap. Farväl då!

På trappan hejdades Levin av sin gamle alltjämt ogifte
tjänare Kuzma, som följt med till Moskva och skötte de
husliga bestyren.

— De har pysslat om Krasavtjik (det var namnet på den
vänstra av ekipagets draghästar, som man tagit med från
landet), men han haltar fortfarande, — sade han. — Vad
är att göra åt det?

Under första tiden i Moskva hade Levin haft mycket att
tänka på de hästar, som han fört med från landet. Han hade
velat ordna med denna del av sitt stadshushåll så bra och
så billigt som möjligt. Men det hade visat sig, att det
blev dyrare att ha med sig egna hästar än att begagna sig
av hyrda, och dylika fick man i alla fall använda.

— Skicka efter veterinär. Den har väl fått någon
fotskada.

— Och för Katerina Alexandrovna? — frågade Kuzma.

Levin förvånade sig icke längre som han till en början
gjort under denna Moskvavistelse, att för att göra en tur
från Vozdvizjenka till Sivtsev-Vrazjek måste man framför
den tunga landån ha två starka hästar, som drogo den en
fjärdedels verst genom snösörjan och så stodo fyra timmar,
varför han hade att betala fem rubel. Nu tyckte han redan,
att detta var något naturligt.

— Säg till en hyrkusk, att han kommer med ett par
hästar till vår vagn, — sade han.

— Skall ske.

Efter att tack vare stadens resurser lätt och enkelt
ha ordnat med en svårighet, som på landet skulle ha vållat
så mycket alldeles särskilt besvär, steg Levin ut på gatan,
ropade an en hyrdroska och begav sig till Nikitskaja-gatan.
Under färden dit tänkte han icke alls på sina
penningangelägenheter utan endast på, att han nu skulle träffa
vetenskapsmannen från Petersburg, en sociolog, och med honom
tala om sin bok.

Blott under allra första tiden i Moskva hade Levin känt
förvåning inför dessa improduktiva och för en landsortsbo
besynnerliga, men ofrånkomliga utgifter, som från alla håll
krävdes av honom. Men nu hade han redan vant sig vid
det. Det hade i detta hänseende gått med honom som
med den som givit sig till att snatta: det börjas med en
knappnål och slutas med en silverskål. Då Levin växlade
sin första hundrarubelssedel för att köpa livréer åt betjänten
och portvakten, kom han ovillkorligen att tänka på, att
denna onödighet — som emellertid icke kunde undvaras om
man fick tro furstinnans och Kittys förvånade protester,
då han gjorde en antydning åt det hållet — kostade lika
mycket som lönerna åt två sommararbetare, d. v. s.
omkring trehundra arbetsdagar från påsk till nästkommande
fasta, varje dag fylld av tungt arbete från tidiga morgonen
till sena kvällen. Den sedeln kände han svårt att ge ifrån
sig. Men den nästa av samma valör, som växlades för att
skaffa hem matvaror och vin till en släktmiddag, som
kostade tjugoåtta rubel, gick det åtskilligt lättare att
avhända sig, trots att Levin kom att erinra sig, att tjugoåtta
rubel var detsamma som sju tunnor havre, som man i svett
och möda skurit, bundit, tröskat, vädrat, siktat och lagt
i säckar. Men de sedlar, som han numer växlade, uppväckte
inga dylika tankeassociationer. Sedan länge gav han ut
dylika, som om det rört sig om bagateller. Om den möda
man lagt ned på att förvärva pengar hade sin motsvarighet
i den tillfredsställelse, som det köpta kunde ge, var något,
som han icke mera tänkte på. Sina beräkningar som
lantman, att den och den sädessorten icke kunde säljas under
ett visst pris, hade han också glömt. Rågen, som han så
länge hållit på, blev såld för femtio kopek mindre per
tjetvert än priset varit en månad tidigare. Även insikten om,
att man med sådana utgifter icke skulle kunna leva ett helt
år utan att sätta sig i skuld, hade ingenting att säga. Det
var blott ett som var av nöden: att ha pengar i banken utan
att fråga om varifrån de kommit, så att man alltid kunde
veta, att man följande dag hade något att köpa kött för.
Och detta hade han hittills ordentligt iakttagit, han hade
alltid haft pengar på banken. Men nu hade bankpengarna
tagit slut, och han visste icke rätt, varifrån han skulle skaffa
kontanter. Och det var detta som bragt honom i
misshumör, då Kitty förde penningfrågan på tal. Men han hade
icke tid att grubbla på detta. Han satt i vagnen och tänkte
på Katavasov och det förestående sammanträffandet med
Metrov.
</chapter>

<chapter name="III">
<h2>III.</h2>

Under denna sin stadsvistelse hade Levin åter kommit i
nära förbindelse med sin före detta universitetskamrat,
professor Katavasov, som han icke träffat sedan sitt bröllop.
Han fann det behagligt att tala med Katavasov på grund
av klarheten och enkelheten i dennes världsåskådning.
Levin trodde, att klarheten i Katavasovs världsåskådning
berodde på dennes föga rika karaktärsläggning. Katavasov
åter trodde, att bristen på följdriktighet i Levins tankegång
berodde på frånvaron av själslig disciplin. Men klarheten
hos Katavasov verkade tilldragande på Levin, och
överflödet på odisciplinerade tankar hos Levin väckte
Katavasovs intresse, och de tyckte om att träffas och diskutera.

Levin hade läst upp för Katavasov vissa delar av vad
han författat, och denne hade tyckt bra om det han fått
höra. I går, då Katavasov vid en offentlig föreläsning hade
råkat Levin, hade han talat om för denne, att den bekante
Metrov, av vilken Levin läst en uppsats som mycket
tilltalat honom, befann sig i Moskva och hade blivit
synnerligen intresserad av vad Katavasov berättat om Levins
arbete. Han nämnde även, att Metrov dagen därpå klockan
elva skulle komma hem till honom och mycket gärna ville
bli bekant med Levin.

— Jag märker en tydlig förbättring i era vanor, lille far,
det gläder mig, — sade Katavasov gående Levin till mötes
i sin lilla salong. — Jag hör, att det ringer och tänker:
det är väl inte möjligt, att han kommer i tid... Nå, vad
tycks om montenegrinerna? Borna krigare, det är visst.

— Vad nytt? — frågade Levin.

Katavasov lät honom med några korta ord få reda på
den sista underrättelsen och förde så Levin in i sitt
arbetsrum, där han föreställde honom för en bred och undersätsig
man med mycket tilltalande utseende. Det var Metrov.
Samtalet kom en stund in på politiken och på spörsmålet
om hur man inom de högsta kretsarna i Petersburg ställde
sig till de sista händelserna. Metrov meddelade vissa
yttranden, som med hänsyn till dessa skulle blivit fällda av
kejsaren och en minister, han sade sig ha meddelandet ur säkraste
källa. Katavasov hade emellertid hört som säkert uppgivas,
att kejsaren sagt någonting helt annat. Levin sökte
påvisa möjligheten av en situation, i vilken både det ena och
det andra yttrandet kunde ha blivit fällt, och så lämnade
man detta samtalsämne.

— Ja, han har nästan skrivit en hel bok om arbetarens
naturliga betingelser i förhållandet till jorden, — sade
Katavasov, — jag är inte fackman i denna fråga, men som
naturvetenskapsman har jag tilltalats av att han icke fattar
mänskligheten som någonting stående utanför de
zoologiska lagarna, utan tvärtom har blick för dess beroende av
miljön och inom detta beroende söker uppspåra
utvecklingslagar.

— Det är mycket intressant, — sade Metrov.

— Egentligen började jag med att skriva en bok om
lantbruk, men då jag sysslade med lantbrukets viktigaste
faktor, arbetaren, — sade Levin rodnande, — kom jag utan
att sträva därefter till resultat, som jag på förhand alls inte
kunnat tänka mig.

Och Levin började försiktigt, liksom trevande efter
mark, att utveckla sin syn på saken. Han visste, att Metrov
skrivit en artikel mot den gängse nationalekonomiska
uppfattningen, men till vilken grad han kunde vänta sig
anslutning av honom i sin nya åskådning, visste han icke och
kunde icke sluta sig därtill av det lugna och förståndiga
uttrycket i vetenskapsmannens ansikte.

— Men vari ser ni den ryske arbetarens speciella
egenskaper? — sade Metrov: — i hans så att säga zoologiska
egenskaper eller i de villkor, vari han befinner sig?

Levin märkte, att redan i denna fråga låg en tanke, med
vilken han icke var ense, men han fortfor dock med att
utlägga sin synpunkt, som tog fasta på, att den ryske
arbetaren har en alldeles särskild uppfattning av människans
förhållande till jorden, som man icke påträffar hos andra folk.
Och för att bevisa detta påstående skyndade han sig att
tillfoga, att enligt hans förmenande detta betraktelsesätt hos
det ryska folket berodde på dess medvetande om sin
uppgift att kolonisera väldiga, ännu obrukade områden i öster.

— Det är lätt att komma vilse, då man söker dra
slutsatser ur ett folks allmänna kallelse, — sade Metrov,
avbrytande Levin. Arbetarens tillstånd är alltid avhängigt
av hans förhållande till jorden och kapitalet.

Och utan att ge Levin tillfälle att slutföra sin tanke,
började Metrov att för honom utlägga vad som var det
väsentliga i den lära, han själv hyllade.

Vad som var det kännetecknande för denna lära,
förstod icke Levin, därför att han icke ens bemödade sig att
söka förstå det: han märkte, att Metrov trots sin artikel, vari
han sökt vederlägga nationalekonomernas gängse åsikt,
i alla fall liksom andra betraktade den ryske arbetaren blott
från kapitalets, arbetslönens och räntans synpunkt. Ehuru
han måste erkänna, att i den östra och största delen av
Ryssland räntan ännu var lika med noll, att för nio
tiondelar av den ryska åttiomillionersbefolkningen
arbetsförtjänsten blott räckte till det rena uppehället och att
kapitalet här tillsvidare endast fanns till i form av de mest
primitiva redskap, betraktade han ändock varje arbetare blott
från denna synpunkt, låt vara, att han i mycket icke var
ense med nationalekonomerna och hade sin särskilda teori
om arbetslönen, som han utlade för Levin.

Levin hörde otåligt på och hade till en början lust att
komma med invändningar. Han ville avbryta Metrov för
att meddela denne sin egen idé, som enligt hans
förmenande borde göra en ytterligare utläggning onödig. Men
sedan han fått klart för sig, att de sågo på denna sak till den
grad olika, att de aldrig skulle kunna förstå varandra,
brydde han sig icke om att komma med någon motsägelse
utan hörde tigande på. Trots att det som Metrov sade nu
egentligen icke alls intresserade honom, erfor han dock ett
visst nöje av att höra på. Hans självkänsla smickrades av
att en sådan lärd man så beredvilligt och så allvarligt
utlade för honom sina tankar och därvid visade sådan tilltro
till Levins insikter i ämnet, att han ibland blott med en
enda häntydning snuddade vid några av frågans viktigaste
punkter. Han tolkade detta som aktning för hans kunskap,
ty han visste icke, att Metrov, som redan diskuterat saken
med alla i sin närmaste omgivning, alldeles särskilt gärna
inlät sig i samspråk om detta ämne med varje ny bekant,
då han hade en sällspord lust att med alla tala om denna
fråga, som livligt intresserade honom men ännu icke blivit
fullt klar för honom själv.

— Men nu håller vi på att försinka oss, — sade
Katavasov med en blick på klockan, så fort Metrov slutat sin
utläggning.

— Ja, i dag är det föreningssammanträde med
anledning av Svintitjs femtiårsjubileum, — svarade Katavasov
på Levins förfrågan. — Jag och Pjotr Ivanovitj har tänkt
oss dit. Jag har lovat att föreläsa om jubilarens zoologiska
arbeten. Följ med oss, det är mycket intressant.

— Ja, det är verkligen på tiden, — sade Metrov. — Gör
oss sällskap dit, vi kan sedan, om ni så vill, bege oss hem
till mig. Jag skulle mycket gärna vilja ta del av ert arbete.

— Nej, det går inte. Jag har det ju inte färdigt än. Men
får jag följa med på sammankomsten, blir det mig ett stort
nöje.

— Nå, har ni hört, att det har avgivits en reservation,
— sade Katavasov, medan han i rummet bredvid drog på
sig fracken.

Och så kom man in på att tala om en universitetsfråga.

Denna universitetsfråga hade varit en viktig händelse
denna vinter i Moskva. I konsistoriet hade tre äldre
professorer stjälpt ett förslag av de yngre. Dessa hade nu
avgivit en reservation. Enligt någras mening var denna något
rent förskräckligt, enligt andras åter var den en högst
naturlig och befogad åtgärd, och professorerna hade delat sig i
två partier.

Några, däribland Katavasov, sågo i de äldres
uppträdande lågt bakdanteri och oärlighet, andra åter förebrådde
de yngre för barnslighet och brist på vördnad inför
auktoriteten. Ehuru Levin icke tillhörde universitetet, hade han
dock åtskilliga gånger under sin nuvarande vistelse i Moskva
hört bekanta tala om denna sak och hade bildat sig sin
mening härom. Han deltog i detta samtal, som fortfor även
ute på gatan, tills de tre kommit fram till gamla
universitetsbyggnaden.

Sammankomsten hade redan börjat. Vid ett med kläde
överdraget bord, där Katavasov och Metrov togo plats,
sutto förut sex personer och en av dem höll på med att
uppläsa något från ett papper, böjande sig djupt ned mot detta.
Levin satte sig på en stol, som stod ledig i närheten av
bordet, och frågade viskande en bredvidsittande student, vad
som föredrogs. Studenten gav Levin en misslynt blick och
svarade:

— Levnadsteckningen.

Ehuru Levin icke var närmare intresserad av den lärde
mannens biografi, hörde han dock på och fick reda på ett
och annat nytt och lärorikt om den berömde
vetenskapsmannens liv.

Då den föredragande slutat, avtackades han av
ordföranden, som uppläste några verser, som med anledning
av jubileet författats av poeten Ment och tillskickats honom.
Därefter föredrog Katavasov med sin högljudda och
skrikiga röst sin redogörelse för jubilarens vetenskapliga
arbeten.

Då Katavasov slutat, tittade Levin på klockan och såg,
att den redan var över ett, och kom att tänka på, att han
nu icke skulle kunna hinna att läsa upp sina utkast för
Metrov innan konserten började, och han hade för övrigt
icke längre någon lust därtill. Under föredragen hade han
också suttit och tänkt på det samtal, vari han nyss
deltagit. Det stod nu klart för honom, att om också Metrovs
idéer kanske voro av en viss betydelse, så hade också hans
egna idéer sin betydelse, — men dessa tankar kunde bli
klart fattbara och leda till något, blott då var och en
arbetade för sig på den väg han valt, men intet var att vinna på
ett ömsesidigt meddelande av dessa idéer. Och besluten för
att icke begagna sig av Metrovs inbjudan, gick Levin då
sammanträdet slutat fram till denne. Metrov föreställde
honom för ordföranden, med vilken Levin kom i samspråk
om en politisk nyhet. Härvid berättade Metrov för
sällskapets ordförande detsamma, som han berättat för Levin,
och Levin gjorde samma anmärkningar, som han gjort
tidigare på förmiddagen, men för omväxlings skull kom han nu
också fram med en ny synpunkt på saken, som han just
kommit att tänka på. Därefter övergick samtalet åter till
universitetsfrågan. Som Levin redan hade hört allt som
rörde den, skyndade han sig att meddela Metrov, att han
beklagligt nog icke kunde begagna sig av hans inbjudan, tog
farväl och begav sig till Lvov.
</chapter>

<chapter name="IV">
<h2>IV.</h2>

Lvov, som var gift med Natalja, Kittys syster, hade
tillbragt hela sitt liv i Petersburg, Moskva och utlandet, där
han fått sin utbildning och tjänstgjort som diplomat.

För ett år sedan hade han emellertid lämnat
diplomatbanan, dock icke på grund av iråkade otrevligheter. För
sådana hade han aldrig blivit utsatt. Han hade övergått i
hovministeriets tjänst och slagit sig ned i Moskva för att
kunna skaffa sina båda gossar bästa tänkbara uppfostran.

Trots stor skiljaktighet i vanor och uppfattningar hade
Lvov och Levin, ehuru den förre var åtskilligt äldre, denna
vinter kommit varandra mycket nära och lärt sätta värde
på varandra.

Lvov var hemma, och Levin trädde in till honom utan
att ha låtit anmäla sig.

Lvov satt iförd arbetsrock med bälte och skor av
sämskskinn i en länstol och läste genom en pincené med mörkblå
glas i en bok, som stod uppställd på en pulpet. I sin
välformade hand höll han på avstånd från sig en halvrökt
cigarr med askan ännu kvarsittande. Hans vackra, fina och
ungdomliga ansikte, vars rasrena uttryck ytterligare
förstärktes av ett kort och lockigt silvervitt hår, upplystes av
ett leende, då han varseblev Levin.

— Det var bra! Jag hade just tänkt skicka bud efter
er. Nå, hur står det till med Kitty? Sitt ner här i lugn och
ro, — han steg upp och sköt fram en gungstol. — Har ni
läst sista cirkuläret i Journal de St.-Pétersbourg? Jag
finner det utmärkt, — sade han med en smula fransk
brytning i sitt uttal.

Levin berättade vad han hört av Katavasov om det,
som skulle ha yttrats i Petersburg, och medan de pratade
politik, kom han att nämna om sin bekantskap med Metrov
och sammankomsten, som han besökt. Detta intresserade
Lvov mycket.

— Ja, jag avundas er, som har tillträde till denna
intressanta krets av vetenskapsmän, — sade han och övergick
därpå såsom vanligt var med honom, då han kommit i
tagen med en fråga, till franskan, som var honom bekvämare
att tala än ryskan. — Jag har nu visserligen inte tid.
Tjänsten och omsorgen om barnen gör det omöjligt för mig. Och
dessutom, jag skäms inte att säga det, är min bildning inte
fullt tillräcklig.

— Det tror jag inte, — sade Levin med ett leende, som
alltid rörd över sin svågers låga tanke om sig själv, som
visst icke berodde på någon önskan att synas eller vara
anspråkslös, utan var fullt uppriktig.

— Ack, jo! Jag får nu känna på, hur föga bildning jag
har. Mycket får jag lov att friska upp i mitt minne för att
vara till hjälp vid barnens studier och åtskilligt måste jag
rent av lära mig. Det är inte nog med att det finns
lärare, det behövs även en övervakare av studierna, liksom
ni i lantarbetet behöver arbetare och uppsyningsmän. Se,
det här läser jag, — han visade på Buslajevs grammatik,
som låg på pulpeten, — det fordras av Misja, att han skall
kunna detta, och det är så svårt... Ja, förklara det för
mig. Här säger han...

Levin ville klargöra för honom, att ingen utan vidare
kunde begripa sådant utan först måste studera saken, men
Lvov var av annan mening.

— Ja, ni finner nog det här löjligt!

— Tvärtom, ni kan inte tänka er, vad jag, då jag är
samman med er, alltjämt har att lära mig i fråga om det
som förestår mig själv — mina blivande barns uppfostran.

— Nå, här är nog ingenting att lära, — sade Lvov.

— Jag vet blott, — sade Levin, — att jag aldrig sett
bättre uppfostrade barn än era och inte skulle kunna önska
mig bättre.

Lvov ville synbarligen lägga band på sig för att icke
visa sin glädje, men ett leende upplyste dock hans ansikte.

— Måtte de blott bli bättre än jag. Det är allt, vad jag
åstundar. Ni vet inte än, vilken möda man har, — begynte
han, — med pojkar sådana som mina, som genom vistelse
i utlandet kommit efter i studierna.

— Har de blivit efter med något, hinner de nog snart
fatt. Det är ju sådana begåvade barn. Och viktigast är
ju sedlig uppfostran. Det är med hänsyn till det som det är
lärorikt för mig att iaktta era barn.

— Ni talar om sedlig uppfostran. Ingen kan tänka, vad
det är svårt! Så fort man bekämpat något på en sida, växer
något nytt upp på en annan, och så gäller det att åter ta
upp en kamp. Utan stöd i religionen — vi har ju talat
därom? — kan ingen fader av egen kraft vara uppfostrare.

Detta samtal, som alltid intresserade Levin, blev
emellertid i detsamma avbrutet av den vackra Natalja
Alexandrovna, som inträdde i rummet, redan färdigklädd för att
bege sig bort.

— Ack, jag visste inte, att ni var här, — sade hon
muntert, synbarligen utan bedrövelse över att hon nu avbröt
ett samtal, som sedan gammalt var henne välbekant och
tråkigt. — Nå, hur står det till med Kitty? Jag skall i dag
äta middag hemma hos er. Hör nu, Arsenij, — vände hon
sig till mannen, — du får ta droskan...

Och därpå började en överläggning mellan man och
hustru om hur de skulle tillbringa dagen. Då mannen måste
bege sig av för att träffa någon i ett tjänsteärende och
hustrun skulle besöka en konsert och en offentlig
sammankomst, var det mycket som måste bestämmas och
övertänkas. Levin måste såsom släkting ta del i dessa
överläggningar. Man beslöt, att Levin skulle fara med Natalie till
konserten och sammankomsten, och därifrån skicka vagnen
till Arsenijs ämbetslokal. Han skulle så komma och hämta
sin hustru och föra henne till Kitty. Men hade han icke
blivit färdig med sitt arbete, skulle han skicka vagnen och
Levin skulle då följa Natalie till Kitty.

— Ja, att höra på honom kan ha sina risker, — sade
Lvov till sin hustru, — han söker intala mig att våra barn
är så präktiga, fast jag vet, att så mycket hos dem inte är
som det borde vara.

— Arsenij begär för mycket, det har jag alltid sagt, —
sade hustrun. — Om man skall söka det fullkomliga, blir
man aldrig nöjd. Och pappa har rätt, då han säger, att på
den tiden, då vi växte upp, hade familjelivet råkat in i en
ytterlighet — vi fick bo i vindsrum och föräldrarna i
paradvåning, men nu ser man motsatta ytterligheten: föräldrarna
skall bo i vindsskrubbar och barnen i paradrum. Nu för
tiden tycks det vara föräldrars skyldighet att inte leva för
annat än för sina barn.

— Nå, men om de finner det angenämare så? — sade
Lvov med sitt intagande leende och rörde vid hennes arm.
— Den som inte känner dig, skulle ju kunna tro, att du inte
vore en riktig mor, utan hade styvbarn.

— Nej, ytterligheter är inte av godo i någondera
riktningen, — sade Natalie lugnt och lade hans snidade
papperskniv tillbaka på dess bestämda plats på skrivbordet.

— Nå kom hit, mina fullkomliga barn, — sade Lvov
till sina vackra pojkar, som just kommit in i rummet. De
bockade sig för Levin och gingo därpå fram till sin far,
som de tydligen ville fråga om något.

Levin hade velat inlåta sig i samspråk med dem och
höra, vad de hade att säga fadern, men Natalie började i
detsamma att tala om något annat med honom, och strax
därpå inträdde i rummet Lvovs kollega Machotin i
hovministeriets uniform; de skulle tillsammans bege sig ut i ett
tjänsteärende. Så börjades ett ihållande samtal om
Herzegovina, om furstinnan Korzinskaja, om stadsfullmäktige
och om grevinnan Apraxinas plötsliga död.

Levin kom icke att tänka på det uppdrag han fått.
Först då han var på väg ut i tamburen, erinrade han sig
det.

— Ack, Kitty har sagt till mig, att jag skulle tala med
er om Oblonskij, — sade han, då Lvov stannade i
trappen efter att ha ledsagat Levin och sin hustru.

— Ja, ja, <i>maman</i> vill att vi, <i>les beaux-frères</i>, skall
sätta åt honom, — sade Lvov rodnande. — Men varför
skulle jag?

— Nå, då får väl jag sätta åt honom, — sade fru Lvova,
som i sin vita hundskinnspäls utan ärmar stått och väntat
på att herrarna skulle bli färdiga med sitt samtal. — Nå,
låt oss ge oss av nu!
</chapter>

<chapter name="V">
<h2>V.</h2>

På förmiddagskonserten utfördes två mycket
intressanta musikstycken.

Det ena var en fantasi »Kung Lear på heden», det andra
var en kvartett, en hyllning åt Bachs minne. Bägge
sakerna voro nya och i den moderna stilen, och Levin hade
velat höra dem för att bilda sig en egen mening om dem.
Efter att ha ledsagat sin svägerska till en fåtölj, ställde han
sig invid en pelare och föresatte sig att lyssna så
uppmärksamt och samvetsgrant som möjligt. Han gjorde sig all
möda att icke låta sig bli störd och få sina intryck förstörda
av att betrakta svängningarna av kapellmästarens
vitbehandskade händer, som alltid så oangenämt brukade
förvirra hans musikaliska uppmärksamhet. Han ville icke
störas av att se på damer iförda hatt, som sorgfälligt täppt
till sina öron genom hårt tillknutna band, och av att iaktta
alla dessa ansikten, som antingen tycktes fullständigt
ointresserade eller också visade intresse för allt möjligt, blott
icke musik. För att slippa se vissa musikkännare och
pratmakare höll han blicken riktad nedåt framför sig,
medan han lyssnade.

Ju mera han hörde av fantasien »Kung Lear», desto
längre bort kände han sig från möjligheten att bilda sig
någon bestämd mening. Ständigt höll ett uttryck för en
musikalisk känsla på att bilda sig, men med detsamma föll
det sönder i skärvor av nya musikaliska uttryck och ibland
rent av i synnerligen invecklade, men osammanhängande,
blott av kompositörens nycker beroende tongångar. Men
även dessa brottstycken, som ibland voro vackra, verkade
oangenämt, därför att de kommo helt oväntat och icke voro
förberedda av något i det föregående. Glädje och
svårmod, förtvivlan, ömhet och jubel togo sig uttryck utan att
dessa känslor på något sätt tedde sig befogade, alldeles som
känslorna hos en vansinnig. Och alldeles som hos en
vansinnig upphörde dessa känsloutbrott helt oväntat.

Under hela den tid utförandet varade erfor Levin en
känsla lik den en döv måste ha vid åskådandet av dans.
Han kände sig fullständigt oförstående, då stycket var slut,
och förnam en stor trötthet efter en spänd, av intet belönad
uppmärksamhet. Från alla håll ljödo högljudda
handklappningar. Alla reste sig, började tala och gå omkring.
Kännande en önskan efter att genom andras intryck komma till
klarhet om anledningen till sin egen brist på förståelse,
började Levin spatsera omkring och spana efter
förståsigpåare. Till sin glädje varseblev han en mycket ryktbar
musikkännare, som var inbegripen i samtal med Pestsov,
med vilken Levin var bekant.

— Underbart! — hördes Pestsovs djupa basröst yttra.
— God dag, Konstantin Dmitritj. Särskilt åskådligt,
skulpturalt så att säga, och färgrikt var det stället, där man
känner Cordelias annalkande, där kvinnan, das ewig
Weibliche, upptar kampen med ödet. Inte sant?

— Ja, men varför skulle en Cordelia uppträda här? —
frågade Levin skyggt. Han hade alldeles glömt bort, att
fantasien handlade om Kung Lear.

— Cordelia är med i stycket... se här! — sade Pestsov
och slog med fingrarna på en atlasaffisch, som han höll i
handen. Han räckte Levin den.

Nu först kom Levin att erinra sig fantasiens titel och
skyndade sig att läsa igenom ett citat av Shakespeare, som
i rysk översättning stod tryckt på affischens baksida.

— Utan att ha kännedom om detta kan man inte följa
med i kompositionen, — sade Pestsov vänd till Levin. Hans
förre följeslagare hade avlägsnat sig, och han hade nu ingen
annan tala med.

Under pausen utspann sig mellan Levin och Pestsov en
diskussion om förtjänster och brister hos den Wagnerska
riktningen inom musiken. Levin framhöll, att Wagners och
alla hans efterföljares misstag bestod däri, att musiken sökte
tränga in på en annan konsts område. På samma sätt
begick poesien ett fel, då den sökte teckna dragen i ett ansikte,
vilket var målarkonstens uppgift. Såsom ännu ett exempel
på ett dylikt misstag anförde han en bildhuggare, som i
marmor skulle vilja mejsla ut de skuggor, som uppstå kring
en diktares gestalt på en piedestal. »Dessa skuggor skulle
hos en bildhuggare så litet kunna vara skuggor — att de
måste hålla sig fast i trappavsatserna», — sade Levin.
Denna fras tilltalade honom, men han kunde icke komma
ihåg, om han icke förut råkat säga samma fras just till
Pestsov. Därför blev han förlägen så fort han uttalat dessa ord.

Pestsov däremot höll före, att konsten var en enhet och
att den blott kunde uppnå sina högsta yttringar genom att
sammanföra sina olika arter.

Det andra konsertnumret blev Levin alldeles ur stånd
att ordentligt åhöra. Pestsov, som stannat kvar bredvid
honom, pratade nästan hela tiden med honom, klandrade
stycket för dess fadda och överdrivna enkelhet och jämförde
det med prerafaeliternas enkelhetsmani inom måleriet.
Då Levin gick ut ur konsertsalen, träffade han ytterligare
en hel del bekanta, med vilka han samtalade om politik,
musik och gemensamma bekantskaper. Bland andra
råkade han även greve Bol, hos vilkens familj han ju skulle
avlägga en visit, något han nu alldeles glömt bort.

— Nå, giv er av dit genast, — sade fru Lvova till
honom, då han nämnt om detta för henne, — kanske tar de
inte emot, far sedan efter mig till sammankomsten. Det
hinner ni med.
</chapter>

<chapter name="VI">
<h2>VI.</h2>

— Kanske herrskapet inte tar emot? — frågade Levin,
inkommen i förstugan i grevinnan Bols hus.

— Jo, var så god, — sade portieren och tog beslutsamt
av honom pälsen.

»Så förargligt», — tänkte Levin och drog med en suck
av sig handsken och satte hatten tillrätta. — »Och vad
kommer jag hit för? Vad skall jag tala med dem om?»

Då Levin passerat första salongen, mötte han i dörren
till den nästa grevinnan Bol, som med bekymrad och sträng
min just gav en av sina tjänare en tillsägelse. Då hon fick
syn på Levin, log hon mot honom och bad honom följa sig
in i lilla salongen, varifrån röster ljödo. Där sutto i fåtöljer
grevinnans båda döttrar och en Moskvaöverste, med vilken
Levin redan var bekant. Levin gick fram till dem, hälsade
och slog sig så ned bredvid soffan med sin hatt i knät.

— Hur mår er fru? Har ni varit på konserten? Vi var
inte där. Mamma måste besöka själamässan.

— Ja, jag har hört... Ett så oväntat dödsfall, — sade
Levin.

Så kom grevinnan, hon satte sig ned i soffan och
frågade också om hans hustru och om konserten.

Levin svarade och upprepade sitt yttrande om grevinnan
Apraxinas död.

— Hon har för övrigt alltid varit klen till hälsan.

— Var ni på operan i går?

— Ja, det var jag.

— Lucca var utmärkt.

— Ja, förträfflig, — sade han och började upprepa, vad
han hundratals gånger hört sägas om denna sångerskas
egenskaper, som vore han alldeles likgiltig för vad man
tänkte om honom. Grevinnan Bol låtsades höra på. Då han
talat tillräckligt länge och tystnat, började översten, som
dittills suttit stum, att yttra sig. Även han talade om operan
och vidrörde särskilt belysningsförhållandena där. Efter
att till sist hava fällt några ord om »une folle journée»
hos T’jurin, skrattade översten, reste sig och gick. Levin
reste sig också, men på uttrycket i grevinnans ansikte kunde
han märka, att det ännu inte var tid för honom att gå.
Ännu måste han hålla ut en två, tre minuter. Han satte sig
åter.

Men på grund av att han ideligen blott tänkte på vad
detta var dumt, kunde han icke komma på något
samtalsämne och satt därför och teg.

— Skall ni inte fara på sammankomsten? Man säger,
att det kommer att bli mycket intressant, — började
grevinnan.

— Nej, men jag har lovat att hämta min svägerska, som
begett sig dit, — sade Levin.

Det inträdde en ny tystnad. Modern utbytte en blick
med sin ena dotter.

»Nå, det tycks, som om tiden vore inne nu», tänkte
Levin och reste sig. Damerna tryckte hans hand och bådo
honom bringa sin fru »mille choses».

Då portieren kom med pälsen, frågade han, var Levin
bodde, och införde sedan adressen i en stor präktigt
inbunden bok.

»Naturligtvis kan det vara mig likgiltigt, men nog är det
i alla fall bra försmädligt och fasligt dumt», tänkte Levin
och sökte trösta sig med att alla ju gjorde på detta sätt,
därpå for han till det offentliga kommittésammanträdet,
där han skulle finna sin svägerska, som han lovat ledsaga
hem till sig.

Vid sammankomsten voro en massa människor
närvarande, däribland nästan hela den högre societeten. Levin
hann med att få höra en översiktlig redogörelse, som enligt
allas mening var mycket intressant. Då denna redogörelse
föredragits, började man röra på sig, och Levin råkade
Svijazjskij, som enträget bad honom komma till
hushållningssällskapet, där ett framstående föredrag denna kväll skulle
hållas, han träffade även Stepan Arkadjevitj, som just
kom från en travtävling, och en hel del andra bekanta.
Levin samtalade med flere och fick till livs en hel del omdömen
om sammankomsten, om en ny teaterpjes och om en
pågående rättegång. Sannolikt på grund av en avmattning i
uppmärksamheten, som han började erfara, kom Levin att
på tal om denna rättegång låta ett yttrande halka från sig,
som han sedan med förargelse måste erinra sig mer än en
gång. Det rörde sig om en utlänning, som var anklagad
inför rysk domstol, och Levin kom att upprepa vad han
dagen förut hört en bekant säga, då man kommit in på
spörsmålet, att det icke borde vara riktigt att straffa den
anklagade blott och bart med förvisning från Ryssland.

— Jag tror, att en förvisning ur landet vore detsamma
som att straffa en gädda med att slänga henne i vattnet, —
sade Levin. Men så kom han ihåg, att denna liknelse, som
han synbarligen utgivit som sin egen, var hämtad ur
Krylovs fabler och att den som yttrat det till honom hade tagit
den ur ett tidningskåseri.

Sedan Levin ledsagat sin svägerska till sitt hem och där
funnit Kitty glad och vid bästa hälsa, begav han sig till
klubben.
</chapter>

<chapter name="VII">
<h2>VII.</h2>

Levin anlände till klubben i rätt tid. Andra
medlemmar och deras gäster gjorde samtidigt med honom sitt
inträde där. Levin hade icke på mycket länge varit på
klubben, icke sedan han strax efter sina universitetsår var
bosatt i Moskva och umgicks i stora världen. Han kom ihåg
klubblokalen med dess enskildheter, men hade alldeles
glömt bort det intryck, som han i forna tider erfarit på detta
ställe. Då han kört in på den breda halvcirkelformiga
gårdsplanen och stigit ur hyrdroskan och portieren med sitt
tvärband över bröstet ljudlöst bugande öppnat dörren för
honom, fick han i den nedre tamburen syn på
medlemmarnas galoscher och pälsar och erinrade sig, att det var mindre
besvär att ta av sig galoscherna där nere än att ha dem med
sig upp i övre våningen. När han så fått höra den
hemlighetsfulla klockringning, som anmälde hans ankomst, och
i den sakta sluttande mattklädda trappuppgången blivit
varse den välkända statyn på dess sockel och vid ingången
till övre våningen fått syn på en tredje vaktmästare iförd
klubbens livré, en gammal bekant, som åtskilligt åldrats
sedan sist och nu som förr i tiden i sakta mak öppnade
dörren efter att ha betraktat honom, — greps Levin med ens
av sin klubbstämning från fordom, känslan av lugn,
tillfredsställelse och god ordning.

— Får jag be om hatten, — sade vaktmästaren till
Levin, som glömt bort klubbregeln att hattar skulle lämnas
kvar i tamburen. — Det var länge se’n. I går var fursten
här och skrev in er. Furst Stepan Arkadjevitj har inte
kommit än.

Vaktmästaren kände icke blott till Levin utan hade
även reda på hans umgängesvänner och släktingar och
började genast tala om de personer han visste stå honom nära.
Genom en med skärmar avdelad genomgångssal, där till
höger en fruktförsäljare satt i ett särskilt litet rum,
skyndade Levin förbi en långsamt framstultande gubbe och
trädde in i den av människor sorlande matsalen.

Han gick framåt längs sidan av borden, som nästan alla
redan voro upptagna, och tittade sig om bland gästerna.
Här och var blev han varse personer, som han närmare
eller fjärmare kände, äldre och yngre herrar. Ingenstädes
kunde han se ett spår av vresighet eller bekymmer i
någons ansikte. Det tycktes, som om alla samtidigt med
hattarna nere i tamburen lämnat från sig alla sorger och
bekymmer och nu i maklig ro sutto redo att njuta av livets
materiella goda. Här voro både Svijazjskij och Stjerbatskij
och Nevedovskij och gamle fursten och Vronskij och Sergej
Ivanovitj.

— Å! Men varför så sent? — sade fursten med ett
leende och grep tag i Levins hand över sin skuldra. — Hur
mår Kitty? — tillade han och rättade på servetten, som han
satt fast i västens knapprad.

— Jo då, hon är kry. De tre äter middag hemma.

— Jaså, då får de sig en pratstund. Ja, här finns
ingen plats. Gå bort till bordet där och skynda dig att skaffa
dig plats, — sade fursten och vände sig om och tog aktsamt
emot en tallrik med fisksoppa.

— Levin, kom hit! — ropade något längre bort en
godmodig röst. Det var Turovtsyn. Han satt tillsammans med
en ung militär, och bredvid dem voro två stolar vikta.
Levin gick glad bort till dem. Han hade alltid tyckt bra
om den fryntlige goddagspilten Turovtsyn, — till denne
knöto sig minnen från Levins förlovningstid — men i dag
gladde han sig alldeles särskilt åt att få råka Turovtsyn
ovanpå allt ansträngt intellektuellt samspråk.

— Här är plats för er och Oblonskij. Han kommer
strax.

Militären med den strama hållningen hade ett par
gladlynta, ständigt leende ögon. Det var en petersburgare vid
namn Gagin. Turovtsyn föreställde honom och Levin för
varandra.

— Oblonskij kommer då alltid försent.

— Nå, men där har vi honom.

— Du har visst nyss kommit? — frågade Oblonskij
snabbt gående fram till dem. — God dag! Har du fått
någon snaps? Nå, kom med.

Levin reste sig och följde med honom bort till ett stort
bord, som var fullsatt med brännvinsflaskor och alla
möjliga smörgåsrätter. Det kunde tyckas, som om man bland
ett tjog olika tilltugg skulle kunna välja ut något lämpligt,
men Stepan Arkadjevitj begärde något alldeles särskilt,
som genast bragtes honom av en bland de livréklädda
vaktmästarna, som stodo i salen. De drucko ett glas brännvin
och återvände till sitt bord.

Redan vid fisksoppan lät Gagin beställa in champagne
och fyra glas. Levin sade icke nej till det vin han blev
bjuden på och beställde i sin tur in en flaska. Han hade
blivit hungrig och åt och drack med stor förnöjelse, och
ett ännu större nöje beredde honom deltagandet i
bordsällskapets muntra och otvungna samtal. Gagin berättade
med dämpad röst en ny anekdot från Petersburg, och fastän
denna var både oanständig och dum, var den dock så
löjlig, att Levin brast ut i ett så högljutt skratt, att personer,
som sutto i närheten vände sig om och sågo på honom.

— Ja, det är i stil med »sånt kan jag inte med». Du har
väl inte hört den? — yttrade Stepan Arkadjevitj. — Det
är en pärla i sitt slag! En flaska till, — vände han sig till
kyparen och började berätta.

— Pjotr Iljitj Vinovskij ber att få dricka, — avbröt
honom en gammal uppassare, som kom bärande med två
glas champagne och ställde dem framför Oblonskij och
Levin. Stepan Arkadjevitj tog det ena glaset, utbytte en
blick med en rödskäggig skallig herre nära andra ändan av
bordet och nickade leende till honom.

— Vem är det? — frågade Levin.

— Du har träffat honom en gång hos mig. Det minns
du nog. Det är en hederspascha.

Levin följde Oblonskijs exempel och höjde glaset.

Stepan Arkadjevitjs anekdot var också mycket lustig.
Levin hade också en historia att berätta, som likaledes
gjorde lycka. Därefter kom samtalet in på hästar och
dagens travtävlan, där Vronskijs Atlasnyj med ära hemfört
första priset. Levin lade icke märke till hur middagstiden
förflöt.

— Nej, där är de ju! — utropade Stepan Arkadjevitj, just
som middagen var nära sitt slut, och räckte böjande sig
över stolryggen handen åt Vronskij, som kom fram till dem
i sällskap med en reslig gardesöverste. Även Vronskijs
ansikte lyste av den inom klubben gemensamma glada
sinnesstämningen. Han lutade sig muntert med armbågen mot
Stepan Arkadjevitjs skuldra och viskade något till honom,
sedan räckte han med samma glada leende handen åt Levin.

— Det var roligt få träffa er, — sade han. — Vid
valmötet sökte jag er, men man sade, att ni redan rest, —
tillade han.

— Ja, jag for samma dag. Vi har just suttit här och
talat om er häst. Jag får gratulera, — sade Levin. — Det
var verkligen snabbt.

— Ni har ju också hästar?

— Inte sådana, men min far hade, och jag minns dem
och har ett hum om dylikt.

— Var har du ätit middag? — frågade Stepan
Arkadjevitj.

— Vi har suttit vid andra bordet bakom pelarna.

— Han har blivit gratulerad, skall jag säga, — sade
gardesöversten. — Andra kejserliga premien. Hade jag
bara samma tur i kortspel som han med hästar.

— Nå, en dyrbar tid går inte an att förspilla. Jag
får allt ge mig av till spelhelvetet, — sade översten och
lämnade deras bord.

— Det är Jasjvin, — svarade Vronskij på förfrågan
från Turovtsyn och satte sig ned på en plats som blivit ledig
bredvid dem. Han drack ur ett glas champagne, som
erbjudits honom, och beställde in en flaska. Om det nu
berodde på inverkan av klubbluften eller vinet, kom Levin
snart in i ett livligt samtal med Vronskij om de bästa
kreatursraserna, och han var mycket glad över att han icke alls
kände någon fientlig stämning mot denne man. Han
berättade honom till och med, att han hört av sin hustru, att
de träffats hos furstinnan Marja Borisovna.

— Ack, furstinnan Marja Borisovna, det är en härlig
dam! — sade Stepan Arkadjevitj och berättade en anekdot
om henne, som kom alla att skratta. Särskilt Vronskij
gav sig hän åt ett så hjärtligt skratt, att Levin kände sig
helt försonad med honom.

— Nå, är ni färdiga? — frågade Stepan Arkadjevitj och
reste sig leende. — Kom då!
</chapter>

<chapter name="VIII">
<h2>VIII.</h2>

Då Levin lämnade bordet, hade han en förnimmelse av
att armarna under gången svängde ovanligt regelbundet och
lätt. I Gagins sällskap styrde han sina steg genom de höga
gemaken hän till biljardrummet. Då han passerade stora
salen, sammanträffade han med sin svärfar.

— Nå, hur känns det? Finner du behag i detta
sorgfrihetens tempel? — sade gamle fursten och tog sin måg
under armen. — Låt oss gå av och an här ett slag.

— Jag ville just gå och se mig omkring här. Lokalen
intresserar mig.

— Ja, du har ditt intresse och jag mitt. Du går omkring
här och iakttar gubbstutar, — sade han med en gest bort
mot en krokryggig gammal klubbmedlem med slappt
hängande underläpp, som sakta hasande benen efter sig kom dem
till mötes iförd mjuka skinnpjäxor, — och du tror, att de
alltid varit sådana här »rullägg».

— Rullägg? Vad menas med det?

— Ja, du känner inte till den benämningen. Den
tillhör vår klubbterminologi. Du vet, att när man om
påskarna rullar ägg, gång på gång, så skakas gulan hop med
vitan. Så har det gått med vår vän: gång på gång har han
rullat till klubben, och till sist har han invändigt blivit
som ett »rullägg». Ja, du skrattar, men jag går och väntar
på den tid, då jag skall komma i rulläggsstadiet. Du känner
ju furst Tjetjenskij? — frågade gamle fursten, och Levin
kunde av minspelet i hans ansikte sluta sig till, att han just
skulle till att berätta något lustigt.

— Nej, det gör jag inte.

— Nej, hör man på! Och furst Tjetjenskij, som är en
så ryktbar man. Nå, lika gott. Ser du, han brukar ideligen
spela biljard här. Ännu för tre år sedan hade han inte
kommit i rulläggsstadiet och gick och yvdes och kallade andra
för rullägg. Nå, så kommer han en gång till klubben, och
tamburvaktmästarn... du vet ju, vem Vasilij är? Den
tjocke. Han försmår inte att komma med en god glosa då
och då. Furst Tjetjenskij frågar honom: »nå, Vasilij, vad
finns det för folk här? Finns det några rullägg än?» Och
så får han till svar: »Ni är nummer tre.» Ja, där ser du
vårt öde.

Samspråkande med sin följeslagare och ständigt
hälsande på mötande bekanta, gick Levin vid gamle furstens
sida genom de olika rummen in i stora salongen, där
spelborden redan stodo uppslagna och de vanliga partierna med
låg insats voro i gång, förmaket, där man spelade schack
och Sergej Ivanovitj just satt inbegripen i ett samtal med
en annan herre, biljarden, där kring en hörnsoffa ett glatt
sällskap hade samlat sig vid champagnen och i detta
befann sig Gagin, slutligen tittade man in i »spelhelvetet»,
där Jasjvin slagit sig ned vid ett bord omgiven av en grupp
medspelare. Med saktad fart för att icke uppväcka något
buller trädde de så in i det skumma läsrummet, där under
skärmförsedda lampor tvenne herrar sutto, en ung man,
som med vresigt uttryck i ansiktet rev till sig den ena
tidskriften efter den andra, och en äldre man, en skallig
general, som fördjupat sig i läsning av något särskilt
intressant. De trädde även in i det rum, som gamle fursten
kallade för de förståndiges. Här sutto tre herrar i livligt
samspråk om den senaste politiska tilldragelsen.

— Furst Stjerbatskij, nu kan vi börja, — sade en av
dennes spelkamrater, som just fått tag på honom, och
gamle fursten avlägsnade sig. Levin satt en stund och
lyssnade till de andras samspråk, men så kom han att
tänka på alla samtal han haft under förmiddagen, och med
ens greps han av en stark olustkänsla. Han reste sig
skyndsamt upp och gick för att söka rätt på Oblonskij och
Turovtsyn, med vilka han kunde ha roligt.

Turovtsyn satt med ett dryckeskrus framför sig i en
hög soffa i biljardrummet, och vid en dörr i ett av rummets
bortre hörn stodo Stepan Arkadjevitj och Vronskij
inbegripna i samtal om något.

— Jag vill inte säga, att hon känner ledsnad här, men
denna ovisshet, denna obestämdhet i hennes belägenhet, —
hörde Levin och ville just dra sig tillbaka, men Stepan
Arkadjevitj kallade honom till sig.

— Levin! — sade Stepan Arkadjevitj, och Levin lade
märke till, att hans ögon voro fuktiga såsom alltid brukade
vara fallet, då han druckit eller blivit känslosam av någon
annan anledning. I dag var både det ena och det andra
fallet med honom. — Levin, var snäll och stanna, — sade han
och tryckte hårt om hans arm, tydligen icke för aldrig det
viljande släppa honom från sig igen.

— Detta är en uppriktig vän till mig, kanske min bäste,
— sade han till Vronskij. — Du är ju också, och i det i ännu
högre grad, mig närstående och jag håller av dig. Och jag
önskar och är förvissad därom, att ni måste komma
varandra nära och bli vänner, emedan ni bägge två är
förträffliga människor.

— Ja, då återstår oss bara att ge varandra
broderskyssen, — sade Vronskij i godmodigt skämtsam ton och
räckte Levin handen.

Denne grep snabbt den framsträckta handen och tryckte
den hårt.

— Det gläder mig synnerligen, synnerligen, — sade
Levin, medan han höll hans hand i sin.

— Vaktmästare, en flaska champagne, — sade Stepan
Arkadjevitj.

— Det är även för mig en stor glädje, — sade Vronskij.

Men trots Stepan Arkadjevitjs och deras egen livliga
önskan hade de dock ingenting att säga varandra och bägge
två kände sig besvärade därav.

— Du vet, att han inte än är bekant med Anna, — sade
Stepan Arkadjevitj till Vronskij. — Och jag vill
ovillkorligen, att han skall träffa henne. Låt oss fara hem till henne,
Levin.

— Varför inte, — sade Vronskij. — Det kommer att
glädja henne. Jag skulle gärna med ens fara hem, —
fortsatte han, — men jag är orolig för Jasjvins skull, och
jag ville helst stanna här än en stund, tills han slutat
spela.

— Är det betänkligt med honom?

— Ja, han spelar bort allt vad han har, och jag är den
ende, som kan hålla honom något tillbaka.

— Nå, då tar vi ett parti pyramid. Levin, du spelar väl
med? Nå, det var förträffligt, sade Stepan Arkadjevitj.
— Lägg upp en pyramid, — vände han sig till markören.

Den är färdig för länge se’n, — svarade markören,
som redan ordnat bollarna i triangelform och för ro skull
stod och lät en röd boll rulla fram och tillbaka.

— Nå, då börjar vi.

Efter partiets slut slogo Vronskij och Levin sig ned vid
Gagins bord, och på Stepan Arkadjevitjs inrådan började
Levin hålla på ess. Vronskij satt än med vid bordet,
ständigt omgiven av olika bekanta, som undan för undan kommo
fram till honom, än gick han in i »spelhelvetet» för att se
till Jasjvin. Levin erfor en angenäm lättnadskänsla efter
förmiddagens själsliga ansträngning. Han gladde sig åt, att
det spända förhållandet till Vronskij tagit slut, och en
känsla av lugn, trevnad och tillfredsställelse uppfyllde
honom.

Sedan ytterligare ett parti biljard spelats, tog Stepan
Arkadjevitj Levin under armen.

— Nå, skall vi nu fara till Anna? Nu strax? Hon är
hemma. Jag har för länge sedan lovat henne, att ta dig
med. Vart har du annars tänkt dig i kväll?

— Ingenstans särskilt. Jag hade visserligen lovat
Svijazjskij att besöka hushållningssällskapet. För all del, vi
kan ju fara, — sade Levin.

— Förträffligt, då ger vi oss av nu! Tag reda på, om
min vagn är framme, — vände sig Stepan Arkadjevitj till
en vaktmästare.

Levin gick bort till spelbordet och betalade de fyrtio
rubel, som han förlorat genom att hålla på essen, betalade
ytterligare en del i klubben åsamkade skulder, vilka på något
hemlighetsfullt sätt voro bekanta för en gammal
vaktmästare, som stod vid sidan av dörren. Svängande på sitt
särskilda sätt med armarna vandrade han så genom alla
rummen bort mot utgången.
</chapter>

<chapter name="IX">
<h2>IX.</h2>

— Oblonskijs vagn! — ropade portvakten med vresig
basröst. Droskan körde fram, och de båda herrarna togo
plats i den. Endast i allra första början, innan vagnen ännu
hunnit utanför porten, erfor Levin fortfarande sin
klubbstämning, känslan av lugn, tillfredsställelse och trygghet i
en anständig omgivning, men så snart som ekipaget
kommit ut på gatan och han fick känna skakningen mot den
ojämna marken, hörde en mötande hyrkusks argsinta
tillrop och vid den oklara belysningen varseblev den röda
skylten till en krog, var detta intryck med ens borta, och han
började övertänka, vad han företagit sig och han frågade
sig själv, om han handlade rätt, då han begav sig till Anna.
Vad skulle Kitty komma att säga? Men Stepan Arkadjevitj
lät honom icke försjunka i några grubblerier utan drev bort
dem liksom anade han Levins tvehågsenhet.

— Vad det gläder mig, — sade han, — att du blir
bekant med henne. Du vet, att Dolly har länge önskat detta.
Även Lvov har varit där och umgås i huset. Fast hon är
min egen syster, — fortsatte Stepan Arkadjevitj, — kan jag
tryggt försäkra dig, att det är en ovanlig kvinna. Du får
själv se. Hennes belägenhet är mycket svår, särskilt just nu.

— Varför just nu?

— Vi håller på att underhandla med hennes man om
skilsmässa. Och han vill gå med på en sådan, men därvid
är det svårigheter med hänsyn till deras son, och denna
sak, som för länge sedan borde ha varit klar, har nu dragit
ut hela tre månader. Så fort hon får skilsmässa, skall hon
gifta sig med Vronskij. Vad denna gamla vigselceremoni är
dum, detta mässande, som ingen tror på och som förstör
människors lycka! — fastslog Stepan Arkadjevitj. — Nå,
och så blir deras förhållande lika ordnat som ditt och mitt.

— Vari ligger svårigheten? — frågade Levin.

— Ack, det är en lång och trist historia! Allt som i
rättsligt avseende rör en sak som denna är så obestämt hos
oss. Men nu förhåller det sig så, att hon i avvaktan på denna
skilsmässa uppehåller sig i Moskva, där alla känner henne,
och det sedan tre månader. Hon far aldrig ut på besök,
träffar inga kvinnliga bekanta utom Dolly, därför att, ser
du, hon vill inte att man skall göra henne besök av
barmhärtighetskänsla. Furstinnan Varvara, den gåsen, har nu
också dragit sig från henne, emedan hon inte fann samvaron
passande. Ja, i en sådan belägenhet skulle en annan kvinna
inte kunna hålla sig uppe. Men hon, du skall få se, hur hon
har ordnat sitt liv, hur lugn och värdig hon är. Till vänster
tvärgatan mitt emot kyrkan! — ropade Stepan Arkadjevitj
och böjde sig ut genom vagnsfönstret. — Usch, vad här är
varmt! — sade han och trots tolv graders kyla slog han ut
sin redan uppknäppta päls.

— Hon har ju en dotter, den ger henne väl mycken
sysselsättning? — sade Levin.

— Du tycks föreställa dig varenda kvinna bara som
hona, <i>une couveuse</i>, — sade Stepan Arkadjevitj. — Har hon
sysselsättning, så är det i din tanke ovillkorligen genom
barnskötsel. Nej, hon skaffar henne en utmärkt uppfostran,
tycks det, men man hör inte talas om flickan. Anna har
först och främst sysselsättning genom att hon skriver. Jag
ser, att du ler ironiskt, men det skall du inte göra. Hon
håller på med att skriva en barnbok, och hon har inte talat
därom med någon, men hon har läst upp bitar för mig, och
jag har lämnat manuskriptet till Vorkujev... du vet den
där bokförläggarn... han är för övrigt visst själv författare
också. Han förstår sig på sådant, och han säger, att det är
en utmärkt sak. Men nu tror du kanske, att hon är som en
blåstrumpa? Visst inte. Först och främst är hon en kvinna
med hjärta. Ja, du får se. Nu har hon en ung engelska hos
sig, och en hel familj är föremål för hennes omsorger.

— Är det något filantropiskt?

— Du vill då se allt från sämsta sida. Det är inte något
filantropiskt, utan en hjärtesak. De hade hos Vronskijs
haft en engelsk tränare i sin tjänst, en mästare i sitt yrke,
men en fyllbult. Han drack sig fördärvad, fick delirium
tremens, och familjen blev lämnad på bar backe. Hon
råkade dessa människor, bragte dem hjälp, blev alltmer
intresserad av dem, och nu står hela familjen under hennes
vård, men hon hjälper inte på något nedlåtande sätt bara
genom att ge pengar, nej, hon undervisar själv gossarna i
ryska, så att de kan komma in vid gymnasiet, och flickan
har hon tagit hem till sig. Ja, du får nu träffa henne.

Vagnen körde in på en gårdsplan, och Stepan
Arkadjevitj sprang av och ringde häftigt på en dörr, framför vilken
vagnen stannat.

Och utan att fråga den öppnande tjänaren, om systern
var hemma, steg Stepan Arkadjevitj in i förstugan. Levin
följde efter honom kännande inom sig ett allt starkare tvivel
på, om det var riktigt rätt vad han gjorde.

Levin kastade en blick i en spegel och märkte, att han
var röd, men han var medveten om, att han icke var
berusad och följde efter Stepan Arkadjevitj uppför en
mattbelagd trappa. Uppkommen i övre våningen, frågade
Stepan Arkadjevitj en betjänt, som med en viss förtrolighet
besvarade hans hälsning, vem som befann sig inne hos
Anna Arkadjevna, och fick till svar, att det var herr
Vorkujev.

— Var sitter de?

— I grevens rum.

Stepan Arkadjevitj passerade följd av Levin genom en
liten matsal med mörk träpanel in i ett större i
halvskymning liggande rum, där en lampa med stor skärm stod
brinnande mitt i rummet. En annan lampa med reflektor
hängde på väggen och belyste ett i full kroppsstorlek utfört
damporträtt, som genast fångade Levins uppmärksamhet.
Det var Michajlovs, i Italien utförda porträtt av Anna.
Medan Stepan Arkadjevitj gick innanför en blomsterstativ,
som avdelade rummet, och en mansröst, som talat,
tystnade, betraktade Levin porträttet, som i den skarpa
belysningen syntes träda fram ur sin ram, och han kunde icke
taga ögonen därifrån. Han glömde rent av bort, var han
befann sig, och utan att lyssna till vad som sades stod han
med ögonen fästade på det underbara porträttet. Det var
icke som en tavla, utan som en levande härlig kvinna, som
med mörkt vågigt hår, blottade skuldror och armar, med
ett tankfullt småleende på de av lätta fjun svagt skuggade
läpparna segermedvetet och milt såg ned på honom
förvirrande hans blick. Blott därigenom föreföll hon icke
levande, att hon var vackrare än en levande kvinna kan vara.

— Det gläder mig mycket, — hörde han plötsligt
alldeles invid sig en röst, som tydligen var riktad till honom,
— och denna röst kom just från den kvinna, som han nyss
beundrande betraktat på tavlan. Anna hade trätt utanför
stativet för att gå honom till mötes, och i förmakets
halvskymning varseblev Levin samma kvinna som den på
tavlan klädd i en dräkt av mörkblått, färgskiftande tyg,
visserligen icke i samma ställning och med samma
ansiktsuttryck, men med samma upphöjda skönhet, som den
konstnären återgivit på duken. Hon tedde sig visserligen i
verkligheten som en icke fullt så glänsande uppenbarelse, men
det fanns däremot hos henne någonting nytt och
tilldragande, som saknades hos porträttet.
</chapter>

<chapter name="X">
<h2>X.</h2>

Hon gick honom till mötes utan att på något vis söka
dölja sin glädje över att träffa honom. I det sätt, varpå
hon sträckte fram mot honom sin lilla energiska hand,
föreställde Vorkujev för honom och visande på en rödblond
flicka, som satt vid ett handarbete, omtalade, att det var
hennes fosterdotter, låg den stilla värdighet, som utmärker
en kvinna ur det högsta sällskapslivet. Hon var en av dessa
lugna och naturliga kvinnor, vilkas sätt att vara Levin så
väl kände till och fann behag i.

— Det gläder mig mycket, — upprepade hon, och i
Levins uppfattning fingo dessa hennes enkla ord av någon
anledning en alldeles särskild betydelse. — Jag känner till
er sedan länge och jag håller av er både för er vänskap med
Stiva och för er hustrus skull... jag har blott en helt kort
tid varit bekant med henne, men hon lämnade mig
intrycket av en förtrollande blomma, ja just en blomma. Och nu
skall hon snart bli mor!

Hon talade ledigt och utan brådska, medan hennes
blick då och då gled från Levin till brodern, och Levins
känsla sade honom, att det intryck han gjorde på henne var
gott, och han fick från första stund en angenäm
förnimmelse av otvungenhet i hennes närhet, det var som om han
hade varit bekant med henne sedan barndomen.

— Jag och Ivan Petrovitj har slagit oss ner i Alexejs
rum just för att kunna röka, — yttrade hon till svar på
Stepan Arkadjevitjs fråga, om han kunde tända en cigarr, och
med en blick på Levin räckte hon fram mot denne utan att
fråga, om han rökte, ett etui av sköldpadd och tog själv ut
åt sig en pajitocigarrett.

— Hur står det till med dig nu? — frågade hennes bror.

— Skapligt nog, fast med nerverna är det som vanligt.

— Inte sant, det är sällsport lyckat? — sade Stepan
Arkadjevitj, märkande att Levin betraktade porträttet.

— Jag har aldrig sett ett bättre porträtt.

— Och alldeles ovanligt likt, inte sant? — sade
Vorkujev.

Levin lät sin blick glida från porträttet över på
originalet. Ett särskilt skimmer lyste upp Annas ansikte, i
samma ögonblick som hon kände hans blick vilande på sig.
Levin rodnade och ville för att dölja sin förlägenhet just
fråga henne, när hon senast råkat Darja Alexandrovna, men
i detsamma yttrade Anna:

— Jag och Ivan Petrovitj talade just om Vastjenkovs
senaste tavlor. Har ni sett dem?

— Ja, det har jag, — svarade Levin.

— Men förlåt, jag kom att avbryta er, ni ville visst säga
något...

Levin frågade, när hon senast råkat Darja
Alexandrovna.

— Hon var hos mig här i går, hon är för Grisjas skull
mycket uppbragt på gymnasiet. Latinläraren tycks vara
orättvis mot honom.

— Tavlorna har jag som sagt sett. De tilltalade mig
mycket, — sade Levin för att återvända till det
samtalsämne, som hon begynt med.

Levin hängav sig nu åt samtalet på ett helt annat sätt
än han gjort i de diskussioner, han deltagit i samma dags
förmiddag. Varje ord i samtalet med Anna fick för honom
en särskild betydelse. Det var honom angenämt att tala
med henne och ännu angenämare att lyssna till hennes ord.

Anna förstod att tala på ett klokt och naturligt sätt och
med en viss sorglös vårdslöshet mot sig själv. Hon
framhävde icke på något vis sina egna åsikter och lade samtidigt
i dagen all respekt för andras.

Samtalet kom in på de nya strömningarna inom
konsten, man bedömde de illustrationer, som en fransk konstnär
nyligen gjort till bibeln. Vorkujev beskyllde konstnären för
en realism, som gränsade till brutalitet. Levin anmärkte,
att fransmännen tidigare drivit konventionalismen inom
konsten till sin spets och därför nu ville se en särskild
förtjänst i ett återvändande till realismen. Man såg nu poesi
redan blott i den omständigheten, att man icke längre
kom med något osant.

Aldrig förr hade ett träffande yttrande av Levin berett
denne en sådan tillfredsställelse som detta. Annas ansikte
sken med ens upp. Hon hade omedelbart fattat det riktiga
i hans tanke. Hon log.

— Jag måste le, — sade hon, — som man ler, då man
får se ett porträtt, som mycket liknar sin förebild. Det ni
sade karakteriserar på ett träffande sätt den nutida franska
konsten, inte bara måleriet utan även litteraturen: Zola,
Daudet. Men måhända är det alltid så, att man bygger sina
<i>conceptions</i> med hjälp av uttänkta konventionella
gestalter, men så till sist finner man alla tänkbara kombinationer
gjorda, man tröttnar på sina uttänkta figurer och ger sig
till att utfundera mera naturliga, sanna gestalter.

— Ja, det är alldeles riktigt! — inföll Vorkujev.

— Jaså, ni har varit på klubben? — vände Anna sig till
brodern.

»Ja, det är en kvinna!» tänkte Levin, glömsk av den
övriga omgivningen oavvänt stirrande på hennes vackra,
livfulla ansikte, som nu med ens fick ett alldeles nytt uttryck.
Levin uppfattade icke vad hon, lutad fram mot sin bror,
talade med denne om, men han lade med förvåning märke
till förändringen i hennes ansikte. Nyss så betagande i sitt
lugn, uttryckte det plötsligt en underlig oro, vrede och
stolthet. Men det varade blott ett ögonblick. Hon knep
hop ögonen, som kom hon plötsligt att erinra sig något.

— Nå, det är för resten en sak, som inte kan göra någon
glad, — och vänd till sin engelska skyddsling yttrade hon:
— <i>Please order the tea in the drawing-room</i>.

Flickan steg upp och lämnade rummet.

— Nå, lyckades hennes examen? — frågade Stepan
Arkadjevitj.

— Utmärkt. Flickan är mycket begåvad och en
präktig karaktär.

— Nå, till sist kommer du väl att hålla mer av henne
än din egen.

— Ja, så kan en man tala. I kärlek finns det inte något
mer eller mindre. Jag hyser kärlek till min dotter på ett
sätt och kärlek till denna flicka på ett annat.

— Jag har sagt till Anna Arkadjevna, — sade
Vorkujev, — att om hon blott ville sätta in hundradelen av den
energi, hon skänker denna engelska flicka, på den allmänna
uppgiften att ge ryska barn en uppfostran, skulle hon
utföra en stor och nyttig gärning.

— Ja, men det ni önskar, har jag inte kunnat. Greve
Alexej Kirillovitj (då hon uttalade dessa ord gav hon Levin
ett skyggt och bönfallande ögonkast och han svarade med
en aktningsfull och förstående blick) har gjort mycket för
att förmå mig att ägna mig åt skolväsendet på landet. Jag
besökte skolan flere gånger. Barnen fann jag rara, men jag
kunde inte gripas av intresse för saken. Ni talar om energi.
Men energien är grundad på kärlek. Och kärleken kan man
inte vinna hur som helst, den kommer inte på beställning.
Jag har fattat kärlek till denna flicka. Hur, vet jag inte själv.

Och åter gav hon Levin ett ögonkast. Hennes leende och
hennes blick — allt sade Levin, att det egentligen var till
honom, som hennes tal var riktat, att hon skattade hans
mening och på förhand visste, att de kunde förstå varandra.

— Jag förstår detta fullständigt, — svarade Levin. —
På skolor och dylika inrättningar kan man inte offra något
av sitt hjärta, och jag tror, att just därför sådana
filantropiska inrättningar ger så litet resultat.

Hon teg en stund, och log sedan. — Ja, ja, — sade hon
bekräftande. — Jag har aldrig kunnat. <i>Je n’ai pas le
cœur assez large</i>, för att kunna erfara någon kärlekskänsla
för en hel vårdanstalt full av otäcka flickungar. <i>Cela ne
m’a jamais réussi</i>. Och ändå finns det så många kvinnor,
som av dylikt gjort sig en <i>position Sociale</i>. Ja, just i vår
tid, — sade hon och vände sig med ett tillitsfullt vemodigt
uttryck i ansiktet mot sin bror, men i själva verket voro
hennes ord riktade till Levin. — Och nu, då jag har så stort
behov av en sysselsättning, är jag inte i stånd därtill. —
Och med ens blev hennes uppsyn dyster (Levin förstod, att
det berodde på att hon kommit att tala om sig själv). Så
gick hon omedelbart över till ett annat samtalsämne. —
Jag vet om er, — sade hon till Levin, — att ni anses vara
alltför litet samhällsintresserad, och jag har sökt försvara
er så gott jag kunnat.

— På vad vis har ni tagit mig i försvar?

— Allt efter angreppen. Men behagas det inte litet te?
— Hon reste sig och grep en bok i saffiansband.

— Giv mig den, Anna Arkadjevna, — sade Vorkujev
pekande på boken. — Den förtjänar det i hög grad.

— O nej, allt är inte riktigt slutfört än.

— Jag har talat om det för honom, — vände sig Stepan
Arkadjevitj till systern och visade bort mot Levin.

— Det har du gjort alldeles i onödan. Det jag författat
är likt de små korgar och sniderier, de fångarbeten, som
Liza Merkalova en gång i tiden brukade sälja till mig. Hon
hade åtagit sig att sköta omsorgerna för fångvårdshjälpen
i det där sällskapet, — vände hon sig till Levin. — De
stackarna gjorde riktiga små underverk av tålamodsprov.

Och Levin såg åter ett nytt drag hos denna kvinna, som
i så osedvanlig grad tilltalat honom. Utom förstånd, gratie,
skönhet ägde hon även uppriktighet. Hon ville icke för
honom dölja sin belägenhets svåra betryck. Då hon sagt
detta, suckade hon, och hennes ansikte, som plötsligt fått
ett strängt uttryck, blev stelt och orörligt. Med detta
uttryck i ansiktet var hon ännu vackrare än förut. Men detta
uttryck var någonting nytt, det var något som låg så
fjärran den stämningsvärld av lyckokänsla och lyckomakt, som
konstnären fångat i sitt porträtt. Levin betraktade än en
gång porträttet och såg sedan bort mot Anna, som tagit
sin bror under armen och vid hans sida gick fram mot den
höga dörröppningen, och Levin förnam en ömhet och en
medkänsla för henne, som förvånade honom själv.

Hon bad Levin och Vorkujev att bege sig in i förmaket
och stannade själv en stund kvar med sin bror för att
samtala om något. »Om skilsmässan, om Vronskij, om vad han
har för sig i klubben, om mig», tänkte Levin. Och han var
så upptagen av tanken på vad hon kunde ha att säga
Stepan Arkadjevitj, att han nästan icke alls lyssnade på
Vorkujev, som för honom redogjorde för förtjänsterna hos den
berättelsebok, som Anna skrivit för barn.

Sedan man druckit te, fortsatte ett angenämt samspråk,
rikt på innehåll. Det hände icke ett enda ögonblick, att
någon behövde söka efter samtalsämne, tvärtom tycktes
det som om man icke hann med att säga allt, man hade på
hjärtat, man ville så gärna höra vad de andra hade att säga.
Och allt som yttrades fick för Levin tack vare hans spända
uppmärksamhet en särskild innebörd, icke blott vad Anna
sade utan även vad Vorkujev och Stepan Arkadjevitj
hade att anföra.

Medan Levin lyssnade till det intressanta samtalet, satt
han och med välbehag iakttog henne, hennes skönhet,
hennes klokhet, hennes fina bildning och lade samtidigt märke
till enkelhet och hjärtlighet i hennes väsen. Under det han
ömsevis lyssnade och talade, tänkte han hela tiden på henne,
på hennes inre liv, och försökte ana sig till hennes känslor.
Och han, som förut så strängt fördömt henne, satt nu och
tog henne i försvar inför sig själv glidande in i någon
underlig tankegång och hyste bekymmer och ängslan för att
Vronskij måhända icke fullt förstod henne. Klockan elva,
då Stepan Arkadjevitj reste sig för att bege sig av (Vorkujev
hade redan tidigare lämnat dem), tycktes det Levin, som
om han nyss kommit dit. Med en känsla av saknad steg
även han upp.

— Farväl, — sade hon och grep hans hand seende in i
hans ögon med en djup blick. — Jag är mycket glad, <i>que
la glace est rompue</i>.

Hon släppte hans hand och knep hop ögonen.

— Hälsa er hustru, att jag håller av henne som förr och,
om hon inte kan förlåta mig den belägenhet, vari jag
kommit, önskar jag, att hon aldrig må kunna göra det. För att
förlåta, måste man genomleva det jag gått igenom, och det
må Gud bevara henne ifrån.

— Det skall jag visst säga henne... — sade Levin och
rodnade.
</chapter>

<chapter name="XI">
<h2>XI.</h2>

»Vilken underbar, älsklig och ömkansvärd kvinna»,
tänkte Levin, då han vid Stepan Arkadjevitjs sida trädde
ut i den frostiga nattluften.

— Nå, hur tycker du? Är hon inte som jag sade?
— frågade Stepan Arkadjevitj, som märkte att Levin var
fullständigt besegrad.

— Ja, — svarade Levin eftersinnande, — det är en
ovanlig kvinna! Hon har inte blott förstånd utan är även
beundransvärt begåvad å hjärtats vägnar. Det är förfärligt
synd om henne.

— Nu ordnar det sig nog snart med Guds hjälp. Ja, ser
du, man får inte döma om något i förväg, — sade Stepan
Arkadjevitj och öppnade vagnsdörren. — Farväl, vi har
olika väg.

Alltjämt tänkande på Anna, på allt han hört under det
enkla samspråket hos henne, och därvid erinrande sig alla
enskildheter i hennes skiftande ansiktsuttryck och
kännande sig allt mer och mer i stånd att sätta sig in i hennes
belägenhet for Levin hem fylld av medkänsla med henne.
— —

Där hemma meddelade Kuzma Levin, att Katerina
Alexandrovna var frisk och att systrarna nyss lämnat henne
samt överräckte två brev. Levin tog och läste igenom dem
med ens redan i tamburen för att icke vidare oroas av dem.
Det ena var från Sokolov, hans rättare. Sokolov skrev, att
det icke gick att sälja vetet, man fick blott fem och en
halv rubel, och det stod icke till att få pengar från annat
håll. Det andra brevet var från Levins syster. Hon kom
med förebråelser med anledning av att hennes sak ännu
icke blivit ordnad.

»Nå, så får vi sälja för fem och en halv, om man inte ger
mera», avgjorde Levin omedelbart med osedvanlig lätthet
den första frågan, som tidigare tyckts honom så svår. »Det
är underligt, vad jag här ständigt är upptagen», tänkte han
med anledning av det andra brevet. Han kände sig
skuldmedveten inför systern, därför att han hittills icke utfört
det hon bett honom om. »I dag har jag inte heller varit
uppe i rätten, men så har jag då i dag inte haft tid.» Och
beslutande att ovillkorligen göra det i morgon, begav han
sig till sin hustru. Under vägen genomlöpte Levin i minnet
hela den förgångna dagen. Alla händelser under denna dag
hade bestått i samtal. Samtal, som han lyssnat till eller
deltagit i. Alla dessa ordbyten hade rört sig om ting, som han
ute på landet aldrig skulle ha befattat sig med, men här
voro de mycket intressanta. Och med allt detta kände han
sig nöjd, blott i tvenne fall var det icke riktigt bra. Det
ena var, att han kommit med det där yttrandet om
gäddan, det andra var det, att i den ömma medkänsla han
fattat för Anna fanns det något, som icke var som det skulle.

Levin fann sin hustru i nedstämd och uttråkad
sinnesstämning. De tre systrarnas middag hade varit mycket
munter, men sedan hade de väntat och väntat på honom,
alla hade till sist haft tråkigt, så hade systrarna begivit sig
av och hon blivit ensam.

— Nå, vad har du haft för dig? — frågade hon och såg
honom in i ögonen, som hade en särskilt misstänkt glans.
Men för att icke hindra honom från att omtala allt, låtsades
hon icke iaktta honom och lyssnade med ett gillande leende
till hans berättelse om hur han tillbragt kvällen.

— Ja, jag är mycket glad, att jag fått träffa Vronskij.
Samvaron med honom var så enkel och naturlig. Du
förstår, att jag nu skall bemöda mig att inte vidare komma
samman med honom, men den där misstämningen oss
emellan behövde ju bli undanröjd, — yttrade han och kom i
detsamma att tänka på, att han, som skulle bemöda sig att
icke vidare ha umgänge med Vronskij, omedelbart därefter
begivit sig hem till Anna, och han rodnade. — Ja, vi säger,
att folket super, men jag vet inte, var dryckenskapen är
värst — bland folket eller inom våra kretsar, låt vara att
folket är utsvävande om helgdagarna, men...

Men Kitty hade icke något intresse för hur folket söp.
Hon hade märkt, att han rodnat, och ville veta varför.

— Nå, var var du sedan?

— Stiva bad mig så enträget att fara med till Anna
Arkadjevna.

Och i det han sade detta rodnade Levin ännu kraftigare,
och hans tvehågsenhet om han gjort bra eller illa, då han
begivit sig till Anna, var med ens borta. Han insåg nu, att
det var något, som han icke bort göra.

Kittys blick vidgades och det kom en alldeles särskild
glimt i hennes ögon, då hon hörde Annas namn, men hon
betvang sin känsla, så att han icke lade märke till något.

— A! — sade hon blott.

— Du blir nog inte ond för att jag följde med. Stiva bad
mig, och Dolly ville det, — fortsatte Levin.

— O nej, — sade hon, men på hennes ögon märkte han,
att hon betvang en känsla, som icke bådade något gott.

— Hon är en mycket älskvärd och god kvinna och
mycket, mycket beklagansvärd, — yttrade han om Anna
efter att ha berättat om vad hon sysslade med och framfört,
vad hon bett honom hälsa.

— Ja, naturligtvis är hon mycket beklagansvärd, —
sade Kitty, då han slutat. — Vem var det brev från?

Han svarade henne på denna fråga och gick för att
kläda av sig, förlitande sig på hennes lugna ton.

Då han kom tillbaka, fann han Kitty kvar i samma
länstol. Då han gick fram till henne, såg hon upp mot honom
och brast ut i snyftningar.

— Vad, vad nu? — frågade han redan på förhand
vetande vad.

— Du har blivit förälskad i denna avskyvärda kvinna,
hon har förhäxat dig. Jag har sett det på dina ögon. Ja, ja!
Vart kan det här föra? Du har varit och druckit på
klubben, du har druckit och spelat och sedan har du begivit
dig... till vem? Nej, bort härifrån... I morgon far jag.

Länge sökte Levin utan framgång lugna sin hustru.
Till slut lyckades han stilla hennes upprördhet blott genom
att erkänna, att det var medlidande som under rusets
inverkan fått honom på avvägar och att han råkat komma
under Annas illistiga inflytande och att han i framtiden
skulle undvika henne. Det enda som var fullt uppriktigt i
denna hans bikt var att livet i Moskva, som bestod blott av
samtal, ätande och drickande, bragt honom ur fattningen.
De sutto uppe och talade ända till klockan tre på natten.
Först då hade de blivit så pass försonade, att de kunde
somna in.
</chapter>

<chapter name="XII">
<h2>XII.</h2>

Efter att ha tagit farväl av sina gäster började Anna gå
av och an i rummet. Hon hade omedvetet — så förhöll hon
sig på sista tiden till alla unga män — hela kvällen gjort
allt för att hos Levin uppväcka kärlek till sig och hon
visste, att hon nått detta mål för så vitt som det var
möjligt i fråga om en hederlig gift man och under loppet av en
enda kväll. Även han behagade henne. Från manlig
synpunkt sett fanns det nog en skarp skillnad mellan Vronskij
och Levin, men hon hade dock såsom kvinna spårat upp det
gemensamma hos dem, som gjort, att Kitty fattat kärlek
både till Vronskij och till Levin. Men nu, när han nätt och
jämnt lämnat rummet, greps hon av tankar som förde
henne bort från honom.

En enda tanke fick nu makt med henne och förföljde
henne i skilda skepnader. »Om jag äger sådan verkan på
andra, på denne gifte och vid sin hustru fästade man,
varför är han då så kall mot mig?... inte kanske kall, han
älskar mig ju, det vet jag. Men det försiggår något nytt med
honom. Varför har han inte varit här på hela kvällen?
Han lät Stiva hälsa, att han inte kunde överge Jasjvin, att
han måste ha ögonen på honom när han spelade. Vilket barn
är då denne Jasjvin. Men låt oss anta, att det är sant. Han
vill ju aldrig tala osant. Men i denna sanning ligger något
annat. Han är glad åt att ha tillfälle att visa mig, att han
har andra skyldigheter. Jag vet det och går med på det.
Men varför visa det för mig? Han vill visa mig, att hans
kärlek till mig inte bör få störa hans frihet. Men jag vill inte
ha några bevis, jag vill ha kärlek. Han borde inse allt det
svåra i mitt liv här i Moskva. Kan man säga, att jag
lever? Jag lever inte, jag väntar, väntar på en skilsmässa,
som ideligen, ideligen skjutes upp. Fortfarande inget svar!
Och Stiva säger, att han inte kan fara till Alexej
Alexandrovitj. Och jag kan inte skriva mer. Jag kan ingenting
göra, ingenting företa mig, ingenting förändra, jag söker
lägga band på mig, jag väntar, jag söker förströ mig —
engelsmannens familj, författarskap, läsning, men allt detta
är ett bedrägeri, allt är blott ett slags morfin för mig. Han
borde hysa medlidande med mig», sade hon kännande, hur
tårar av medömkan med henne själv stego upp i hennes ögon.

Hon hörde Vronskijs korta och energiska ringning och
torkade skyndsamt bort tårarna. Hon gjorde icke blott
detta, utan satte sig också ned vid lampan, öppnade en bok
och låtsade, som om hon vore lugn. Hon måste visa honom,
att hon var missnöjd med att han icke vänt tillbaka som
han lovat, — blott missnöjd, men sin sorg finge hon icke
visa honom och minst av allt någon medömkan med sig
själv. Hon kunde själv få tycka synd om sig, men han fick
icke ha någon medömkan med henne. Hon ville icke ha
någon strid, hon gjorde honom förebråelser för hans
kampberedskap, men kom själv ofrivilligt i stridsställning.

— Nå, du har väl inte haft för tråkigt? — sade han
livligt och glatt och gick fram till henne. — Spel är dock en
för ryslig lidelse!

— Nej, jag har inte haft tråkigt. Jag har för länge
sedan fått lära mig att inte ge mig hän åt ledsnad. Stiva
har varit här. Och Levin.

— Ja, de ville fara och hälsa på dig. Nå, hur tyckte
du om Levin? — sade han och slog sig ned brevid henne.

— Jo, mycket. De har nyss lämnat mig. Vad gjorde
Jasjvin?

— Han hade vunnit, sjutti tusen. Jag visste, hurudan
han var. Han hade nästan lämnat klubben. Men kom så
tillbaka. Och nu har han förlorat.

— Varför stannade du då? — frågade hon och lyfte
plötsligt ögonen mot honom. Uttrycket i hennes ansikte
var kallt och ovänligt. — Du sade till Stiva, att du skulle
stanna för att få bort Jasjvin. Men så övergav du honom.

Samma kyliga stämning av kampberedskap kom till
uttryck i hans ansikte.

— För det första har jag alls inte bett honom meddela
dig något, för det andra brukar jag aldrig tala osanning.
Huvudsaken var — att jag ville stanna och stannade, —
sade han med mörknad uppsyn. — Anna, varför, varför
detta? — sade han efter en minuts tystnad lutande sig
fram mot henne och öppnade sin hand i förhoppning, att
hon skulle lägga sin i hans.

Hon var glad över denna hans önskan efter en
ömhetsbetygelse. Men en underlig, ondskefull makt tillät henne
icke att ge sig hän åt sin känsla, det var som om hon måste
lyda vissa kampregler, som icke tilläto henne att
underordna sig.

— Naturligtvis ville du bli kvar och blev kvar. Du gör
allt, vad du vill. Men varför skall du säga mig det?
Varför? — svarade hon, allt mer och mer hetsande upp sig. —
Kanske någon bestrider dina rättigheter? Men du vill vara
den, som har rätt, och det kan du få.

Hans hand slöt sig, han böjde sig åt sidan, och hans
ansikte antog ett ännu mera bestämt uttryck än förut.

— För dig gäller det att visa din envishet, — sade hon
och såg skarpt på honom efter att plötsligt ha funnit ett
namn på det ansiktsuttryck, som så retade henne, — ja,
just envishet. För dig gäller det, om du skall vara segrare
över mig, men för mig... — Åter greps hon av medömkan
med sig själv och höll nästan på att brista i gråt. — Om du
bara visste, vad det betyder för mig! När jag som nu
känner, att du förhåller dig fientligt, ja, just fientligt mot mig,
om du då visste, vad det vill säga för mig! Om du visste,
vad jag är nära en förfärlig olycka sådana stunder, hur jag
rädes, rädes för mig själv! — Och hon vände sig om för att
dölja sina snyftningar.

— Om vad talar du? — sade han, förfärad över det
förtvivlade uttrycket i hennes ansikte, böjde sig åter fram
mot henne och grep hennes hand och kysste den. —
Varför detta? Söker jag kanske förströelse utomhus? Undviker
jag då inte kvinnligt sällskap?

— Det skulle bara fattas! — utbrast hon.

— Nå, säg då, vad jag bör göra för att du skall vara
lugn? Jag är redo att göra allt, för att du skall bli lycklig,
— sade han rörd av hennes förtvivlan, — vad vill jag inte
göra för att befria dig från ett tillstånd så plågsamt som
detta, Anna! — sade han.

— Låt det vara! — sade hon. — Jag vet inte själv rätt:
detta ensamma liv, nerverna... Låt oss inte tala om det.
Nå, hur var travtävlingen? du har inte berättat därom för
mig, — yttrade hon för att dölja sin triumfkänsla över
segern, som stannat på hennes sida.

Han bad att få kvällsmat och berättade för henne
enskildheter från tävlingen. Men i hans tonfall, hans blickar,
som blevo allt kyligare, förnam hon, att han icke förlät
henne hennes seger, att denna envisa känsla hos honom,
som hon hade att kämpa med, åter reste sig. Han var nu
kyligare mot henne än förut liksom ångrade han, att han
givit med sig. Och erinrande sig med vilka ord hon vunnit
sin seger: »jag är nära en förfärlig olycka» och »jag rädes för
mig själv», förstod Anna, att detta vapen var farligt och
icke kunde användas en annan gång. Och hon förnam, att
jämsides med kärleken, som band dem samman, hade det
rest sig mellan dem en splitets onde ande, som hon icke
kunde driva bort ur hans och ännu mindre ur sitt eget
hjärta.
</chapter>

<chapter name="XIII">
<h2>XIII.</h2>

Det finns icke sådana omständigheter, att icke en
människa kan vänja sig vid dem, särskilt om hon märker, att
omgivningen lever på samma sätt. Levin skulle för tre
månader sedan icke ha trott, att han vore i stånd att lugnt
somna under sådana förhållanden, vari han nu levde.
Att kunna sova lugnt, fast han levde ett liv utan mål och
mening, ett liv till på köpet över tillgångarna, fast han givit
sig hän åt dryckenskap — annorlunda kunde han icke
benämna det han varit med om på klubben —, fast han
kommit i ett obestämt vänskapsförhållande till en man, som
hans hustru en gång varit förälskad i, fast han ännu mera
omotiverat hade avlagt visit hos en kvinna, som man
strängt taget, tänkte han, måste ge benämningen fallen!
Att sova lugnt efter samvaro med denna kvinna, efter att
ha erfarit sin hustrus upprördhet! Men han hade, trött av
den genomvakade natten och under inverkan av det vin han
druckit, somnat in djupt och lugnt.

Klockan fem väcktes han av att en dörr knarrade. Han
for upp ur bädden och såg sig om. Kitty fanns icke i sängen
bredvid honom. Men bakom en skärm såg han ljus röra sig
och hörde hennes steg.

— Vad nu? Vad är det? — yttrade han halvvaken. —
Kitty! Vad är det?

— Ingenting att oroa sig för, — sade hon och kom fram
bakom skärmen med ett ljus i handen. — Jag kände mig
illamående, — sade hon med ett så älskligt, men
betydelsefullt leende.

— Vad, har det börjat, har det det? — frågade han
förskräckt, — då måste vi skicka bud, — och han reste sig
skyndsamt för att kläda sig.

— Nej, nej, — sade hon leende och höll honom tillbaka
med handen. — Det är helt säkert ingenting. Jag kände mig
bara en smida illamående. Men nu är det över.

Och hon gick fram till sängen, släckte ljuset, lade sig och
blev tyst liggande. Hennes tystnad hade nog tyckts
honom misstänkt, det var som om hon höll tillbaka
andedräkten, och ännu mer oroande hade verkat på honom det
uttryck av klarvakenhet och osedvanlig ömhet, varmed hon,
då hon kom fram bakom skärmen, hade yttrat till honom:
»ingenting att oroa sig för.» Men han var så begiven på
sömn, att han genast slumrade in igen. Först längre fram
kom han att erinra sig hennes återhållna andedräkt och
förstod allt, som då försiggick i hennes kära älskliga sinne,
medan hon utan att röra sig låg bredvid honom i väntan
på den största händelsen i en kvinnas liv. Klockan sju
väcktes han av en låg viskning och ett svagt tryck av hennes
hand mot skuldran. Hon liksom kämpade mellan begäret
att få tala med honom och den skonsamma oviljan mot att
väcka upp honom.

— Kost’ja, bliv inte rädd. Det är inte farligt. Men det
tycks... vi får nog skicka efter Jelizaveta Petrovna.

Ljuset var åter tänt. Hon satt upp i sängen och höll
mellan händerna ett stickningsarbete, varmed hon de
senaste dagarna varit sysselsatt.

— Snälla du, bliv inte förskräckt. Jag är inte alls rädd,
— sade hon varseblivande hans förskrämda ansikte och
tryckte hans hand först mot sitt bröst och sedan mot sina
läppar.

Han sprang skyndsamt upp, alldeles bortkommen,
oavvänt hållande blicken riktad mot henne, drog på sig
nattrocken och blev stående stirrande på henne. Han måste
ge sig av, men han kunde icke ta sin blick från hennes. Han
hade ju alltid älskat hennes ansikte, han kände dess uttryck,
dess blick, men aldrig hade han sett henne sådan. Hur
avskyvärd och ryslig kände han sig icke i denna stund inför
henne sådan som hon nu var, då han erinrade sig, hur
upprörd hon varit i går! Hennes rodnande ansikte omgivet av
mjuka hårslingor, som trängde fram under nattmössan,
bar ett skimmer av glädje och beslutsamhet.

Fast det varit mycket litet av onatur och förkonstling
i Kittys allmänna karaktärsläggning, kände Levin sig ändå
på ett sätt som han aldrig anat gripen av det som nu
yppade sig för honom, då plötsligt alla täckelser glidit undan
och själva kärnan i hennes själ lyste fram i hennes ögon.
Och i denna enkelhet och öppenhet förnam han henne, den
kvinna han älskade, ännu tydligare. Hon såg leende på
honom, men plötsligt darrade det till i hennes ögonbryn,
hon lyfte huvudet och gick raskt fram till honom, grep tag
om hans arm och tryckte sig helt in mot honom, omgivande
honom med sin heta andedräkt. Hon led och det tycktes
honom, som förebrådde hon honom för sina lidanden. Och
i första ögonblicket föreföll det honom av gammal vana att
skulden var hans. Men i hennes blick låg en ömhet, som
sade, att hon icke blott fritog honom från skuld, utan
älskade honom för dessa lidanden. »Om inte jag är skuld till
detta, vem är det då?» tänkte han ofrivilligt sökande efter
den brottsling, som förorsakat dessa lidanden, för att kunna
straffa honom, men det fanns ingen sådan. Hon led, hon
klagade och jublade i dessa lidanden, och hon gladdes åt
dem och älskade dem. Han såg, att något skönt höll på
att fullbordas i hennes själ, men vad — det kunde han icke
förstå. Det översteg hans fattningsförmåga.

— Jag skall skicka bud till mor. Och far du så fort du
kan efter Jelizaveta Petrovna... Kost’ja!... Nej, nu
är det över.

Hon gick från honom och ringde.

— Ja, gå du nu. Pasja kommer. Det är ingenting
farligt med mig.

Och till sin förvåning såg Levin, att hon grep
handarbetet, som hon under natten burit in i sängkammaren, och
började på nytt sticka.

Samtidigt som Levin gick ut genom rummets ena dörr,
hörde han, hur tjänsteflickan kom in genom den andra.
Han stannade och lyssnade utanför dörren, han hörde, hur
Kitty gav tjänsteflickan noggranna tillsägelser och sedan
själv med hjälp av denna flyttade på sängen.

Han klädde sig och medan man spände för — det var
ännu för tidigt att kunna få en hyrkusk — ilade han åter in i
sängkammaren, icke på tåspetsarna utan som buren av
vingar tycktes det honom. Två tjänsteflickor voro ivrigt
upptagna med att göra en omflyttning av möblerna i
sängkammaren. Kitty gick av och an på golvet sysselsatt med sin
stickning, kastande upp maskorna i rask följd, medan hon
gav sina tillsägelser.

— Jag far strax till doktorn. Jelizaveta Petrovna har
man redan farit för att hämta, men jag skall själv köra
förbi där. Är det ingenting särskilt du vill? Jo, kanske
ett bud till Dolly. — Hon såg på honom, synbarligen utan
att höra på vad han sade.
— Ja, ja. Gå du! — yttrade hon hastigt med lätt
förtrytsam min och svängde åt honom med handen.

Han var redan på väg ut i salongen, då med ens ett
jämrande stönande ljöd från sängkammaren och strax därpå
tystnade. Han blev stående och förstod en lång stund icke,
vad som var å färde.

»Ja, det var hon», sade han till sig s]älv, grep med
händerna om huvudet och sprang nedför trappan.

— Herre Gud, förbarme dig! förlåt, hjälp! —
framstötte han en följd av ord, som plötsligt, han visste ej hur,
kommit honom på tungan. Och han, en man utan tro,
uttalade dessa ord icke blott med läpparna. Nu, i denna
stund, visste han, att alla hans tvivel, ja, själva oförmågan
av förnuftmässig tro, som han kände inom sig, på intet sätt
hindrade honom att vända sig till Gud. Allt detta flög i
denna stund som stoft från hans själ. Till vem skulle han
vända sig, om icke till den, i vars händer han kände sig
själv, sin själ och sin kärlek vara?

Hästen var ännu icke framme, men förnimmande inom
sig en osedvanlig spänning av fysisk kraft och andlig
spänstighet inför vad som förestod, gav han sig av till fots utan
att bry sig om att invänta hästen och gav Kuzma tillsägelse
att köra fatt honom.

Vid närmaste gathörn mötte han ett skyndsamt
framilande åkdon. I en liten släde satt Jelizaveta Petrovna
iförd sammetssalopp och med en duk virad om huvudet.
»Gud ske lov, Gud ske lov!» upprepade han, då han till sin
stora glädje igenkände hennes lilla vitblonda huvud, över
vars ansiktsdrag det nu vilade ett allvarligt, ja strängt
uttryck. Utan att be kusken hålla sprang han hemåt vid
sidan av släden.

— Jaså, omkring två timmar? Inte mer? — frågade
hon. — Ni träffar nog Pjotr Dmitrijevitj, brådska bara inte.
Och hämta opium på apoteket.

— Ni tror då, att det kan gå lyckligt? Herre Gud,
förbarme dig och hjälp! — sade Levin varseblivande sin häst,
som just kom ut genom porten. Han sprang upp i släden
vid Kuzmas sida och gav befallning om att köra till doktorn.
</chapter>
<chapter name="XIV">
<h2>XIV.</h2>

Doktorn hade ännu icke stigit upp och hans betjänt
upplyste, att han lagt sig sent och sagt till om att icke bli väckt,
men att han nog snart skulle stiga upp. Betjänten var
sysselsatt med att rengöra lampglas och tycktes mycket
upptagen av detta göra. Betjäntens uppmärksamhet mot
lampglasen och likgiltighet för vad som försiggick inom Levin
gjorde denne till en början ursinnig, men snart insåg denne,
sedan han fått tid att tänka, att ingen kunde känna till eller
hade skyldighet att ha kännedom om hans känslor och att
det var desto större skäl att uppträda lugnt, övertänkt och
bestämt för att kunna riva ned denna mur av likgiltighet och
nå sitt mål. »Brådska inte, men underlåt ingenting», sade
Levin till sig själv kännande en allt större och större fond av
fysisk kraft och andlig spänstighet inför vad som förestod.

Då Levin fick höra, att doktorn ännu icke var uppe,
övertänkte han en hel del planer och bestämde sig slutligen
för följande: Kuzma skulle fara med en biljett till en annan
doktor och själv skulle Levin bege sig till apoteket, om
sedan, när han kommit tillbaka, doktorn fortfarande icke
stigit upp, skulle han muta betjänten eller, om denne icke
tillät detta, med våld bereda sig tillträde till doktorn och
väcka honom.

I apoteket stod en tanig provisor framför en väntande
kusk och lade in pulver i oblatkapslar med samma lugna
likgiltighet som den, med vilken betjänten hade putsat
lampglasen. Något opium ville provisorn icke lämna ut.
Bemödande sig att vara lugn och icke förivra sig, nämnde
Levin doktorns och barnmorskans namn, talade om varför
opiet var behövligt och sökte beveka mannen. Revisorn
hördes fråga någon till råds på tyska och då han fått ett
jakande svar från en person, som befann sig bakom en
avbalkning, tog han fram en liten flaska och en tratt och
började långsamt hälla ur ett större kärl i ett mindre, klistrade
på detta en etikett, förseglade det trots Levins bön att
låta bli och började därpå veckla in flaskan i papper. Men
det var mer än Levin kunde stå ut med, han ryckte
beslutsamt till sig flaskan och ilade ut genom den stora
glasdörren. Doktorn hade fortfarande icke stigit upp och
betjänten, som nu var sysselsatt med att breda ut en matta på
golvet, nekade att väcka honom. Levin tog då långsamt
upp en tiorubelssedel och räckte honom den, varvid han
sakta men utan att förlora tid klargjorde för honom, att
Pjotr Dmitrijevitj (hur stor och betydelsefull tedde sig icke
nu för Levin denne förut så föga betydande Pjotr
Dmitrijevitj!) hade lovat honom att vara till hands när som helst,
att han helt säkert icke skulle bli ond och att betjänten
därför genast borde väcka honom.

Betjänten gick med på detta, följde med en trappa upp
och bad Levin stiga in i mottagningsrummet. Här kunde
Levin höra, hur doktorn på andra sidan dörren hostande
rörde sig omkring, tvättade sig och talade med någon. Tre
minuter förgingo. Levin tyckte, att det var mer än en
timme. Så kunde han icke härda ut längre:

— Pjotr Dmitrijevitj, Pjotr Dmitrijevitj! — ropade han
med bedjande röst in genom den halvöppna dörren. — För
Guds skull, förlåt mig. Tag emot mig som ni är. Jag har
väntat mer än två timmar.

— Strax, strax! — svarade en röst, och till sin förvåning
hörde Levin, att doktorn skrattade, då han sade detta.

— En minuts samtal bara.

— Strax.

Det förgick ytterligare två minuter, som doktorn
behövde för att dra på sig pjäxorna och så ytterligare två
minuter, som han använde till att få på sig rocken och kamma
håret.

— Pjotr Dmitrijevitj! — skulle Levin just till att börja
tala med bedrövelse i stämman, men just då kom doktorn
ut, klädd och kammad.

»Dessa människor har då inget samvete», — tänkte Levin.
— »Att kamma sig, då ens medmänniskors liv står på spel.»

— God morgon! — sade doktorn till honom och räckte
fram handen riktigt retande honom med sitt lugn. — Oroa
er inte. Nå, hur var det?

Ansträngande sig att vara så omständlig som möjligt
började Levin berätta alla möjliga onödiga detaljer rörande
sin hustrus befinnande, gång på gång avbrytande sin
berättelse med att anhålla om att doktorn genast skulle fara
med honom.

— Varför brådska så? Ni vet ju inte, hur det är. Helt
säkert behövs jag inte, men jag har ju lovat, och, bevars
väl, jag skall komma. Men något skäl till brådska finns inte.
Var god och sitt ner, vill ni inte ha en kopp kaffe?

Levin såg på honom med en undrande blick frågande sig,
om han drev med honom. Men det hade doktorn ingen
tanke på.

— Jag vet, jag vet, — yttrade han med ett leende, —
jag är ju själv gift, men vi äkta män ter oss vid sådana här
tillfällen som de mest ynkliga varelser. Jag har en kvinnlig
patient, vars man brukar fly ut i stallet vid dylika
händelser.

— Men hur tror ni, Pjotr Dmitrijevitj? Anser ni, att
det kan gå väl?

— Alla fakta talar därför.

— Kommer ni då strax? — sade Levin med en uppbragt
blick på tjänaren, som kom inbärande med kaffet.

— Om en timme eller så.

— Å nej, för Guds skull.

— Nå, låt mig få dricka kaffe först.

Doktorn grep sig an med kaffet. Båda sutto en stund
tigande.

— Turkarna får i alla fall bra med smörj. Har ni läst
gårdagens telegram? — sade doktorn mumsande på en
bulle.

— Nej, jag kan inte syssla med sådant! — sade Levin
och for upp. — Ni kommer då om en kvart?

— Om en halvtimme.

— Har jag ert hedersord därpå?

Då Levin kom åkande hem, anlände samtidigt hans
svärmor, och bägge styrde omedelbart vid varandras sida
sina steg till sängkammaren. Furstinnan hade tårar i
ögonen och hennes händer darrade. Då hon fick syn på Levin,
slog hon armarna om honom och brast i gråt.

— Nå, hur är det, kära Lizaveta Petrovna? — sade hon
och grep tag i armen på barnmorskan, som kom dem till
mötes med ett strålande uttryck i sitt beskäftiga ansikte.

— Det går bra, — sade hon, — få henne bara att lägga
sig. Det bereder lättnad.

Från och med det ögonblick, då han vaknat och förstått,
vad det var frågan om, hade Levin berett sig på att genomgå
allt som förestod utan grubbel och ängslig bidan, hållande
tillbaka alla tankar och känslor. Han hade beslutit att söka
vara fast och säker, så att han icke skulle oroa sin hustru
utan inge henne lugn och hålla uppe hennes mod. Utan
att tillåta sig att närmare tänka på vad som skulle ske och
hur det kunde komma att sluta, hade Levin i sin inbillning
med stöd av vad han genom frågor visste om hur länge
sådant vanligen brukar pågå berett sig på att under loppet
av en fem timmar stå ut med lidandet och hålla modet uppe,
och det tycktes honom, som om detta skulle vara möjligt.
Men då han kommit tillbaka från doktorn och åter hade sin
hustrus lidanden inför ögonen, upprepade han allt oftare
och oftare: »Herre Gud, förlåt, hjälp, hjälp», han suckade
gång på gång och lyfte huvudet mot höjden kännande
ängslan för att han icke skulle kunna hålla ut, att han skulle
brista i gråt och fly undan, så svårt hade han det. Och
ännu hade blott en timme förgått.

Men efter denna timme förgick ytterligare en, två, tre,
så alla de fem timmar, han hade tänkt sig som högsta
måttet för sin kraft att härda ut, och alltjämt var tillståndet
detsamma. Han led allt, emedan han icke hade annat att
göra än att lida, varje stund tänkande, att han nu nått
yttersta gränsen för sin förmåga att lida och att hans
hjärta i nästa stund skulle brista av medkänslans kval.

Men det förgick ännu minuter, det blev nya timmar, och
känslan av lidande och ångest växte inom honom,
spänningen steg och steg.

Alla de vanliga livsbetingelserna, utan vilka man har
svårt att tänka sig en tillvaro, funnos icke mer för Levin.
Han hade förlorat medvetandet av tidsförloppet. Än syntes
honom timmarna vara minuter, än var det minuter, som
föreföllo honom vara timmar, — de minuter, då hon
kallade honom till sig och han stod och höll henne i den
svettiga lilla handen, som än drog sig samman med osedvanlig
kraft, än stötte hans hand från sig. Han blev förvånad, då
Lizaveta Petrovna bad honom gå bakom skärmarna och
tända ett ljus och han fick veta, att klockan redan var fem
på eftermiddagen. Om man hade sagt honom, att det ännu
icke var mer än klockan tio på förmiddagen, hade han icke
blivit mer förvånad. Uppfattningen av det rum, där han
befann sig under allt detta, föreföll honom lika oviss som
bedömandet av den tid, som förflöt. Han betraktade hennes
feberheta ansikte, som än förvreds av lidande, än lugnande
log emot honom. Han såg furstinnan, röd, ansträngd, med
hängande grå hårstrimmor, tårögd med gråten i halsen
bitande sig i läpparna, han såg Dolly, han såg doktorn, som
rökte den ena cigarretten efter den andra, och Lizaveta
Petrovna med det fasta, bestämda och roingivande ansiktet
och gamle fursten, som med dyster uppsyn promenerade av
och an på salsgolvet. Men hur de kommo och gingo och var
de befunno sig, visste han icke. Furstinnan var än hos
doktorn i sängkammaren, än ute i arbetsrummet, där för
tillfället ett dukat bord stod, än var det icke hon utan
Dolly. Sedan kom Levin ihåg, att man skickat honom än
hit än dit. En gång hade man sänt i väg honom för att
flytta ett bord och en soffa. Han gjorde detta med all iver
i tro att det var något som behövdes för Kittys skull, och
så fick han reda på, att han hade ordnat för sin liggplats
under natten. Därpå hade man skickat honom till doktorn,
som då befann sig i arbetsrummet, för att fråga honom till
råds om något. Doktorn svarade och började sedan prata
om ett bråk inom stadsfullmäktige. Sedan skickades Levin
in i sängkammaren till furstinnan för att ta ned en
helgonbild med guld- och silverbeläggning. I sällskap med
svärmoderns gamla kammarjungfru klättrade han upp på ett
skåp för att få ned den och råkade slå sönder den framför
bilden hängande lampan. Kammarjungfrun talade
tröstande ord till honom både om lampan och hustrun. Han
kom inbärande med helgonbilden och sätte ned den vid
Kittys huvudgärd omsorgsfullt stickande in den bakom
kudden. Men var, när och varför allt detta skedde, visste
han icke. Han förstod icke heller, varför furstinnan tog
honom om handen och med en deltagande blick bad
honom lugna sig, varför Dolly sökte övertala honom att äta
litet och drog honom ut ur rummet, och varför doktorn
allvarligt och medlidsamt såg på honom och bad honom ta in
några droppar.

Han visste och kände blott, att det som tilldrog sig var
något av samma slag som det som försiggått för ett år
sedan vid brodern Nikolajs dödsbädd på hotellet i
guvernementsstaden. Men det var något sorgligt, och detta skulle
däremot vara något glädjande. Men både sorgen då och
glädjen nu tedde sig som något, som låg bortom livets
vanliga förhållanden, bildade liksom en öppning mitt i detta
vanliga liv, varigenom man kunde skönja någonting högre.
Det som tilldrog sig kändes lika svårt och plågsamt och på
samma ofattliga sätt lyfte sig själen vid betraktandet av
detta högre upp till en sådan höjd, som den aldrig förr haft
ett begrepp om och dit förståndet icke kunde följa den.

»Herre Gud, förlåt, hjälp», upprepade han utan uppehåll
för sig själv, och trots att han så länge och som det
förefallit honom så fullständigt varit främmande för religionen
förnam han, att han nu vände sig lika trohjärtat och enkelt
till Gud som i sin barndom och första ungdom.

Under hela tiden var han ömsevis gripen av två skilda
sinnesstämningar. Den ena erfor han, då han icke var inne
hos hustrun, då han var tillsammans med doktorn, som
rökte den ena tjocka cigarretten efter den andra och släckte
dem mot kanten av en överfylld askkopp, med Dolly och
gamle fursten, då han lyssnade till deras tal om
middagsmåltiden, om politiken, om Marja Petrovnas sjukdom. Då
kunde det hända, att Levin plötsligt för ett ögonblick
glömde bort, vad som försiggick, och kände sig alldeles som
en som just uppvaknat ur en dröm. Den andra
sinnesstämningen erfor han vid sin hustrus sida, vid hennes huvudgärd,
där hans hjärta ständigt tycktes honom vara nära att
brista av medlidande, och han stod och bad till Gud utan
uppehåll. Och varje gång, då han väcktes upp från en
minuts glömska av ett skrik från sängkammaren, greps han
av samma underliga tvångsföreställning, som i första
stunden hade kommit över honom. Varje gång, då han förnam
skriket, for han upp, ilade i väg för att bedja om förlåtelse
och erinrade sig under vägen, att han icke var brottslig,
och han greps av begär efter att vara henne till skydd och
hjälp. Men då han såg på sin hustru, förstod han åter, att
det var en omöjlighet för honom att bringa hjälp och fylld
av fasa upprepade han: »Herre Gud, förlåt, hjälp.» Och ju
längre det led, desto starkare blevo dessa båda
sinnestillstånd, han kände ett allt större lugn och en fullständig
glömska av henne, då han icke var inne hos henne, och han
förnam hennes kval allt smärtsammare och sin hjälplöshet
allt tröstlösare, då han påmindes om dem. Han sprang upp,
ville fly bort, men ilade in till henne.

Ibland, då hon gång på gång kallat på honom, kände han
ovilja mot henne, men då han varseblev hennes undergivna,
leende ansikte och hörde henne yttra: »jag tröttar alldeles
ut dig», vände sig hans ovilja anklagande mot Gud, men så
fort han tänkte på honom, bad han strax om förlåtelse och
misskund.
</chapter>

<chapter name="XV">
<h2>XV.</h2>

Han visste icke, om det var sent eller tidigt. Alla ljus
höllo på att brinna ned. Dolly hade nyss kommit ut i
arbetsrummet och uppmanat doktorn att lägga sig en stund.
Levin satt och lyssnade till doktorns berättelse om en
charlatan, som uppträtt som magnetisör, och höll blicken fäst
vid den glimmande askan på doktorns cigarrett. Det var
en av viloperioderna och en stunds glömska hade kommit
över Levin. Han hade fullständigt förlorat minnet av det
allvarliga, som tilldrog sig. Han lyssnade till doktorns
berättelse och var upptagen av denna. Plötsligt hördes ett
skrik, vars like han aldrig förnummit. Skriket var till den
grad förskräckligt, att Levin icke en gång kunde rusa upp
från sin plats utan blott med tillbakahållen andedräkt
riktade en förskrämd och bönfallande blick på doktorn. Denne
böjde huvudet åt sidan, lyssnade och log ett gillande leende.
Allt hade blivit så osedvanligt, att ingenting mer satte
Levin i förundran. »Helt säkert måste det vara på det viset»,
tänkte han och blev sittande. »Men vems skrik var det?»
Han sprang upp, ilade på tåspetsarna in i sängkammaren
förbi Lizaveta Petrovna och furstinnan och ställde sig på
sin plats vid Kittys huvudgärd. Skriket tystnade, men med
något hade det nu inträtt en förändring. Vad det var,
märkte han icke och förstod icke, och han varken ville
märka det eller förstå det. Men att något skett, kunde han
se på Lizaveta Petrovnas ansikte: det var blekt och
allvarligt men hade fortfarande samma uttryck av
beslutsamhet, fast det darrade en smula i käkmusklerna och
ögonen oavvänt höllos riktade mot hans hustru. Kitty
vände hela sitt förpinade ansikte, där en lock klibbat sig
fast vid den svettiga kinden, emot honom och sökte hans
blick. Hennes lyfta händer bönföllo hans om hjälp. Då
dessa svettiga händer fått tag i hans kalla, drog hon dem
upp mot sitt ansikte.

— Gå inte, gå inte! Jag är inte rädd, visst inte! —
sade hon skyndsamt. — Mamma tag av mig örringarna.
De besvärar mig. Du är väl inte rädd? Snart, snart,
Lizaveta Petrovna...

Hon talade hastigt och ville le. Men plötsligt förvreds
hennes ansikte, hon stötte honom från sig.

— Nej, det är förfärligt! Jag dör, jag dör! Gå, gå! —
skrek hon, och åter hördes detta skrik, vars like han aldrig
hört.

Levin slog armarna om huvudet och rusade ut ur
rummet.

— Ingenting farligt, allt går väl! — ropade Dolly efter
honom.

Men vad man än ville säga honom, visste han nu, att
allt var förlorat. Med huvudet stött mot dörringångens
tvärslå stod han i rummet bredvid och lyssnade till ett
aldrig förr hört tjut och vrål, och han visste, att dessa ljud
kommo från det, som en gång varit Kitty. Han önskade sig
icke längre något barn. Nu hatade han detta barn. Han
ville icke nu, att det skulle bli vid liv, han ville blott att
dessa förfärliga lidanden skulle ta ett slut.

— Doktorn! vad är detta, vad är det? Herre min Gud!
— utbrast han och grep läkaren om armen, då denne kom
ut från sängkammaren.

— Det lider mot slutet, — sade doktorn. Och hans
ansiktsuttryck var så allvarligt, då han yttrade detta, att
Levin fattade »slutet» som syftande på döden.

Utom sig rusade han in i sängkammaren. Det första
han fick se var Lizaveta Petrovnas ansikte. Det var ännu
dystrare och allvarligare än förut. Hos Kitty kunde han
icke urskilja något ansikte. Där det förut varit befann sig
nu något förfärligt, som injagade skräck genom sitt uttryck
av oerhörd ansträngning och genom det ljud, som trängde
fram från det. Han sjönk ned med huvudet tryckt mot
sängens trä kännande, att hans hjärta höll på att brista.
Det förfärliga skriket fortfor alltjämt, det blev allt
förfärligare och så med ens, som hade det nått det förfärligas
yttersta gräns, tystnade det. Levin ville icke tro sina öron,
men det var otvivelaktigt så: skriket hade tystnat, det
hördes ett rasslande och prasslande ljud av något, som
ivrigt rörde sig, flämtande andedrag och en andfådd, öm och
lycklig röst, som stilla sade: »det är över.»

Han lyfte på huvudet. Med händerna maktlöst vilande
på täcket, ovanligt vacker och stilla, såg hon tyst upp mot
honom och sökte le, men kunde icke.

Och med ens kände sig Levin förd bort från denna
underliga och förfärliga övernaturliga värld, vari han levat de
sista tjugotvå timmarna, återkommen till den värld, där
han förut varit, men som nu var fylld av ett sådan nytt
lyckosamt ljus, att han icke hade makt att uthärda det.
Alla de spända strängarna hade brustit. Snyftningar och
glädjetårar stego med ens helt oväntat upp inom honom
med en sådan kraft, att hela hans kropp skakades och han
på länge var ur stånd att tala.

Han hade fallit på knä framför sängen och höll sin
hustrus hand framför sina läppar kyssande den, och hennes
hand svarade med svaga rörelser av fingrarna på hans
kyssar. Och under tiden fladdrade som en ljuslåga över en
helgonbilds lampa vid andra ändan av sängen i Lizaveta
Petrovnas vana armar ett mänskligt liv, som aldrig förr
funnits till och som med samma rätt, med samma känsla
av betydelsefullhet skulle leva, skulle komma att alstra
nya väsen liknande sig själv.

— Det lever, det lever! Och tänk, det är en gosse!
Var inte oroliga! — hörde Levin Lizaveta Petrovnas
stämma, medan hon med sin skälvande hand klatschade på
barnets rygg.

— Mamma, är det sant? — hördes Kittys röst.

Blott snyftningar från furstinnan svarade henne.

Och mitt i stillheten hördes som ett otvivelaktigt svar
på moderns fråga en helt annan röst än alla de dämpade
stämmor, som nyss ljudit i rummet. Det var det oförvägna,
ursinniga, hänsynslösa skriket från en ny mänsklig varelse
kommen från ett obegripligt ursprung.

Hade man för en stund sedan sagt till Levin, att Kitty
hade dött och att han hade dött tillsammans med henne
och att de hade fått änglar till barn och att Gud själv
stod inför dem, skulle han icke ha förvånat sig över något.
Men nu då han återkommit i verklighetens värld, måste
han göra stora tankeansträngningar för att kunna fatta,
att hans hustru var vid liv, frisk och sund, och att denna
förtvivlat pipande varelse var hans son. Kitty hade fått
behålla livet, hennes lidanden voro över. Och Levin kände
sig outsägligt lycklig. Detta begrep han och därmed var
hans lycka fullkomlig. Men barnet? Varifrån, varför, vem
var det?... Det var honom omöjligt att införliva med sig
denna tanke. Det föreföll honom vara något onödigt,
något överflödigt, som han icke på länge kunde vänja sig vid.
</chapter>
<chapter name="XVI">
<h2>XVI.</h2>

Klockan tio sutto gamle fursten, Sergej Ivanovitj och
Stepan Arkadjevitj hos Levin och talade först om Kitty
och barnets födelse och sedan även om andra, mera
likgiltiga ting. Levin satt och lyssnade till dem och kom under
dessa samtal ofrivilligt att tänka på vad som varit före
denna morgon. Han mindes sig själv sådan han varit i går
före den stora händelsen. Det var som om hundra år
förflutit sedan dess. Han kände sig nu på en för andra
oupphinnelig höjd, från vilken han försiktigt sökte kliva ned
för att icke kränka dem, han samtalade med. Medan han
talade, tänkte han utan uppehåll på sin hustru, på alla
möjliga enskildheter i hennes nuvarande befinnande, på sin
son, vid vars tillvaro han nu sökte att vänja sin tanke.
Det kvinnligas hela sfär, som sedan han gift sig fått för
honom en ny, icke förr anad betydelse, hade nu i hans
föreställning lyft sig så högt, att han icke med inbillningen
kunde fatta den. Han hörde, hur man pratade om
gårdagens middagsmåltid på klubblokalen och han tänkte: »hur
står det nu till med Kitty? har hon kanske somnat? hur har
hon det? vad tänker hon nu? skriker lille Dmitrij?» Och
mitt i ett samtal, mitt i en fras, for han upp och gick ut ur
rummet.

— Låt mig veta, om jag kan få komma in till henne, —
sade gamle fursten.

— Ja, ja, genast, — svarade Levin och begav sig utan
dröjsmål in till Kitty.

Hon sov icke. Med stilla röst talade hon med sin mor
om det förestående dopet.

Nykammad, i ren, ny nattdräkt och nattmössa med
något ljusblått i, låg hon på rygg med händerna vilande på
täcket och då hon fick syn på honom bad hon honom med
blicken komma närmare. Den tindrande glansen i hennes
ögon lyste ännu mera upp, ju närmare han kom henne.
Över ansiktet vilade det lugna uttrycket efter förändringen
från det jordiska till något överjordiskt, som brukar vila
över avlidnas anleten, men det var icke som hos dem ett
avsked med livet utan ett möte med detta. Åter grep en
oro lik den han erfarit under hennes födslovåndor om hans
hjärta. Hon tog hans hand och frågade, om han sovit.
Han kunde icke svara och vände sig bort medveten om hela
sin svaghet.

— Och jag slumrade in, Kost’ja! — sade hon. — Jag
känner mig så bra nu.

Hon såg på honom, men med ens förändrades hennes
ansiktsuttryck.

— Giv hit honom, — sade hon hörande barnet kvida.
— Kom hit med honom, Lizaveta Petrovna, far skall också
se honom.

— Ja, visst skall pappa titta på honom, — sade
Lizaveta Petrovna och reste på sig och kom fram till dem med
ett rödaktigt, underligt dinglande föremål. — Vänta litet,
först skall vi snygga oss, — och Lizaveta Petrovna lade det
dinglande röda föremålet ned på sängen, löste upp och
knöt till barnets lindor, varvid hon med en rörelse av
ett finger fick den lilla kroppen att lyfta och vända sig,
medan hon strödde på den något.

Under det att Levin betraktade denna lilla eländiga
varelse, gjorde han fåfänga ansträngningar att i sitt inre
spåra upp några tecken på faderskänslor. Det enda han
erfor var en förnimmelse av äckel. Men då den lilla kroppen
blottades, och de tunna, tunna små armarna kommo fram
och de små i saffransgult stötande benen med små, små tår
och till och med en liten stortå blevo synliga och då han
såg, hur Lizaveta Petrovna tryckte samman dessa
stretande små armar som hade det varit böjliga små stålfjädrar
och pressade in dem i lindorna, greps Levin av ett sådant
medlidande med denna varelse och erfor en sådan skräck
för att hon skulle kunna skada den, att han grep henne om
armen.

Lizaveta Petrovna log:

— Var inte rädd, det är inte farligt!

Då barnet hade blivit klätt och förvandlats till en stel
docka, vaggade Lizaveta Petrovna det fram och tillbaka i
armarna som om hon kände sig stolt över sitt verk och trädde
så ett steg tillbaka för att Levin bättre skulle kunna
betrakta sin son i hela hans ståt.

Kittys ögon gledo ständigt bort mot barnet. — Giv
hit honom nu! — sade hon och skulle just till att resa på sig.

— Nej men, Katerina Alexandrovna, inte går det an
att företa sig sådana rörelser! Vänta, jag skall komma med
honom. Men först skall pappa få se, hur duktiga vi är.

Och med sin ena hand — den andra stödde blott med
fingrarna vid den vaggande lilla nacken — lyfte Lizaveta
Petrovna den röda konstiga lilla varelsen upp mot Levin.
Huvudet doldes delvis av lindornas överkant, men man
kunde se, att det hade näsa, skelande ögon och smackande
små läppar.

— Ett förtjusande barn! — sade Lizaveta Petrovna.

Levin suckade sorgmodigt. Detta förtjusande barn
ingav honom blott en känsla av äckel och medömkan. Det
var alls icke den känsla, han väntat.

Han vände sig bort, medan Lizaveta Petrovna lade
barnet vid moderns ovana bröst.

Plötsligt kom ett skrattande ljud honom att lyfta på
huvudet. Det var Kitty som skrattade. Barnet hade
tagit bröstet.

— Nå, nu är det nog, det har fått nog! — sade
Lizaveta Petrovna, men Kitty släppte icke barnet. Det fick
somna i hennes armar.

— Titta nu, — sade Kitty och vände barnet sakta mot
honom, så att han bättre skulle kunna betrakta det. Det
lilla gubbaktiga ansiktet blev i detsamma ännu mer
rynkigt, och barnet nös till.

Leende och knappt i stånd att hålla tillbaka tårarna av
rörelse, kysste Levin sin hustru och begav sig ut ur det
mörka rummet.

Vad han kände inför denna lilla varelse, var alls icke
vad han väntat. Det fanns ingenting av munterhet och
glädje i denna känsla, tvärtom, den var förbunden med en
ny plågsam ångest. Det var medvetandet om en ny sårbar
punkt. Och detta medvetande var första tiden så
plågsamt, skräcken för att denna hjälplösa varelse skulle kunna
lida någon skada var så stark, att han för denna ångests
skull knappt var i stånd att lägga märke till en
underlig känsla av meningslös glädje och till och med stolthet,
som steg upp inom honom, då han hörde barnet nysa.
</chapter>

<chapter name="XVII">
<h2>XVII.</h2>

Stepan Arkadjevitjs affärer befunno sig i ett dåligt
läge.

De pengar, som erhållits för två tredjedelar av skogen,
voro förbrukade och mot en rabatt av tio procent hade han
låtit affärsmannen förskottera nästan hela den återstående
tredjedelen. Ytterligare pengar lämnade denne icke från
sig, så mycket mera som Darja Alexandrovna, vilken för
första gången hade gjort sin rätt till sin förmögenhet
gällande, nu i vinter hade vägrat att på kontraktet kvittera
mottagandet av några penningar för sista tredjedelen. Hela
Stepan Arkadjevitjs lön gick åt till hushållsutgifterna och
betalning av en massa småskulder.

Allt detta var obehagligt och högst besvärligt och kunde
enligt Stepan Arkadjevitjs mening icke få fortfara. Orsaken
till det hela låg enligt hans uppfattning däri, att han hade
en alltför liten lön. Den befattning, han innehade, var
otvivelaktigt för en fem år sedan att betrakta som god, men nu
var den det icke längre. Petrov — direktör för en bank —
hade ju 12,000; Sventitskij — direktionsmedlem — lyfte
17,000, och Mitin, som startat ett bankföretag, höstade in
50,000. »Jag har tydligen sovit bort min tid och har blivit
bortglömd», tänkte Stepan Arkadjevitj om sig själv. Och
han började höra sig för och se sig om och fram mot
förvåren hade han sökt rätt på en riktigt fin befattning åt sig
och gått till attack för att lägga beslag på den, först från
Moskva — genom förmedling av tanter, farbröder och
vänner, och litet längre fram, då saken mognat, reste han en
vårdag upp till Petersburg. Det var en av de befattningar,
varav det nu i skilda storlekar — från 1,000 till 50,000
om året — har blivit betydligt fler än det funnits förr,
dessa behagliga platser, där sportler vankas rikligt. Det var
befattningen som kommissionsmedlem i de södra
järnvägarnas gemensamma kreditkassa. Denna plats krävde likt
andra dylika anställningar omfattande kunskaper och en
så stor verksamhetsförmåga, att det var hart när omöjligt
att finna allt förenat hos en och samma person. Och som
det nu icke fanns någon som hade alla dessa egenskaper,
var det ju bättre, att en hederlig man kunde få
befattningen än en ohederlig. Och Stepan Arkadjevitj var icke
blott en hedersman, han var en hederlig man med den
särskilda innebörd i adjektivet, som detta har i Moskva,
då man talar om en hederlig skriftställare, en hederlig
tidskrift, en hederlig institution, en hederlig
tankeriktning, och som icke blott anger, att en person eller en
institution icke är att betrakta som ohederlig utan också att
den eller det som det är fråga om också vid tillfälle kan
ge regeringen ett nyp. Stepan Arkadjevitj umgicks i Moskva
just i de kretsar, där detta språkbruk blivit vedertaget, och
ansågs där för en hederlig man, följaktligen hade han mer
än andra rätt till platsen.

Denna befattning gav sju, kanske upp till tio tusen
rubel om året, och Oblonskij kunde inneha den utan att
behöva lämna sin statstjänst. Om det gick att få den, var
beroende på vissa herrar i tvenne departement, en dam och
tvenne judar, och fast alla dessa personer voro förberedda,
måste Stepan Arkadjevitj dock personligen söka upp dem i
Petersburg. Dessutom hade han lovat sin syster Anna att
få Karenin till att ge slutgiltigt svar i
skilsmässoangelägenheten. Och sedan han lyckats förmå Dolly att bevilja sig
femti rubel, for han så till Petersburg.

Sittande i Karenins arbetsrum och åhörande dennes
utredning om orsakerna till Rysslands dåliga finanser, hade
Stepan Arkadjevitj sin uppmärksamhet riktad på inväntan
av det moment, då denne skulle sluta, för att få komma
fram med sitt eget ärende och sedan även vidröra systerns
sak.

— Ja, det är mycket riktigt, — sade han, då Alexej
Alexandrovitj efter att ha tagit av sig sin pincené, utan
vilken han numer icke kunde läsa, fäste en frågande blick på
sin förre svåger, — det har sin riktighet i enskildheter, men
vår tids grundprincip är i alla fall — friheten.

— Ja, men jag ställer upp en annan princip, vilken
frihetsprincipen är underordnad, — sade Alexej
Alexandrovitj, läggande särskild tonvikt på »underordnad» och satte
åter på sig pincenén för att än en gång läsa upp det ställe,
där detta var sagt.

Och efter att en stund ha bläddrat i den med väldiga
marginaler försedda vackert präntade handskriften, läste
Alexej Alexandrovitj åter upp det starkt övertygande
stället.

— Jag vill inte ha ett protektionistiskt system till
fördel för enskilda, utan för det allmänna bästa — både med
hänsyn till de lägre och de högre samhällsklasserna, — sade
han och såg över pincenén på Oblonskij. — Men det är det,
som <i>de</i> inte förstår, <i>de</i> sysslar bara med enskilda intressen
och lever på fraser.

Stepan Arkadjevitj visste, att när Karenin kom in på
att tala om vad det var som <i>de</i> gjorde och tänkte, det vill
säga de, som icke ville gå med på hans förslag och som voro
orsaken till allt ont i Ryssland, då var det nära till slutet
och han uppgav därför gärna frihetsprincipen och gick med
på allt. Alexej Alexandrovitj tystnade och satt tankfullt
bläddrande i sina papper.

— Ack, det var så sant, — sade Stepan Arkadjevitj,
— jag ville be dig om att vid något tillfälle, då du träffar
Pomorskij, ge honom en antydning om att jag mycket gärna
skulle vilja få platsen som kommissionsmedlem i de södra
järnvägarnas gemensamma kreditkassa. — Namnet på
denna befattning, som låg honom så om hjärtat, hade
Stepan Arkadjevitj hunnit vänja sig vid så bra, att han snabbt
kunde uttala hela ramsan utan minsta felsägning.

Alexej Alexandrovitj gjorde en del frågor om vari
denna nya kommissionsverksamhet skulle bestå och satt
så en stund försjunken i eftertanke. Han funderade på, om
det icke i vad denna kommission hade för händer kunde
finnas något, som stred mot hans finansplaner. Men
alldenstund denna nya institutions verksamhet var mycket
komplicerad och hans egna planer rörde sig på ett mycket
vidsträckt område, kunde han icke i första hand se, hur det
förhöll sig, och tog därför åter av sig sin pincené och sade:

— Naturligtvis skulle jag kunna säga ett ord till honom.
Men varför vill du just ha denna plats?

— Avlöningen är god, bortåt nio tusen, och min
affärsställning...

— Nio tusen, — upprepade Alexej Alexandrovitj och
mulnade.

Den höga siffran kom honom att tänka på, att den
syssla, som Stepan Arkadjevitj strävade efter, icke hade
en lön som stämde med hans ekonomiska grundtanke, som
främst strävade efter sparsamhet.

— Det är min åsikt och jag har i skrift givit uttryck åt
den, att dessa stora löner hos oss nu för tiden är ett
tecken på de ledandes falska omdöme i ekonomiska ting.

— Ja, men hur skulle det då vara? — sade Stepan
Arkadjevitj. — Nå, om nu en bankdirektör får tio tusen, —
nog är han värd det. Eller om en ingenjör avlönas med
tjugo tusen, — nog får han föra ett verksamt liv.

— Jag håller före, att en lön är betalning för en vara och
att den måste stå i relation till lagen om tillgång och
efterfrågan. Om lönetariffen gör avvikelser från denna lag,
såsom då jag ser, att t. ex. två ingenjörer lämna
teknologinstitutet båda lika kunniga och duktiga, men den ene får
fyrtitusen, medan den andre får nöja sig med två tusen, eller
att bankdirektörer bevilja ofantliga löner åt jurister,
husarofficerare och andra, som inte har några som helst
ekonomiska specialkunskaper, ja, då måste jag dra den
slutsatsen, att lönen inte bestämmes i enlighet med lagen om
tillgång och efterfrågan utan blott efter personligt godtycke.
Här föreligger ett missbruk, allvarligt redan i sig självt och
därtill med skadlig inverkan på statstjänsten. Jag anser...

Stepan Arkadjevitj skyndade sig att avbryta.

— Ja, men du måste gå med på, att det är en ny,
otvivelaktigt nyttig institution, som är under bildning. Säg
vad du vill, men man kommer in i ett verksamt liv! Och
särskilt fästes det avseende vid att ledningen kommer i
händerna på hederligt folk, — sade Stepan Arkadjevitj
med eftertryck.

Men för Alexej Alexandrovitj var Moskvaspråkets
betydelsevalör hos adjektivet »hederlig» icke bekant.

— Hederlighet är blott ett negativt begrepp, — sade
han.

— Men du skulle i alla fall göra mig en stor tjänst, —
sade Stepan Arkadjevitj, — säg bara ett ord till Pomorskij.
Så där alldeles i förbigående...

— Men saken beror dock mer på Bolgarinov, så vitt jag
förstår, — sade Alexej Alexandrovitj.

— Bolgarinov är för sin del med på saken, — sade
Stepan Arkadjevitj och rodnade.

Han rodnade, då han kom att tänka på Bolgarinov,
emedan han på morgonen samma dag hade varit hos juden
Bolgarinov, en visit, som lämnat ett obehagligt minne efter sig.

Stepan Arkadjevitj visste, att det företag, som han ville
ägna sin tjänst åt, var något nytt, ett verksamt liv, något
hederligt. Men i dag på morgonen, då Bolgarinov
synbarligen med avsikt lät honom sitta obeaktad två hela timmar
tillsammans med andra supplikanter i väntrummet, hade
med ens en obehaglig känsla kommit över honom.

Om det nu berodde på, att han, furst Oblonskij, ättling
av Rurik, uppehållit sig två timmar i en judes
mottagningsrum, eller att han nu för första gången i livet icke längre
tänkte följa sina förfäders föredöme, vilka helt ägnat sig
åt statstjänst, utan ville slå in på en ny bana, alltnog, det
infann sig en känsla av obehag. Under dessa två timmars
väntan hos Bolgarinov hade emellertid Stepan Arkadjevitj
sorgfälligt dolt både för sig själv och sin omgivning den
känsla, han egentligen erfor. Han hade med käck uppsyn
spatserat omkring i rummet med handen alltemellanåt
lekande i polisongerna, hade inlåtit sig i samtal med andra
väntande och hade till och med funderat ut en ordlek om
denna sin väntan hos en jude.

Men hela tiden hade en obehaglig förnimmelse icke velat
släppa honom, och han hade känt sig förargad, om det nu
berodde på, att den vits han spekulerat ut var alldeles för
krystad, eller det var någon annan orsak. När så slutligen
Bolgarinov tagit emot honom på ett överdrivet artigt sätt,
synbarligen triumferande över hans förnedring, och därtill
hade ställt sig närapå avvisande mot hans begäran, hade
Stepan Arkadjevitj beslutit att så snabbt som möjligt
glömma bort det passerade. Och nu hade han rodnat vid
blotta minnet av det skedda.
</chapter>

<chapter name="XVIII">
<h2>XVIII.</h2>

— Och så har jag ett ärende till, du vet nog vilket...
det rör Anna, — sade Stepan Arkadjevitj efter en stunds
tystnad, sedan han jagat bort den otrevliga erinringen.

Så snart Oblonskij uttalat Annas namn, förvandlades
med ens Alexej Alexandrovitjs ansikte fullständigt. Dess
livlighet försvann för ett uttryck av trötthet och kyla.

— Vad begär ni egentligen av mig? — sade han, vred sig
om i stolen och knäppte hop sin pincené.

— Ett avgörande, ett beslut i den ena eller andra
riktningen, Alexej Alexandrovitj. Jag vänder mig nu inte till
dig (»såsom till en kränkt make», höll Stepan Arkadjevitj
på att yttra, men ändrade i sista stund sina ord, rädd för
att genom dem fördärva saken) inte till dig i din egenskap
av statsman (det ordet passade icke heller riktigt) utan i
din egenskap av människa, av kristen. Du måste ha
förbarmande med henne, — sade han.

— I vad avseende menar du då egentligen? — sade
Karenin med låg röst.

— Ja, ha medkänsla med henne. Om du hade iakttagit
henne som jag — hela vintern har jag varit tillsammans
med henne —, skulle du gripits av medlidande med henne.
Hennes belägenhet är förfärlig, rent förfärlig.

— Det tycks mig, — yttrade Alexej Alexandrovitj med
ännu tunnare, nästan pipande röst, — som om Anna
Arkedjevna har allt som hon själv önskat sig.

— Ack, Alexej Alexandrovitj, låt oss inte tänka på
bittra beskyllningar! Vad som har varit är nu förgånget,
och du vet, vad det är hon vill och väntar på — skilsmässa.

— Men jag trodde, att Anna Arkadjevna avstod från
skilsmässa för den händelse att jag måste fordra, att hon till
mig avstår vår son. Jag har givit ett svar i den riktningen
och har trott, att saken var slut. Jag anser saken vara
slut, — pep Alexej Alexandrovitj till.

— Men, för Guds skull, förivra dig inte, — sade Stepan
Arkadjevitj och rörde lätt vid sin svågers knä. — Saken är
inte slut. Om du tillåter mig att komma med en
rekapitulation, så förhåller det sig ju på följande sätt: Då vi sist
skildes åt, var du så ädelmodig som en storsinnad man kan
vara, du gav henne allt — friheten, till och med löfte om
skilsmässa. Hon har uppskattat detta. Ja, du må tro mig,
det har hon förvisso. Ja, till den grad, att i första
ögonblicket, kännande sin skuld inför dig, hon inte övertänkte allt,
inte var i stånd att övertänka allt. Hon avstod från allt.
Men tiden, verkligheten har visat, att hon kommit i en
belägenhet, som är plågsam och outhärdlig.

— Anna Arkadjevnas liv kan inte ha något intresse för
mig, — avbröt Alexej Alexandrovitj med en höjning på
ögonbrynen.

— Förlåt, om jag inte kan tro det, — invände Stepan
Arkadjevitj i mjuk ton. — Hennes belägenhet är inte blott
plågsam för henne, den är till ingen nytta för vem det vara
månde. Hon har förtjänat detta, säger du. Hon vet det och
vänder sig inte till dig med någon bön, hon säger rent ut, att
hon inte vågar begära något. Men jag och vi alla, som håller
av henne, vi ber dig, vi bönfaller. Varföll skall hon lida?
Vem har det bättre för det?

— Förlåt, ni tycks ställa mig på den anklagades plats,
— yttrade Alexej Alexandrovitj.

— O nej, visst inte, inte på något sätt, förstå mig rätt,
— sade Stepan Arkadjevitj och rörde åter vid sin svågers
hand, som om han trodde, att denna vidröring kunde få
denne att vekna. — Jag vill blott ha sagt ett: hennes
belägenhet är plågsam, och du kan lätta den, du kan göra det
utan att förlora något. Jag skall ordna allt för dig på ett
sätt, så att du inte skall märka något obehag. Du har ju
själv lovat.

— Löftet var givet tidigare. Och jag antog, att frågan
om vår son avgjorde saken. Dessutom hade jag hoppats
på, att någon storsinthet skulle infinna sig hos Anna
Arkadjevna... — framstammade den bleknande Alexej
Alexandrovitj mödosamt med en skälvning i läpparna.

— Hon överlåter allt åt din storsinthet. Hon ber dig,
hon bönfaller dig om ett enda — att hjälpa henne ut ur
den omöjliga belägenhet, vari hon befinner sig. Hon begär
inte längre sin son. Alexej Alexandrovitj, du är en god
människa. Tänk dig ett ögonblick in i hennes belägenhet.
Frågan om skilsmässa är för henne i det tillstånd, vari hon
befinner sig — en fråga om liv eller död. Om du inte tidigare
hade givit ditt löfte, hade hon kunnat försona sig med sitt
öde, hade hon stannat kvar på landet. Men du hade lovat.
Hon skrev till dig och flyttade till Moskva. Och se, i detta
Moskva, där varje möte för henne är ett dolkstyng i bröstet,
bor hon nu sedan sex månader, varje dag väntande ett
avgörande. Det är ju detsamma som att hålla en dödsdömd i
månader med snaran om halsen ställande i utsikt kanske
död, kanske nåd. Förbarma dig över henne, och jag skall
åta mig att ordna allt... <i>Vos scrupules</i>...

— Jag har inte att tala om detta, om denna sak...
— avbröt honom försmädligt Alexej Alexandrovitj. — Men
det är ju möjligt, att jag lovat sådant, som jag inte hade
rätt att lova.

— Vägrar du då att stå vid vad du lovat?

— Jag har aldrig vägrat att uppfylla det möjliga, men
jag vill ha tid att övertänka, huruvida det jag lovat är
möjligt.

— Nej, Alexej Alexandrovitj, — utbrast Oblonskij
och sprang upp, — detta vill jag inte tro! Hon är så
olycklig som någonsin en kvinna kan vara, och du kan inte
vägra...

— För så vitt vad jag lovat är möjligt. <i>Vous professez
d’être un libre penseur</i>. Men jag som är en troende, kan inte
i en så viktig angelägenhet handla i strid med vad
kristendomen bjuder.

— Men inom kristna kretsar tillstäder man, så vitt jag
vet, även hos oss skilsmässa, — sade Stepan Arkadjevitj.
— Även vår kyrka tillstäder skilsmässa. Och vi får se...

— Den tillstädes, men ingalunda i den meningen.

— Alexej Alexandrovitj, jag känner inte igen dig, —
sade Oblonskij efter en stunds tystnad. — Har det inte varit
du som förlåtit allt — och hur har vi inte uppskattat det —
har det inte varit du som driven av kristlig känsla varit redo
att offra allt? Du sade själv: giv livklädnaden, då man
tagit skjortan, och nu...

— Jag anhåller, — yttrade plötsligt Alexej
Alexandrovitj med pipig stämma och reste sig blek och med darrande
underkäke, — jag anhåller, att ni slutar... att ni upphör
med att tala om detta.

— Ack, ja! Nå, förlåt mig, förlåt, om jag har upprört
dig, — sade Stepan Arkadjevitj och räckte med ett förläget
leende fram handen, — jag har blott såsom hitsänt ombud
velat framföra mitt uppdrag till dig.

Alexej Alexandrovitj räckte honom handen, funderade
en stund och yttrade sedan:

— Jag måste övertänka saken och söka råd. I
övermorgon skall jag ge definitivt svar, — tillade han.
</chapter>

<chapter name="XIX">
<h2>XIX.</h2>

Stepan Arkadjevitj stod just i begrepp att avlägsna sig,
då Kornej kom in och anmälde:

— Sergej Alexejevitj!

— Vilken Sergej Alexejevitj? — skulle just Stepan
Arkadjevitj till att fråga, men kom med detsamma att
erinra sig, vem det måste vara.

— Ack, Serjozja! — sade han. »Det är Sergej
Alexejevitj. Och jag som trodde, att det var expeditionschefen.
Anna bad mig ju att söka träffa honom», tänkte han.

Och han erinrade sig det skygga, smärtsamma uttryck
med vilket systern, då de skildes åt hade sagt: »i varje
fall får du nog se honom. Tag noga reda på var han är och
vem som är med honom. Och, Stiva... om det skulle vara
en möjlighet! Det finns väl en möjlighet?» Stepan
Arkadjevitj förstod, vad hon menade med »en möjlighet», det
betydde: om det fanns en möjlighet, att ordna så, att hon vid
skilsmässan skulle få sonen... Nu insåg Stepan
Arkadjevitj, att man icke ens kunde tänka på den saken, men var
i alla fall glad att få träffa sin systerson.

Alexej Alexandrovitj påpekade för sin svåger, att man
aldrig i sonens närvaro talade om modern, och han bad
honom om att icke yttra ett ord om henne.

— Han var mycket sjuk efter det där sammanträffandet
med modern, som vi inte hade förutsett, — sade Alexej
Alexandrovitj. — Vi fruktade till och med för hans liv. Men
omtänksam läkarvård och havsbad under sommaren har
återställt hans hälsa, och nu har jag på doktorns inrådan låtit
honom börja i skolan. Inflytandet av kamratskapet har
också visat sig öva god verkan på honom, han är nu alldeles
frisk och studierna går bra.

— Nej, det är ju stora karlen! Det är ingen Serjozja
längre, utan en ordentlig Sergej Alexejevitj! — utbrast
Stepan Arkadjevitj blivande varse en vacker, bredskuldrad
gosse i blå jacka och långbyxor, som käckt och otvunget
trädde in i rummet. Gossen såg frisk och munter ut. Han
gjorde en bugning för morbrodern, som om denne varit en
främmande, men i detsamma kände han igen honom och
rodnade. Liksom kränkt och förtretad av något vände han
sig hastigt bort från honom. Gossen gick fram till fadern
och räckte honom ett papper med uppgift om det betyg han
nyligen fått i skolan.

— Ja, det var ju inte illa, — sade fadern, — nu kan
du gå.

— Han har magrat och vuxit i höjden och är inget barn
mer. Det gläder mig, — sade Stepan Arkadjevitj. — Nå,
kommer du ihåg mig?

Gossen utbytte en hastig blick med fadern.

— Ja, <i>mon oncle</i>, — sade han och såg mot morbrodern
och sänkte åter blicken.

Morbrodern bad gossen komma fram till sig och tog hans
hand.

— Nå, hur står det till? — sade han önskande samtala,
men utan att veta, vad han skulle säga.

Gossen drog utan att svara försiktigt sin hand ur
morbroderns och rodnade. Och så fort Stepan Arkadjevitj
släppt hans hand, ilade han efter att ha riktat en bedjande
blick mot fadern skyndsamt ut ur rummet likt en fågel
som återfått friheten.

Det hade gått ett år sedan den tid, då Serjozja för sista
gången hade sett sin mor. Sedan dess hade han aldrig mer
hört talas om henne. Och detta år hade han fått börja
skolan, hade lärt känna kamratliv och funnit behag däri. De
minnesbilder och fantasier, som hos honom rört sig om
modern och efter hennes sista besök hade gjort honom sjuk,
sysselsatte honom icke mera. Då de någon gång stego upp
inom honom, bemödade han sig att jaga bort dem anseende
dem vara en flickaktighet, något som en pojke, som gick
i skola, borde skämmas för. Han visste, att det mellan
fadern och modern hade varit en tvist, som skilt dem åt, han
visste, att det var hans öde att stanna hos fadern, och sökte
vänja sig vid denna tanke.

Då han såg sin morbror, som liknade modern, fick han en
obehaglig förnimmelse, emedan detta hos honom väckte
till liv just de minnen, som han ansåg sig böra blygas för.
Det var honom desto mera oangenämt, som han av några
ord, som han råkat höra, då han stod och väntade utanför
dörren, kunde sluta sig till, att deras samtal hade rört sig
om modern. Och för att icke sätta sig upp mot sin far, som
han levde samman med och som han var beroende av, och
framför allt för att icke råka in i någon känslosamhet,
vilket han ansåg för något så skamligt, hade Serjozja bemödat
sig att icke se på denne morbror, som kommit för att störa
hans lugn, och ansträngt sig att icke tänka på det, som han
blev påmind om genom dennes närvaro.

Men då Stepan Arkadjevitj, som lämnat fadern strax
efter honom, hunnit fatt honom i trappan och börjat fråga
honom om hur han brukade tillbringa rasterna i skolan,
inlät sig Serjozja här, där hans far icke var närvarande, i
ett samtal med morbrodern.

— Jo, nu leker vi järnväg, — sade han, till svar på
frågan. — Det går till så här. Två stycken sätter sig på en
bänk. Det är passagerarna. Och en ställer sig på samma
bänk. Och så spännes alla de andra för. Man håller fast i
händerna eller vid bältena, och så bär det i väg genom alla
salarna. Dörrarna öppnar vi i förväg. Och då är det svårt
att vara den, som är konduktör!

— Är det den, som står? — frågade Stepan
Arkadjevitj leende.

— Ja, det behövs både mod och vighet, särskilt, när man
plötsligt stannar eller någon faller omkull.

— Ja, det är minsann inte lätt, — sade Stepan
Arkadjevitj och betraktade med en känsla av vemod dessa livliga,
från modern ärvda ögon, som nu icke längre voro några
riktiga barnaögon, där endast oskuld fanns. Och fast han
lovat Alexej Alexandrovitj, att icke tala om Anna, kunde
han icke hålla sig.

— Och kommer du ihåg din mor? — frågade han plötsligt.

— Nej, det gör jag inte, — svarade skyndsamt Serjozja,
blev blossande röd och sänkte blicken. Och något annat
svar kunde morbrodern icke få ur honom.

Gossens informator, en sydslavisk pedagog, fann en
halvtimme därefter sin elev i trappan och visste icke rätt, vad
det var fatt med gossen, om han var ond eller ledsen.

— Ni har väl fallit och slagit er? — sade informatorn.
— Jag har sagt, att det är en farlig lek. Jag får väl säga
till rektorn.

— Om jag också slagit mig, så skulle ingen ha märkt
det. Det är då säkert.

— Nå, vad är det då?

— Lämna mig!... Minns jag eller minns jag inte...
Vad angår det honom? Varför skulle jag minnas? Lämna
mig i fred! — det var icke längre till informatorn han
talade utan till all världen.
</chapter>
<chapter name="XX">
<h2>XX.</h2>

Såsom alltid tillbragte Stepan Arkadjevitj ingalunda
sin tid förgäves i Petersburg. Förutom de egentliga
ärendena, systerns skilsmässoangelägenhet och hans eget
platssökande, hade han även att tänka på att vederkvicka sig
själv en smula i Petersburg efter unkenheten i Moskva, för
att begagna hans eget uttryck.

Trots sina cafés chantants och sina omnibusar var
Moskva i alla fall ett dödvatten. Det hade Stepan
Arkadjevitj alltid haft på känn. Då han levat en tid i sträck i
Moskva, särskilt då hans familj också var där, hade han
alltid erfarit en nivåsänkning i sitt humör. Då han någon
tid varit i Moskva utan att ha fått tillfälle att resa bort, gick
det slutligen därhän, att han började känna sig oroad av
sin hustrus misshumör och förebråelser, av barnens
hälsotillstånd och skolstudier, av sin tjänsts små uppgifter, ja,
han oroade sig till och med för att han hade en del skulder.
Men han behövde blott komma till Petersburg ett slag och
råka in i den krets, där han hade sitt umgänge, där man
levde livet och icke vegeterade som i Moskva, och strax
började alla de obehagliga tankarna att vika undan, de
smälte bort som vax framför elden.

Hans hustru?... I dag han haft ett samtal med furst
Tjetjenskij. Denne var gift, hade hustru och barn, som
voro stora och i pagekåren, och så dessutom en annan
icke lagligen erkänd familj, där det också fanns barn. Fast
den första familjen nog var bra, kände sig dock furst
Tjetjenskij lyckligast i den andra. Och han hade infört sin
äldste son i den andra familjen och yttrade till Stepan
Arkadjevitj, att han fann detta vara nyttigt och
utvecklande för ynglingen. Vad skulle man sagt om det i Moskva?

Hans barn?... I Petersburg voro barnen icke i vägen
för sina fäder, de störde icke deras liv. Barnen uppfostrades
i bildningsanstalter, och här fanns intet av den underliga
åsikt, som gripit kring sig i Moskva — han tänkte särskilt
på Lvov —, att barnen vore att anse som det finaste i livet
och att föräldrarnas uppgift var idel möda och bekymmer.
Här förstod man, att en människa hade skyldighet att leva
för sin egen skull, att leva så som en bildad person
anstod.

Hans tjänst?... Här var tjänsten icke heller det
ihållande, tröstlösa slit, som man gjorde den till i Moskva, här
hade man ett intresse i arbetet. Man möttes, man gjorde en
annan en tjänst, man sade ett ord, som slog huvudet på
spiken, man visste att vara underhållande — och vips
hade man gjort en karriär, såsom fallet var med Brjantsev,
som Stepan Arkadjevitj hade träffat i går, denne var nu en
av de främsta rangspersonerna. Här fanns det ett intresse
i statens tjänst.

Särskilt lugnande inverkan på Stepan Arkadjevitj
utövade den uppfattning man i Petersburg hade om
penningaffärer. Bartnjanskij, som gjorde över med gott och väl
femtio tusen rubel om året, på så stor fot fann han det
nödigt att leva, hade i går fällt ett träffande ord härom till
Stepan Arkadjevitj.

Före middagen, då de kommit i livligt samtal, yttrade
Stepan Arkadjevitj till Bartnjanskij:

— Du är ju nära bekant med Mordvinskij. Du kunde
göra mig en tjänst. Du behövde bara nämna ett ord till
honom. Det är så, att det är en befattning, som jag skulle
vilja få. En anställning som medlem i en kommission...

— Nå, jag skall i alla fall hålla det i minnet... Men vad
ser du för trevnad att i sällskap med judar jobba med
järnvägar? Du måste ändå medge, att det inte är
aptitligt.

Stepan Arkadjevitj yttrade ingenting om att det var
ett verksamt liv. Den synpunkten skulle Bartnjanskij icke
ha begripit.

— Det gäller att skaffa pengar, jag har inte till mitt
uppehälle.

— Nog har du väl till ditt uppehälle.

— Ja, men jag har skulder.

— Har du? Har du mycket? — sade Bartnjanskij
medlidsamt.

— Synnerligen mycket, en tjugo tusen.

Bartnjanskij brast ut i ett muntert skratt.

— O, lycklige man! — sade han. — Jag har halvannan
million och ingenting att betala med, men som du ser, nog
kan jag leva!

Och Stepan Arkadjevitj hade icke blott hört detta
yttrande av honom, han hade även fått tillfälle att med fakta
övertyga sig om att det var sant. Zjivachov hade trehundra
tusen i skuld och icke en kopek att betala med, och han
kunde fortsätta sitt liv, och hur sen! Greve Krivtsovs
affärer hade alla uppgivit hoppet om, och han kunde hålla
sig med två älskarinnor. Petrovskij hade gjort av med fem
millioner, och levde ändå precis som förut, hade finanser
om hand och uppbar tjugotusen i lön. Men frånsett detta
verkade även Petersburg rent fysiskt angenämt på Stepan
Arkadjevitj. Där kände han sig föryngrad. I Moskva
tittade han ibland på ett eller annat grått hår, sov efter
middagen, gick med släpiga steg och tungt andandes uppför
trappan, hade tråkigt i unga damers sällskap, dansade icke
längre på balerna. I Petersburg kände han sig alltid tio
år yngre.

I Petersburg erfor han, vad den sextiårige furst
Oblonskij, Pjotr, som nyss kommit hem från utlandet hade
erfarit på annat håll:

— Här förstår vi oss inte på att leva livet, — hade
Pjotr Oblonskij yttrat. — Vet du, jag hade tillbragt
sommaren i Baden, och jag kan verkligen säga, att jag känt
mig alldeles som en ung man. Fick jag se ett vackert
fruntimmer, strax vaknade det känslor... Jag åt middag,
drack en del — kraft och käckhet kände jag. Så kom jag
hem till Ryssland — jag måste råka min fru och till på
köpet slå mig ner i landsorten —, och kan du tro, efter två
veckor var det jag, som klädde mig i nattrock och som
upphörde att klä mig till middagarna. På ungdom och fägring
hade jag ingen tanke. Jag hade blivit gubbe på allvar.
Det återstod mig bara att tänka på själens frälsning. Så
for jag till Paris — och levde upp igen.

Stepan Arkadjevitj hade haft erfarenhet av samma
kontrast som Pjotr Oblonskij. I Moskva hade han tacklat av
så, att finge han leva ytterligare någon tid där, skulle han
ha nått till tankarna om själens frälsning. I Petersburg åter
kände han sig som en anständig människa.

Mellan furstinnan Betsy Tverskaja och Stepan
Arkadjevitj fanns det gamla förbindelser av synnerligen
egendomligt slag. Stepan Arkadjevitj brukade alltid i skämtsam
ton göra henne sin kur och sade likaledes på skämt de mest
opassande saker till henne medveten om, att detta högeligen
behagade henne. Dagen efter sitt samtal med Karenin hade
Stepan Arkadjevitj begivit sig till henne och vid detta
besök känt sig så ungdomlig, att han i sin kurtis och sitt prat
råkat komma så långt, att han icke visste, hur han skulle
klara sig ur det, ty olyckligtvis var det så, att Betsy
Tverskaja egentligen icke alls behagade honom, ja, rent av var
honom motbjudande. Den ton han lagt sig till med i hennes
sällskap berodde på, att det var han, som mycket föll henne
i smaken. Han var därför mycket glad åt, att furstinnan
Mjachkaja kom och gjorde ett slut på deras tête-à-tête.

— Jaså, ni är här, — sade hon, då hon fick se honom.
— Nå, hur har er stackars syster det? Se inte så på mig, —
tillade hon. — Ända sedan alla kastade sig över henne,
alla dessa, som är tusen gånger sämre än hon, har jag tyckt,
att hon handlat behjärtat. Jag kan inte förlåta Vronskij,
att han inte lät mig höra av dem, då hon var i Petersburg.
Jag skulle ha besökt henne och tagit henne med överallt.
Var snäll och låt henne veta om den tillgivenhet, jag hyser
för henne. Nå, berätta mig något om henne.

— Ja, hennes belägenhet är svår, hon... — skulle Stepan
Arkadjevitj just till att börja en redogörelse, tagande
furstinnan Mjachkaja på orden, då hon bad honom berätta
något. Furstinnan Mjachkaja avbröt honom emellertid
genast sin vana likmätigt och började i stället själv att
berätta.

— Hon har gjort det, som alla andra utom jag har gjort
men hållit hemligt. Hon har inte velat bedraga, och däri har
hon handlat vackert. Och ännu bättre gjorde hon, som
övergav den där halvfnoskige Karenin, er svåger. Ni får förlåta
mig. Alla har gått omkring och sagt, att han var så
förståndig, så förståndig, det var bara jag, som höll före, att han
var dum. Nu, när han associerat sig med Lidija Ivanovna
och Landau, säger alla, att han är halvfnoskig. Jag skulle
så gärna vilja vara av annan mening än alla andra, men den
här gången kan jag inte.

— Ja, var så snäll och förklara för mig, — sade Stepan
Arkadjevitj, — vad det här har att betyda. I går var jag
hos honom i min systers angelägenhet och bad honom om
ett bestämt svar. Men han gav mig inget svar utan sade,
att han skulle tänka på saken, och så i dag på morgonen får
jag i stället för svar en inbjudan till grevinnan Lidija
Ivanovna i kväll.

— Ja, där har vi det! — utbrast muntert furstinnan
Mjachkaja. — De skall fråga Landau, vad han har att säga.

— Varför Landau? Hur så? Vad för något är denne
Landau?

— Känner ni då inte Jules Landau? <i>le fameux Jules
Landau, le clairvoyant?</i> Han är också halvfnoskig. Men av
honom beror er systers öde. Ja, så går det, när man vistas
i landsorten, ni vet ingenting. Ser ni, det är så, att Landau
var commis i en butik i Paris. En gång besökte han en
doktor. I doktorns mottagningsrum råkade han somna in,
och medan han sov, gav han råd åt alla sjuka. Och det var
underbara råd. Så fick Jurij Meledinskijs hustru reda på
denne Landau och förde honom till sin sjuke man, — ni
känner väl honom? Och han behandlar nu hennes man. Och
inte har han, efter vad jag kan förstå, varit honom till
någon nytta, karln är fortfarande lika krasslig, men de tror på
honom och har honom med sig överallt. Och så har de fått
honom hit till Ryssland. Här har alla rusat till honom, och
han har börjat behandla alla. Grevinnan Bezzubova har
han kurerat, och hon har fattat sådant tycke för honom, att
hon adopterat honom.

— Har hon adopterat honom?

— Ja, det har hon. Nu är han inte längre någon Landau,
utan greve Bezzubov. Men vad jag skulle komma till är
att Lidija — nog håller jag av henne, men inte sitter
huvudknoppen på henne som den skall — hon har förstås kastat
sig över denne Landau, och nu avgöres ingenting, vare sig
hos henne eller hos Alexej Alexandrovitj, utan honom, och
därför ligger nu er systers öde i händerna på denne Landau,
alias greve Bezzubov.
</chapter>

<chapter name="XXI">
<h2>XXI.</h2>

Efter att ha varit med om en präktig middag med
åtföljande inmundigande av en myckenhet konjak hos
Bartnjanskij, inträdde Stepan Arkadjevitj i grevinnan Lidija
Ivanovnas våning, något litet senare än han blivit ombedd
att komma.

— Vem är hos grevinnan? Är en fransman här? —
frågade Stepan Arkadjevitj betjänten, då han vid sidan av
Alexej Alexandrovitjs välbekanta ytterrock varseblev
ännu ett ytterplagg, en konstig och löjlig dräkt med
snörbroderier.

— Alexej Alexandrovitj Karenin och greve Bezzubov,
— svarade betjänten med en strängt allvarlig klang i
stämman.

»Furstinnan Mjachkaja gissade rätt», — tänkte Stepan
Arkadjevitj och steg uppför trappan. — »Konstig är hon,
grevinnan. Men det vore ändå bra att komma henne nära!
Hon har ett väldigt inflytande. Om hon sade ett ord till
Pomorskij, så ginge det säkert.»

Det var ännu ljust ute, men i grevinnan Lidija
Ivanovnas förmak voro redan gardinerna neddragna och lampor
tända.

Vid ett runt bord under en av lamporna satt grevinnan
och Alexej Alexandrovitj inbegripna i lågmält samtal om
något. En kortväxt, spinkig man, kobent och med
kvinnligt formad bål, stod på andra sidan om bordet och
betraktade porträtten på väggen. Han hade ett blekt välbildat
ansikte med vackra glänsande ögon och bar långt hår, som
föll ned över rockkragen. Efter att ha hälsat på värdinnan
och Alexej Alexandrovitj, kastade Stepan Arkadjevitj en
ny forskande blick på den obekante.

— Monsieur Landau! — vände sig grevinnan till denne
med en mjukhet och försiktighet i rösten, som förvånade
Oblonskij. Och hon föreställde dem för varandra.

Landau såg sig hastigt om, trädde fram till dem, log ett
leende och lade en orörlig fuktig hand i Stepan Arkadjevitjs,
varefter han strax drog sig tillbaka för att på nytt titta på
porträtten. Grevinnan och Alexej Alexandrovitj utbytte
en menande blick.

— Jag gläder mig mycket att få träffa er, särskilt just
nu, — sade grevinnan Lidija Ivanovna och anvisade Stepan
Arkadjevitj plats bredvid Karenin.

— Jag har presenterat honom som Landau, — sade
han med dämpad röst och kastade en blick bort mot
fransmannen och såg strax därefter på Alexej Alexandrovitj, —
men egentligen är han greve Bezzubov, som ni kanske vet.
Men det är så, att han inte tycker om denna titel.

— Ja, jag har hört, — svarade Stepan Arkadjevitj.
— Man säger, att han fullständigt botat grevinnan
Bezzubova!

— Hon har nyss varit hos mig, hon är så bedrövad! —
vände sig grevinnan till Alexej Alexandrovitj. —
Skilsmässan blir förskräcklig för henne. Ett sådant slag detta är
för henne!

— Och han måste ovillkorligen fara? — frågade Alexej
Alexandrovitj.

— Ja, han reser till Paris. I går hörde han en röst, —
sade grevinnan Lidija Ivanovna med en blick på Stepan
Arkadjevitj.

— Ack, en röst! — upprepade Oblonskij, kännande på
sig, att man måste vara ytterst försiktig i detta sällskap, där
någonting mystiskt försiggick eller skulle komma att
försiggå, till vars gåtor han icke ägde nyckeln.

Det inträdde en minuts tystnad, varefter grevinnan
Lidija Ivanovna med en aning till ett leende yttrade till
Oblonskij såsom en inledning till det egentliga samtalet:

— Jag känner er sedan länge och är mycket glad att bli
närmare bekant med er. <i>Les amis de nos amis sont nos
amis</i>. Men för att kunna vara en vän måste man ha
förmåga att tänka sig in i en väns belägenhet, och jag är rädd
för att ni inte förmår det med hänsyn till Alexej
Alexandrovitj. Ni förstår, vad jag talar om, — sade hon och höjde
sina vackra tankfulla ögon mot honom.

— Till en del, grevinna, jag förstår, att Alexej
Alexandrovitjs belägenhet... — sade Oblonskij, som icke var
riktigt säker på, vad det var fråga om, och därför önskade
uttrycka sig i så allmänna ordalag som möjligt.

— Förändringen består inte i något yttre, — sade
grevinnan Lidija Ivanovna allvarligt och följde samtidigt
med en förälskad blick Alexej Alexandrovitj, som stigit
upp och gått bort till Landau, — hans hjärta har
förändrats, han har sedan länge ett nytt sinne, och jag fruktar,
att ni inte fullt tänkt er in i den förändring, som inträtt
med honom.

— Jo då, i grunddragen kan jag tänka mig denna
förändring. Vi har alltid varit vänner och nu... — yttrade
Stepan Arkadjevitj besvarande grevinnans blick med ett
milt ögonkast och funderade på, vilken av tvenne ministrar
hon stod i närmaste relation till, så att han skulle veta hos
vem av de två han skulle bedja henne om ett ord.

— Den förändring, som ägt rum med honom, kan inte
försvaga hans känslor av kärlek till nästan, tvärtom, den
förändring, som ägt rum, kan blott öka denna kärlek. Men
jag fruktar, att ni inte förstår mig. Vill ni inte dricka litet
te? — sade hon med en blick på en betjänt, som kommit in
med en tebricka.

— Kanske inte helt, grevinna. Naturligtvis har hans
olycka...

— Ja, olyckan, som blev till den högsta lycka, då
hjärtat blev nytt, då det fylldes av Honom, — sade hon och
såg kärleksfullt på Stepan Arkadjevitj.

»Jag tror, att jag kan be henne säga ett ord till bägge
två», tänkte Stepan Arkadjevitj.

— Ja, förvisso, grevinna, — sade han, — men jag
tror, att dessa förändringar är av så intim natur, att ingen,
inte ens den som står mest nära, gärna vill tala därom.

— Tvärtom! Vi måste tala därom och hjälpa varandra.

— Ja, utan tvivel, men det finns sådana skillnader i
övertygelse och dessutom... — sade Oblonskij med ett
mjukt leende.

— Det kan inte finnas några skiljaktigheter i fråga om
den heliga sanningen.

— Å, ja, naturligtvis, men... — och Stepan Arkadjevitj
tystnade förvirrad. Han begrep nu, att det rörde sig om
religionen.

— Det tycks, som om han strax skulle somna in, —
viskade Alexej Alexandrovitj med ett betydelsefullt
uttryck till Lidija Ivanovna.

Stepan Arkadjevitj kastade en blick omkring sig.
Landau satt vid ett fönster lutad mot ryggen och armstödet av
en länstol, hans huvud hade sjunkit ned. Då han märkte,
att de andras blickar voro riktade mot honom, lyfte han åter
upp det och log ett barnsligt leende.

— Rikta inte uppmärksamheten på honom, — sade
Lidija Ivanovna och flyttade med en lätt rörelse sin stol
närmare Alexej Alexandrovitj. — Jag har lagt märke till... —
började hon, men i detsamma kom en betjänt in med ett
brev. Lidija Ivanovna läste snabbt igenom skrivelsen, bad
om ursäkt, reste sig och skrev med ovanlig hastighet ett
svar, som hon lämnade betjänten och återvände därpå till
bordet. — Jag har lagt märke till, — fortsatte hon det
avbrutna samtalet, — att Moskvaborna, särskilt männen,
lägger i dagen det största liknöje för religionen.

— Å, nej, grevinna, det syns mig, som om Moskvaborna
just vore kända för sin orubbliga trosvisshet, — svarade
Stepan Arkadjevitj.

— Ja, så vitt jag förstår, tillhör ni tyvärr de likgiltiga,
— yttrade Alexej Alexandrovitj och vände sig till honom
med ett trött leende på läpparna.

— Hur kan man vara likgiltig! — sade Lidija Ivanovna.

— Jag vill inte säga, att jag i denna sak är likgiltig,
jag ställer mig avvaktande, — sade Stepan Arkadjevitj
med sitt allra mjukaste leende. — Jag tror inte, att den
rätta tiden för dessa frågor ännu har kommit för mig.

Alexej Alexandrovitj och Lidija Ivanovna utbytte en blick.

— Vi kan aldrig veta, om tiden har kommit för oss eller
ännu dröjer, — sade Alexej Alexandrovitj strängt. — Vi
bör ingalunda tänka på om vi känner oss färdiga eller inte:
försynen handlar inte efter mänskliga beräkningar,
understundom vänder den sig inte till dem som bemödar sig utan
till de oförberedda, såsom Saul.

— Nej, inte än, tycks det, — sade Lidija Ivanovna, som
i denna stund noga iakttog fransmannens rörelser. Landau
reste sig och kom fram till dem.

— Tillåter ni, att jag hör på? — frågade han.

— Ja, då, jag ville inte störa er, — sade Lidija Ivanovna
och gav honom en öm blick, — sitt ner hos oss.

— Man behöver blott hålla sina ögon öppna för att
inte gå miste om ljuset, — fortsatte Alexej Alexandrovitj.

— Ack, om ni kände den lycka som är oss beskärd att
erfara vid förnimmandet av Hans ständiga närvaro i vår
själ! — sade grevinnan Lidija Ivanovna med ett saligt leende.

— Men en människa kan understundom känna sig ur
stånd att lyfta sig upp till denna höjd, — sade Stepan
Arkadjevitj, som därvid kände, att han avvek från sin
övertygelse, då han gick med på att det fanns en religiös höjd,
men samtidigt icke kunde besluta sig för att erkänna sitt
fritänkeri inför en person, som genom ett ord till Pomorskij
kunde förskaffa honom den eftertraktade platsen.

— Skulle ni mena, att det är synden, som hindrar
människan? — sade Lidija Ivanovna. — Det är en falsk
föreställning. För de troende finnes ingen synd, de har blivit
lösköpta från synden. <i>Pardon</i>, —tillade hon varseblivande
betjänten, som kom in med en ny skrivelse. Hon läste
igenom den och gav muntligt svar: — i morgon, hos
storfurstinnan, säg så... För den troende finnes ingen synd,
— fortsatte hon samtalet.

— Ja, men tron utan gärningar är död, — sade Stepan
Arkadjevitj, som erinrade sig denna fras ur katekesen och
som med ett lätt leende nu vågade antyda sin oavhängighet.

— Ja, detta ställe i apostelen Jakobs brev, — sade
Alexej Alexandrovitj med en viss ton av förebråelse
vändande sig till Lidija Ivanovna, det var tydligen en sak,
som de många gånger dryftat. — Hur mycken skada har
inte vantolkning av detta ställe åstadkommit! Ingenting
driver så bort från tron som dylik feltolkning: »Jag har inga
gärningar, jag kan inte tro», då det ingenstans är sagt så.
Det står det omvända.

— Att träla inför Gud, att med mödor och fasta söka
frälsa sin själ, — sade grevinnan Lidija Ivanovna med
avsky och förakt, — det är våra munkars förvildade
begrepp... Fast ingenstans är detta sagt. Det är betydligt
enklare och lättare, — tillade hon och betraktade
Oblonskij med samma välvilligt gillande leende, med vilket hon
vid hovet brukade uppmuntra de unga fröknarna, som
kände sig förlägna i den nya omgivningen.

— Vi är frälsta genom Kristus, som lidit för oss. Vi är
frälsta genom tron, — bekräftade Alexej Alexandrovitj och
gav henne en gillande blick.

— <i>Vous comprenez l’anglais?</i> — frågade Lidija
Ivanovna, och då hon fått ett jakande svar, steg hon upp och
gick bort till en liten bokhylla. — Jag vill läsa »Safe and
Happy» eller »Under the wing» — sade hon och såg frågande
på Karenin. Då hon fått tag i boken, slog hon sig åter ned
och öppnade den. — Det är så kort. Här skildras vägen,
som leder till tron, och den lycka, högre än allt jordiskt,
som därvid fyller själen. En troende kan inte vara
olycklig, därför att han inte är ensam. — Ja, ni får se. — Hon
skulle just börja läsa, då betjänten åter kom in. —
Borozdina? Säg, klockan två i morgon. Ja-ha, — sade hon och
lade ett finger som märke i boken och såg med en suck
framför sig med sina tankfulla vackra ögon. — Så verkar
den sanna tron. Känner ni till Marie Saninas historia?
Hon förlorade sitt enda barn. Hon var gripen av
förtvivlan. Och vad skedde? Hon fann denne vän, och nu prisar
hon Gud för att hennes barn dog. Se där, vilken lycka tron
skänker!

— O, ja, det är mycket... — sade Stepan
Arkadjevitj, belåten med att man nu en stund skulle läsa och han
få tillfälle att hämta sig litet. »Nej, det är tydligen bäst
att inte i dag be henne om något», — tänkte han, — »jag
får laga, att jag kommer härifrån utan att ha trasslat till
saken för mig.»

— Ni får tråkigt en stund, — sade grevinnan Lidija
Ivanovna vändande sig till Landau, — ni förstår ju inte
engelska, men det är bara ett kort stycke.

— O, jag skall förstå, — sade Landau med sitt vanliga
leende och slöt ögonen

Grevinnan Lidija Ivanovna och Alexej Alexandrovitj
utbytte en betydelsefull blick, och läsningen tog sin början.
</chapter>

<chapter name="XXII">
<h2>XXII.</h2>

Stepan Arkadjevitj kände sig alldeles överväldigad av
häpnad inför det underliga och för honom nya samtal han
fick åhöra. Det invecklade i Petersburgslivet hade alltid
verkat uppiggande på honom, han kände det skönt att vara
borta från dödvattnet i Moskva. Men han fann behag i och
begrep det invecklade endast inom de välkända kretsar, som
stodo honom nära. I denna främmande sfär kände han
förvåning och bortkommenhet och var ur stånd att begripa
allt. Lyssnande till grevinnan Lidija Ivanovna och
förnimmande Landaus vackra, barnsliga eller skurkaktiga ögon
— han visste icke rätt vilket — vilande på sig, började
Stepan Arkadjevitj få känning av en egendomlig tyngd i
huvudet.

De mest olikartade tankar började kretsa i hans huvud.
»Marie Sanina gläder sig åt att hennes barn dött... Det
vore bra skönt, om man kunde få röka här... För att bli
frälst behöver man bara tro, och munkarna vet inte, hur det
skall ske, men grevinnan Lidija Ivanovna vet... Och
varför känner jag mig så tung i huvudet? Beror det på
konjaken eller på att det är så konstigt här? Hittills har jag,
så vitt jag kan se, inte burit mig otillbörligt åt på något sätt.
Men i alla fall är det bäst att inte be henne. Man säger, att
de vill lära andra att bedja. Tänk om de försöker få mig
till det. Det vore för galet. Och vilken smörja hon läser,
men hon uttalar bra. Landau — Bezzubov, varför skall
han heta Bezzubov?» Plötsligt kände Stepan Arkadjevitj,
att hans underkäke oemotståndligt drogs ned av en
gäspning. Han lät handen skyndsamt ordna med polisongerna
för att dölja, att han gäspade, och skakade på sig. Men
strax därpå kände han att sömnen kom över honom och att
han skulle börja att snarka. Han spratt åter upp vid det
att grevinnan Lidija Ivanovna yttrade: »han sover.»

Stepan Arkadjevitj for förskräckt upp, kännande sig
skuldmedveten och troende sig ertappad på bar gärning.
Men strax därpå lugnade han sig, då han märkte att orden
»han sover» icke hade hänsyftat på honom utan på Landau.
Fransmannen hade nämligen insomnat just som Stepan
Arkadjevitj höll på att tappa medvetandet. Om grevinnan
och Karenin märkt, att Stepan Arkadjevitj råkat somna,
skulle de ha blivit förolämpade — det hade Oblonskij en
känsla av, fast han icke kunde tänka redigt i denna konstiga
omgivning —, men att Landau somnat in beredde däremot
båda en stor glädje, särskilt Lidija Ivanovna.

— <i>Mon ami</i>, — sade hon och jämkade försiktigt på
vecken i sin sidenklänning för att icke åstadkomma något
prassel och i sin iver kallade hon icke Karenin för Alexej
Alexandrovitj utan för »mon ami», — <i>donnez lui la main.
Vous voyez?</i> Tst! — hyschade hon mot lakejen, som åter
trädde in. — Jag tar inte emot.

Fransmannen sov eller låtsade, att han gjorde det.
Huvudet låg tillbakalutat mot stolryggen och den fuktiga
handen, som vilade i knät, gjorde svaga rörelser, som sökte den
gripa efter något. Alexej Alexandrovitj ville resa sig så
försiktigt som möjligt, men snubblade mot stolen, då han
steg upp. Han gick fram till fransmannen och lade sin hand
i dennes. Stepan Arkadjevitj reste sig också från sin plats
och blickade med vidöppet stirrande ögon än på den ene,
än på den andre, som ville han bli kvitt en dröm. Men
det var i vaket tillstånd han såg allt detta. Stepan
Arkadjevitj förnam ett tilltagande illabefinnande i huvudet.

— <i>Que la personne qui est arrivée la dernière, celle qui
demande, qu’elle — sorte. Qu’elle sorte!</i> — yttrade
fransmannen utan att öppna ögonen.

— <i>Vous m’excuserez, mais vous voyez... Revenez vers
dix heures, encore mieux demain</i>.

— <i>Qu’elle sorte!</i> — upprepade fransmannen otåligt.

— <i>C’est moi, n’est ce pas?</i> — Och glömsk av det han
tänkt bedja Lidija Ivanovna om, glömsk av sin systers
angelägenhet, blott kännande lust att så fort som möjligt
komma undan, begav sig Stepan Arkadjevitj omedelbart
efter att hans fråga fått ett jakande svar på tåspetsarna ut
ur rummet och störtade så ut på gatan, som flydde han från
ett pestsmittat hus. Utkommen på gatan inlät han sig i
ett långt skämtsamt samtal med kusken för att så snart
som möjligt komma i humör igen.

På franska teatern, dit han hann före sista aktens början,
och vid champagneglaset på en restaurang med
tatarbetjäning hämtade han sig sedan så småningom i en för sig
hemvand omgivning. Men i alla fall var han icke riktigt
sig själv denna kväll.

Återkommen hem till Pjotr Oblonskij, hos vilken han
tagit in i Petersburg, fann Stepan Arkadjevitj en biljett från
Betsy. Hon skrev, att hon mycket gärna skulle vilja
fortsätta deras påbörjade samtal och bad honom komma till
sig följande dag. Knappt hade han hunnit läsa igenom
biljetten och rynka pannan åt dess innehåll, förr än han
nedifrån fick höra det släpande trampet av personer, som
kommo bärande med något tungt.

Stepan Arkadjevitj gick ut ur rummet för att se efter,
vad som stod på. Det var den överförfriskade Pjotr
Oblonskij. Han var så berusad, att han icke själv kunde ta
sig uppför trappan. Han sade emellertid till om att man
skulle ställa honom på benen, då han fick se Stepan
Arkadjevitj. Vid denne klängde han sig fast och följde med
honom in i hans rum, där han satte sig ned och började
berätta om hur han tillbragt sin kväll, varpå han inom
kort insomnade.

Stepan Arkadjevitj var vid nedstämt lynne, något som
icke ofta var fallet med honom, och det dröjde länge, innan
han kunde få någon sömn. Allt vad han erinrade sig var
obehagligt, men allra oangenämast var minnet av
aftonsamvaron med grevinnan Lidija Ivanovna. Han kände sig
rent av skamsen vid tanken på den.

Följande dag fick han ett bestämt avslag på Annas
begäran om skilsmässa. Han förstod att detta beslut
grundade sig på vad fransmannen hade sagt i sin låtsade eller
måhända verkliga sömn.
</chapter>

<chapter name="XXIII">
<h2>XXIII.</h2>

För att någonting skall kunna ske i det äktenskapliga
livet behövs det antingen en fullständig oenighet mellan
tvenne makar eller en kärleksfull endräkt. När
förhållandena mellan makarna äro obestämda och man varken kan
tala om det ena eller det andra, kan ingenting alls sättas i
verket.

Många gifta stanna i åratal kvar i en omgivning, som
blivit båda makarna vidrig, blott därför att det varken finns
ordentlig oenighet eller endräkt.

Både för Vronskij och för Anna var livet i Moskva
outhärdligt i gatdamm och hetta, då solen icke längre sken i
vårlig glans utan i sin sommarglöd och alla träd på
bulevarderna stodo i en lövskrud, som redan var betäckt med damm.
Men de hade icke begivit sig åter till Vozdvizjenskoje, som
de för länge sedan hade beslutat, utan fortforo att bo i detta
Moskva, som blivit dem båda vederstyggligt. De hade
stannat kvar där, emedan på sista tiden det icke längre
fanns någon endräkt i deras samliv.

Den sinnesoro, som drev dem från varandra, hade ingen
som helst yttre anledning, och alla försök de gjorde för att
nå ett samförstånd ökade blott densamma. Det var en
inre oro, som hos henne framkallats av att hon såg hans
kärlek avtaga, och hos honom av den förtvivlade insikten i,
att han för hennes skull försatt sig i en svår belägenhet, som
hon i stället för att söka mildra, endast gjorde ännu värre.
Varken han eller hon yppade något om orsaken till sin
misstämning, men båda höllo den andre för den skyldige och
begagnade varje tillfälle att låta motparten få känna
detta.

Hon såg i honom med alla hans vanor, tankar och
önskningar, i hela hans andliga och kroppsliga väsen blott
inbegreppet av ett enda — kärleken till kvinnokönet, och
denna kärlek måste enligt hennes uppfattning helt och
hållet vara riktad på henne. Denna kärlek hade nu avtagit,
alltså måste han enligt hennes förmenande ha överflyttat
en del av denna kärlek på andra kvinnor eller på en annan
kvinna, — och detta hade framkallat svartsjuka hos henne.
Den riktade sig icke mot någon särskild kvinna, utan var
framkallad av att hans kärlek till henne hade avtagit.
Saknande föremål för sin svartsjuka, sökte hon efter ett
sådant. Vid minsta antydan till något misstänkt lät hon
sin sinnesoro bryta ut åt olika håll. Än kände hon
svartsjuka vid tanke på det grova slag av kvinnor, varibland
han tack vare sina ungkarlsbekanta så lätt kunde råka, än
kände hon svartsjuka med hänsyn till de damer av värld,
som han träffade samman med, än bestod hennes svartsjuka
i fantasier om en ung flicka, med vilken han efter att ha
brutit med henne kunde vilja ingå äktenskap. Och denna
sista svartsjuka plågade henne allra mest särskilt emedan
han oförsiktigt nog i en stund av uppriktighet hade sagt
henne, att hans mor så föga förstod honom, att hon kunnat
tillåta sig att söka intala honom att gifta sig med den unga
furstinnan Sorokina.

Och i sin svartsjuka gick Anna och var uppbragt på
honom och sökte i allt anledning att låta sin misstämning
få utbrott. För allt som beredde henne svårighet i hennes
belägenhet kastade hon skulden på honom. Det plågsamma
tillstånd av väntan, som hon tillbragte i Moskva
svävande mellan himlen och avgrunden, den dröjande
obeslutsamheten hos Alexej Alexandrovitj, hennes avskildhet från
andra — allt tillskrev hon honom. Om han älskade henne,
borde han förstå allt det svåra i hennes belägenhet och
hjälpa henne ut ur den. Även till att hon bodde i Moskva
och icke på landet var han skuld. Han kunde icke gräva
ned sig på landet blott på hennes önskan, han kunde icke
vara utan sällskapslivet, och så hade han bragt henne i detta
förfärliga läge, vars orimlighet han icke ville begripa. Och
slutligen var han skuld till att hon för alltid blivit skild
från sin son.

Icke ens de sällsynta stunder av ömhet, som de fingo
uppleva med varandra, lugnade henne. I hans
ömhetsbetygelser märkte hon nu ett lugn och en säkerhet, som hon
aldrig förut iakttagit, och detta retade henne.

Det var en skum afton. Anna gick fram och tillbaka i
Vronskijs arbetsrum i väntan på att han skulle komma
tillbaka från en ungkarlsmiddag. Hon uppehöll sig i detta
rum, därför att bullret från gatan minst hördes hit, och
medan hon vandrade av och an tänkte hon på, vad de hade
yttrat vid en tvist dagen förut. Efter att gång på gång ha
tänkt på kränkande ord, som blivit fällda under tvisten och
bitit sig in i hennes minne, kom hon att erinra sig, vad
som varit anledningen till dem, och genomgick så i minnet
början av deras samtal. Hon hade länge svårt att tro, att
deras osämja kunnat uppstå av ett så oförargligt, fjärran
från bådas känslor liggande samtalsämne. Men det var
verkligen så. Det hela hade börjat med att han gjort narr
av de kvinnliga gymnasierna och hållit före, att de voro
onödiga, då hon däremot hade tagit dem i försvar. Han
hade ställt sig försmädlig mot kvinnobildning över huvud
och hade sagt, att Hanna, Annas engelska skyddsling, alls
icke hade något behov av att ha kunskaper i fysik.

Detta hade retat Anna. Hon såg däri en föraktfull
släng åt det hon sysslade med. Och hon tänkte ut en replik,
som kunde ge honom betalt för den smärta han tillfogat
henne, och sade:

— Jag väntar mig inte, att ni skulle ha mig och mina
känslor i tankarna så som en man, som hyser kärlek kan
det. Jag hade dock väntat mig någon försynthet.

Och då hade han blivit röd av harm och sagt något
obehagligt. Hon mindes icke, vad hon svarat, men så hade han
tydligen av begär att göra henne ont yttrat:

— Jag finner verkligen den tillgivenhet, som visas
denna flicka, obehaglig — därför att jag märker, att den är
onaturlig.

Denna hans grymhet, varmed han måttade ett
förintande slag mot en värld, som hon med så mycken möda
byggt sig för att kunna uthärda sitt svåra liv, denna
orättvisa, han lade i dagen genom att beskylla henne för
tillgjordhet och onaturlighet, gjorde henne utom sig.

— Det är beklagligt, att endast det grova och
materiella är begripligt för er, — sade hon och lämnade rummet.

När han i går på aftonen kom in till henne, nämnde
ingen något om den tvist de haft, men båda kände att
misstämningen blott lagt sig men ingalunda var borta.

I dag hade han under hela dagen icke varit hemma, och
det hade känts så ensamt och svårt för henne att veta sig
vara i ovänskap med honom, att hon ville glömma allt,
förlåta honom och försona sig med honom, ge sig själv skulden
och låta honom ha rätt.

»Det är jag, som själv är skulden. Jag är retlig och
svartsjuk utan grund. Jag skall försona mig med honom.
Så far vi till landet, där får jag det lugnare», sade hon till
sig själv.

»Onaturligt» — hon erinrade sig plötsligt det ord, som
mest av allt hade kränkt henne, icke så mycket ordet i och
för sig som den avsikt att såra som legat under. — »Jag vet,
vad han ville säga, han ville säga: det är onaturligt, att
inte älska sin egen dotter men hålla av en främmandes
barn. Vad förstår han av kärleken till barn, av min kärlek
till Serjozja, som jag fått lämna för hans skull? Och detta
begär efter att såra mig! Nej, han älskar en annan kvinna,
det kan inte förhålla sig på annat sätt.»

Och seende, att hon under det att hon sökt bringa sig
själv till lugn hade åter igen tillryggalagt samma kretsgång
och kommit tillbaka till sin ursprungliga upprördhet, blev
hon förfärad över sig själv. »Är det då omöjligt? Kan jag
då inte ta det på mig?» — sade hon och började på nytt
samma grubbel. — »Han är uppriktig, hederlig, han håller
av mig. Jag älskar honom ju. I dagarna blir det klart med
skilsmässan. Vad behövs då mer? Det behövs lugn,
tilltro. Ja, jag tar det på mig. Nu, när han kommer, skall jag
säga, att det var min skuld, fast jag inte var den skyldiga,
och så kan vi fara.»

Och för att icke än en gång komma i tankar och ligga
under för sin upprördhet, ringde hon och bad tjänstefolket
bära in koffertar, som hon skulle packa för avresan till
landet.

Klockan tio anlände Vronskij.
</chapter>

<chapter name="XXIV">
<h2>XXIV.</h2>

— Nå, hade du roligt? — frågade hon och gick honom
till mötes med ett skuldmedvetet och undergivet uttryck i
ansiktet.

— Som vanligt, — svarade han och förstod med ens vid
det första ögonkast han gav henne, att hon nu var i en av
sina bättre sinnesstämningar. Han hade vant sig vid dessa
ombyten och var nu särskilt glad över förändringen,
emedan han själv var vid allra bästa humör.

— Vad ser jag! Det var riktigt bra! — sade han och
pekade på koffertarna, som stodo i tamburen.

— Ja, vi måste resa. Jag har varit ute på en körtur,
och det var så härligt, att jag fick sådan lust att komma ut
på landet igen. Det är väl ingenting, som håller dig kvar?

— Jag har bara alldeles samma önskan som du. Jag
kommer strax, så får vi talas vid. Jag skall bara kläda om
mig. Säg till om te.

Och han gick in i sitt arbetsrum.

Det syntes henne dock ligga någonting förolämpande i
att han hade sagt: »det var riktigt bra», alldeles som man
brukar säga till ett barn, då det upphört att vara
egensinnigt, och ännu mer låg det för henne något förolämpande i
motsättningen mellan hans självmedvetna ton och hennes
egen undergivna. Ett ögonblick kände hon, att
motsägelselustan steg upp inom henne, men hon lade band på sig och
förkvävde den och mötte Vronskij, då han kom tillbaka, med
samma gladlynta sätt.

Då han kom ut till henne, berättade hon för honom om
hur hon tillbragt sin dag och om sina planer för avfärden,
därvid delvis begagnande sig av redan på förhand
uttänkta ord.

— Vet du, det har kommit som en riktig hänförelse över
mig, — sade hon. — Varför skall vi nödvändigt vänta här
på skilsmässan? Går det då inte lika bra ute på landet?
Jag står inte ut med att vänta mer. Jag vill inte ha något
hopp mer, jag vill inte höra talas om denna skilsmässa. Jag
har beslutat, att denna sak inte mer får ha något inflytande
på mitt liv. Tycker du inte som jag?

— Jo, visst! — sade han och såg med oro på hennes
upprörda ansikte.

— Nå, vad hade ni för er? Vilka var där? — frågade hon
efter en stunds tystnad.

Vronskij nämnde gästernas namn. — Middagen var
förträfflig, och regattan som vi före den tittat på och allt
det andra var ju trevligt, men i Moskva kan man inte
anordna sådant utan att något av ridicule kommer med. Bland
annat uppträdde en dam, svenska drottningens
simlärarinna, och visade oss sina konster.

— Vad? Sam hon? — frågade Anna och mörknade.

— Ja, i någon slags röd <i>costume de nation</i>, hon var till
åren kommen och allt annat än vacker. Nå, skall vi då
lämna Moskva?

— Vilket dumt påhitt? Sam hon på något särskilt sätt?
— frågade Anna utan att svara.

— Nej, det var ingenting särskilt med det. Jag har ju
sagt, att jag fann det dumt. Nå, när tror du, vi kan ge oss
av?

Anna skakade på huvudet, som om hon vill göra sig
kvitt en obehaglig tanke.

— När vi skall resa? Ja, ju förr, dess hellre. I morgon
hinner vi inte. I övermorgon.

— Ja-ha... nej, vänta litet. I övermorgon är det ju
söndag, då måste jag vara hos <i>maman</i>, — sade Vronskij
och kände sig strax förvirrad, ty så fort han nämnt sin
mors namn, märkte han, att hon gav honom en skarp och
misstänksam blick. Hans förvirring styrkte henne i hennes
misstankar. Hon blossade upp och drog sig tillbaka från
honom. Nu var det inte längre den svenska drottningens
simlärarinna, som oroade hennes tankar, det var den unga
furstinnan Sorokina, som bodde hos grevinnan Vronskij
i dennas villa strax utanför Moskva.

— Du kan nog fara i morgon! — sade hon.

— Nej, det går inte. Jag har ju en angelägenhet att
ordna, först i morgon kan jag få fullmakterna och lyfta
pengarna, — svarade han.

— Är det på det viset, så far vi inte alls.

— Varför det?

— Jag far inte senare. Antingen senast på måndagen
eller aldrig!

— Varför det då? — frågade Vronskij i förvåning. —
Det är ju meningslöst!

— För dig har det ingen mening, därför att du inte
bryr dig om mig. Du vill inte förstå mitt liv. Det enda, som
här har varit av något intresse för mig — det är Hanna.
Och du säger, att det är tillgjordhet. Du sade ju i går, att
jag inte håller av min egen dotter, utan gör mig till, slösar
kärlek på detta engelska barn, att det är onaturligt. Jag
skulle gärna vilja veta, vad för slags liv skulle kunna vara
naturligt för mig i denna omgivning.

För ett ögonblick kom hon till sans och förfärades över
att hon icke följde sin avsikt. Men även med vetskap om,
att hon beredde sitt fördärv, kunde hon icke hålla sig
tillbaka, hon kunde icke låta bli att visa honom, att han hade
orätt, hon kunde icke underordna sig honom.

— Jag har aldrig sagt något dylikt, jag har blott yttrat,
att jag inte kunde känna med i denna din plötsligt påkomna
kärlek.

— Varför säger du då inte sanningen, du, som
berömmer dig av din uppriktighet?

— Jag har aldrig berömt mig av något och jag brukar
inte tala osanning, — sade han stilla hållande tillbaka
vreden, som steg upp inom honom. — Det är beklagligt,
om du inte kan akta...

— Aktningen har man hittat på för att dölja det
tomrum, där kärleken borde vara... Och om du inte längre
älskar mig, vore det bättre och hederligare att låta mig
veta det.

— Nej, detta blir outhärdligt! — skrek Vronskij och
reste sig från stolen. Och ställande sig framför henne sade
han sakta: — Varför frestar du mitt tålamod? — Han
yttrade dessa ord, som om han hade ytterligare mycket att
säga, men hejdade sig. — Det har sin gräns.

— Vad vill ni säga med det? — skrek hon till med
fasa betraktande det otvetydiga uttryck av hat, som fanns
i hela hans ansikte, särskilt i de hårda, hotfulla ögonen.

— Jag vill säga... — började han, men hejdade sig.
— Jag måste fråga, vad begär ni av mig?

— Vad kan jag begära? Jag kan blott önska, att ni inte
skall överge mig, som ni har för avsikt, — svarade hon
troende sig förstå allt som han icke sagt ut. — Men det är inte
det jag vill, det är dock något, som kommer i andra hand.
Jag vill ha kärlek, och den finns inte. Alltså, allt är
slut.

Hon gick mot dörren.

— Stanna! Stan-na! — sade Vronskij med det mörka
vecket kvar mellan ögonbrynen, men grep så tag om
hennes hand. — Vad står då på? Jag sade, att vi måste vänta
med avresan tre dagar, på det säger du mig, att jag ljuger,
att jag är en ohederlig människa.

— Ja, jag upprepar, att en människa, som förebrår mig,
att han fått offra allt för mig — sade hon erinrande sig ett
yttrande vid en föregående tvist — den är sämre än en
ohederlig människa, — det är en människa utan hjärta.

— Nej, det finns en gräns för tålamodet! — skrek han
till och släppte hennes hand.

»Han hatar mig, det är tydligt», tänkte hon och gick
tigande med osäkra steg ut ur rummet. »Han älskar en
annan kvinna, det är ännu tydligare», sade hon till sig själv
på tröskeln till sitt rum. »Jag vill ha kärlek, och den finns
inte. Alltså, allt är slut», — upprepade hon de ord hon sagt,
— »och det måste få ett slut.»

»Men hur?» frågade hon sig själv och satte sig ned i en
länstol framför spegeln.

Den ena tanken efter den andra drog genom hennes
huvud: vart skulle hon nu resa — till den tant, hos vilken
hon bott under uppväxtåren, till Dolly eller helt enkelt
ensam resa utomlands; vad gjorde väl han nu, lämnad ensam
i sitt arbetsrum, var detta den sista tvisten, eller var en
försoning möjlig, vad skulle nu alla hennes förra
bekantskaper i Petersburg komma att säga om henne, vad skulle
Alexej Alexandrovitj få för uppfattning av saken... Det
kom en mängd andra tankar om vad som nu skulle ske efter
en brytning, men hon gav sig dock icke helt hän åt dem. I
djupet av hennes själ fanns en oklar tanke, som särskilt
fängslade henne, men hon kunde icke bli fullt medveten om
den. Då hon så åter kommit att tänka på Alexej
Alexandrovitj, mindes hon också sin sjukdomstid efter flickans
födelse och den känsla, som då icke ville vika från henne.
»Varför fick jag inte dö?» Hon erinrade sig de ord, hon då
yttrat, och den känsla, som då behärskat henne. Och
med ens förstod hon, vad det var som fanns på botten av
hennes själ. Ja, det var den tanke, som allena kunde bringa
allt till en upplösning. »Ja, att dö!»

»Både Alexej Alexandrovitjs och Serjozjas skam och
min förfärliga nesa — allt frälsar döden oss från. Dö —
då komme han att ångra, då komme han att sörja, då skulle
han älska och lida för min skull.» Hon satt i länstolen med ett
stelnat leende av medlidande med sig själv, tog av och satte
på undan för undan vänstra handens ringar, medan hon
livligt föreställde sig alla hans olika känslor efter hennes
död.

Steg, som nalkades, hans steg, störde henne i hennes
fantasier. Liksom upptagen av att lägga av sig sina ringar
låtsades hon icke märka hans närvaro.

Han gick fram till henne, grep hennes hand och sade
stilla:

— Anna, låt oss fara i övermorgon, om du så vill. Jag
går med på allt.

Hon teg.

— Vad menar du? — frågade han.

— Du vet själv, — sade hon i detsamma och saknande
krafter att behärska sig brast hon ut i häftig gråt.

— Överge mig, överge mig! — yttrade hon mellan
snyftningarna. — Jag reser i morgon... Jag skall göra mera än
så. Vem är jag? En fallen kvinna. En sten om din hals.
Jag vill inte plåga dig, jag vill det inte! Jag skall befria
dig. Du älskar mig inte, du älskar en annan!

Vronskij bad henne bevekande att lugna sig och
bedyrade, att det icke fanns ett tecken till grund för hennes
svartsjuka, att han aldrig upphört och aldrig skulle upphöra
att älska henne, att han älskade henne mera än någonsin.

— Anna, varför plåga dig själv och mig så? — sade
han, kyssande hennes händer. Det låg ett uttryck av
ömhet över hans ansikte, och det tycktes henne, att hennes
öra förnam ljudet av fallande tårar, då han talade, och att
hennes hand fuktades av dem. Och plötsligt vek Annas
förtvivlade svartsjuka för en obehärskad, lidelsefull ömhet.
Hon slog armarna om honom, överhöljde hans huvud, hals,
händer med kyssar.
</chapter>

<chapter name="XXV">
<h2>XXV.</h2>

Kännande sig fullständigt försonad, grep Anna sig
tidigt följande morgon an med förberedelserna för avfärden.
Fast det icke var avgjort, om de skulle fara på måndagen
eller tisdagen, båda hade kvällen förut gjort eftergifter åt
den andre, var Anna livligt sysselsatt med att ordna för
avfärden och kände sig därvid fullkomligt likgiltig för om
de skulle fara en dag tidigare eller senare. Hon stod i sitt
rum lutad över en öppnad kista och plockade fram saker,
då han redan färdigklädd kom in till henne.

— Jag far genast ut till <i>maman</i>, hon kan skicka pengar
med Jegor. Och i morgon är jag färdig att resa, — sade
han.

Hur god hennes sinnesstämning än var, gav dock
meddelandet om att han skulle besöka moderns villa henne ett
styng i själen.

— Men jag hinner inte själv, — sade hon och tänkte i
detsamma: »alltså hade han också förut kunnat ordna det
så, att vi kunnat göra som jag ville.» — Nå, gör som du vill.
Gå in i matsalen, jag kommer strax, jag måste bara först
plocka undan de här sakerna, — sade hon och lade
ytterligare något på Annusjkas arm, där det redan låg en hög av
klädespersedlar.

Vronskij satt och åt en biffstek, då hon kom ut i
matsalen.

— Du kan inte tänka dig, vad de här rummen har
blivit mig vederstyggliga, — sade hon och satte sig ned för att
dricka en kopp kaffe. — Det finns ingenting rysligare än
dessa <i>chambres garnies</i>. De liksom sakna ansiktsuttryck
och själ. Dessa klockor, gardiner och först och främst dessa
tapeter erinra om en mardröm. Jag tänker på
Vozdvizjenskoje som på det förlovade landet. Du skall väl inte redan
skicka av hästarna?

— Nej, de får komma efter oss. Men tänker du fara
någonstans?

— Jag ville besöka fru Wilson. Jag ville ge henne en
del gamla kläder. Alltså, det blir då i morgon? — sade
hon med munter röst, men med ens förändrades hennes
ansikte.

Vronskijs kammartjänare kom och bad om kvitto på
mottagandet av ett telegram från Petersburg. Det var
ingenting underligt i att Vronskij fick ett telegram, men det
var som om han ville dölja något för henne, då han sade,
att kvittot låg i hans arbetsrum, och han hade sedan så
brått att vända sig till henne:

— Jag blir alldeles säkert färdig med allt i morgon.

— Från vem har du fått telegram? — frågade hon utan
att höra på vad han sade.

— Det är från Stiva, — svarade han motvilligt.

— Varför har du inte visat mig det? Vad skulle jag och
Stiva behöva hålla hemligt för varandra?

Vronskij ropade tillbaka betjänten och bad honom ge
dem telegrammet.

— Jag ville inte visa det, därför att Stiva har en sådan
mani att telegrafera i onödan, vad tjänar det till att
telegrafera, då ingenting är avgjort.

— Om skilsmässan.

— Ja, han meddelar: Ännu har jag inte lyckats utverka
något. I dagarna har han ställt bestämt svar i utsikt. Ja,
läs själv.

Med darrande händer grep Anna telegrammet och
genomläste detsamma, som Vronskij hade sagt. I slutet fanns
ett tillägg: »föga hopp, men jag skall göra allt, det möjliga
och det omöjliga.»

— Jag sade i går, att det var mig fullkomligt likgiltigt,
när denna skilsmässa kunde bli beviljad och om jag ens
finge någon, — sade hon rodnande. — Det var inget som
helst skäl att dölja det här för mig. »På samma sätt kan
han för mig hemlighålla sin korrespondens med andra
kvinnor», tänkte hon.

— Och Jasjvin ville komma i dag på morgonen med
Vojtov, — sade Vronskij: — det tycks, som om han hade
spelat av Pevtsov allt, till och med mera än denne kan
betala, — omkring sexti tusen.

— Nej, — sade hon, förargad över att han genom denna
så tydliga omkastning i samtalet lät henne förstå, att hon
blivit bragt i oro, — varför tror du, att denna
underrättelse skulle vara av sådan betydelse för mig, att du skulle
behöva söka undanhålla mig den? Jag har sagt, att jag
inte vill tänka på den saken, och jag skulle önska, att du
brydde dig lika litet om den som jag.

— Jag har intresse av den, därför att jag tycker om
klarhet, — sade han.

— Klarhet: i formsaker, men inte i kärlek, — sade hon
allt mer och mer uppbragt icke så mycket av hans ord som
av den kalla och lugna ton, varmed han talade. — Varför
önskar du detta?

»Herre Gud! åter kommer hon in på denna sak», tänkte
han och mulnade.

— Du vet ju varför: för din skull och för de barn, som
kan komma till världen, — sade han.

— Det kommer inga barn.

— Det är mycket beklagligt, — sade han.

— Ja, du har behov av detta för ofödda barns skull,
men på mig tänker du inte, — sade hon, som icke hört,
att han sagt: <i>för din skull</i> och för de barn...

Frågan om deras utsikt att få flere barn hade länge
tillhört deras tvisteämnen och oroat henne. Hans önskan att
äga barn tolkade hon som om den berodde på att han icke
skattade hennes skönhet.

— Ack, jag sade: för din skull. Först och främst för
din skull, — upprepade han och hans panna rynkades,
som hade han erfarit en kroppslig smärta, — därför att det
är min övertygelse, att större delen av din oro beror på det
ovissa i din belägenhet.

»Ja, nu har han upphört att göra sig till, nu visar sig
allt hans kalla hat mot mig», tänkte hon utan att ordentligt
höra på hans ord med fasa seende in i den kalla och hårda
dom, som hennes upprörda sinnesstämning såg blicka mot
sig ur hans ögon.

— Det är inte orsaken, — sade hon, — och jag kan
inte ens förstå, hur orsaken till vad du kallar min oro kan
ligga i att jag helt befinner mig i ditt våld. Vad finns det
här för något, som är ovisst i min belägenhet? Tvärtom.

— Det är högst beklagligt, att du inte vill begripa, —
avbröt han henne önskande med eftertryck få fram vad
han tänkte: — det ovissa består däri, att du har för dig, att
jag är fri.

— I det fallet kan du vara fullkomligt lugn, —
sade hon, vände sig från honom och började dricka sitt
kaffe.

Hon lyfte upp koppen hållande lillfingret utspretat och
förde den till munnen. Sedan hon svalt några klunkar, såg
hon på honom och förstod på uttrycket i hans ansikte, att
det sätt på vilket hon förde handen och det ljud hennes
läppar frambragte gjorde ett obehagligt intryck på honom.

— Det är mig fullkomligt likgiltigt, vad din mor tänker
och hur hon vill få dig gift, — sade hon och satte med
darrande hand från sig koppen.

— Men det är ju — inte det vi talar om.

— Jo, just om det. Och kom ihåg, att för mig är en
kvinna utan hjärta, hon må vara gammal eller ung, din mor
eller någon annan, utan allt intresse, och jag vill inte veta
av henne.

— Anna, jag ber dig att inte uttrycka dig ohöviskt om
min mor.

— En kvinna, som inte med hjärtat kan känna, var
hennes sons lycka och ära bör sökas, den har inget hjärta.

— Jag upprepar min anhållan: tala inte vanvördigt om
en mor, som jag högaktar, — sade han med höjd röst och
såg strängt på henne.

Hon svarade ingenting. Med blicken oavvänt fäst på
honom, hans ansikte, hans händer, satt hon och erinrade sig
alla enskildheter i den scen, som dagen förut utspelats
mellan dem vid deras försoning, hon mindes hans lidelsefulla
smekningar. »Sådana smekningar har han slösat och
kommer att slösa på andra kvinnor!» tänkte hon.

— Du älskar inte din mor. Allt detta är idel fraser,
fraser, fraser! — sade hon och såg hatfullt på honom.

— Om det är så, då måste...

— Då måste det komma till ett avgörande, och jag har
träffat mitt, — sade hon och ville lämna rummet, men i
detsamma steg Jasjvin in till dem. Anna hälsade på honom
och blev kvar.

Varför hon i en stund, då hennes själ var i uppror och
hon kände, att hon stod inför en brytning i livet, som
kunde ha de förfärligaste följder, skulle vara nödsakad att
förställa sig inför en främmande människa, som förr eller
senare skulle få reda på allt — det visste hon icke, men
efter att ha lagt band på sig och lugnat sin inre oro, satte
hon sig ned och inlät sig i samtal med gästen.

— Nå, hur går det? Har ni fått ut er fordran? —
frågade hon Jasjvin.

— Jag får vara nöjd. Allt får jag nog inte ut, tycks
det. På onsdag måste jag ge mig av. Och när far ni? —
sade Jasjvin med en plirande blick på Vronskij, tydligen
gissande sig till, att han och Anna varit i tvist.

— Det blir nog i övermorgon, — sade Vronskij.

— Ja, ni har ju länge tänkt ge er av.

— Men nu är det allvar, — sade Anna med en blick
rakt in i ögonen på Vronskij, som lät honom veta, att han
icke skulle tänka på möjligheten av en försoning.

— Men tycker ni inte synd om den stackars Pevtsov?
— fortsatte Anna sitt samtal med Jasjvin.

— Den saken har jag aldrig frågat mig om, Anna
Arkadjevna, jag tänker aldrig på, om det är synd om någon
eller inte. Allt vad jag äger bär jag här — han rörde vid
bröstfickan — och för ögonblicket är jag en rik man. Om
en stund ger jag mig av till klubben och jag lämnar den
kanske som utfattig. Det är ju så, att den, som sätter sig
ner vid spelbordet med mig, också vill plundra mig in på
bara kroppen, liksom jag önskar göra det med honom. Nå,
så får vi kämpa, och däri ligger nöjet.

— Nå, men om ni vore gift, — sade Anna, — hur skulle
det då gå er hustru?

Jasjvin skrattade till.

— Just därför har jag låtit bli att gifta mig och aldrig
haft en avsikt i den vägen.

— Men i Hälsingfors? — sade Vronskij blandande sig i
samtalet och kastade en blick på Anna, som log åt Jasjvins
sista yttrande. Då Anna mötte hans blick, antog hennes
ansikte med ens ett kallt och strängt uttryck, som ville hon
låta honom veta: »det är inte glömt, allt är som nyss.»

— Har ni då aldrig varit förälskad? — frågade hon
Jasjvin.

— Ack, Herre Gud! många gånger! Ser ni, en och annan
kan slå sig ner vid korten, men spela så, att han alltid kan
resa sig, när tiden är inne för ett rendez-vous. Men vad mig
beträffar har jag kunnat syssla med kärlek blott på ett
sådant sätt, att jag på kvällen inte försenat mig till ett
spelparti. Så har jag ordnat det.

— Nej, det var inte om dylikt jag frågade, utan om den
allvarliga kärleken. — Hon hade velat säga Hälsingfors,
men ville inte uttala ett ord, som Vronskij nyss hade sagt.

Så kom Vojtov, som skulle köpa en hingst. Anna reste
sig och gick ut ur rummet.

Strax innan Vronskij skulle lämna huset, gick han in
till henne. Hon ville låtsa, att hon höll på med att söka
efter något på bordet, men hon skämdes över att göra sig
till och såg honom med en kylig blick i ansiktet.

— Vad önskar ni? — frågade hon honom på franska.

— Jag vill hämta Gambettas stamboksintyg, jag har
sålt hästen, — sade han i en ton, som tydligare än ord
uttryckte: »jag har inte tid till några förklaringar, att ge sig
in på sådana tjänar ingenting till.»

»Jag har inte i något avseende förgått mig gentemot
henne», — tänkte han. — »Om hon vill straffa sig själv, <i>tant
pis pour elle</i>.» Men då han skulle lämna rummet, tyckte han,
att hon sade något, och hans hjärta skälvde till av
medlidande med henne.

— Vad var det, Anna? — frågade han.

— Jag sade ingenting, — svarade hon kallt och lugnt
som förut.

»Må det så vara, <i>tant pis</i>», tänkte han, blev åter kall,
vände sig om och gick. Då han gick ut, fick han i spegeln se
hennes ansikte, blekt, med darrande läppar. Han ville
stanna och säga ett vänligt ord till henne, men hans steg
förde honom ut ur rummet, innan han hunnit tänka ut något
att säga. Hela resten av denna dag tillbragte han ute, och
då han sent på kvällen kom hem, meddelade
kammarjungfrun honom, att Anna Arkadjevna hade ont i huvudet
och bett om att ingen skulle komma in till henne.
</chapter>

<chapter name="XXVI">
<h2>XXVI.</h2>

Hittills hade aldrig en hel dag förgått i osämja. Nu hade
emellertid detta skett. Ja, det var mer än osämja. Det
var ett tydligt ådagaläggande av fullständig köld från hans
sida. Hur hade han kunnat titta på henne så som han gjort,
då han kom in i rummet för att hämta det där papperet?
Betrakta henne, se, att hennes hjärta höll på att
sönderslitas av förtvivlan — och så tigande gå bort med lugn och
likgiltig min! Han hade icke blott blivit kall för henne,
han hatade henne, därför att han älskade en annan kvinna,
det var tydligt.

Och erinrande sig de hårda ord, som han sagt till henne,
tänkte Anna ytterligare ut de ord, som han tydligtvis hade
velat och kunnat säga, och bragte sig så allt mer och mer i
upphetsning.

»Jag håller er inte kvar, — hade han kunnat säga. — Ni
kan gå, vart det lyster er. Ni har inte velat skilja er från
er man, sannolikt därför, att ni tänkt på att ha möjlighet
att återvända till honom. Var så god och gör det! Har ni
behov av pengar skall jag ge er. Hur många rubler behövs?»

Alla de mest hårdhjärtade ord, som en rå människa
skulle kunnat säga, lät hon i sin inbillning honom yttra till
sig, och kunde icke förlåta honom dessa ord, det var som
om han verkligen hade uttalat dem.

»Men hade han inte senast i går bedyrat henne sin kärlek,
han, en uppriktig och hederlig man? Har jag då inte förut
mången gång varit förtvivlad utan anledning?» sade hon
strax därefter till sig själv.

Hela dagen med undantag av ett par timmar, som
åtgingo till hennes besök hos fru Wilson, tillbragte Anna
med att grubbla över, om allt var slut eller om det fanns
en möjlighet att hoppas på försoning, om hon genast borde
fara sin väg eller om hon än en sista gång skulle tala med
honom. Hon väntade på honom hela dagen, och på kvällen,
då hon gick in i sitt rum efter att ha sagt till tjänsteflickan
att meddela honom, att hon hade huvudvärk, sade hon till
sig själv: »kommer han in till mig, fastän min
kammarjungfru sagt honom detta, så betyder det, att han ännu håller
av mig — gör han det inte, så betyder det, att allt är slut,
och då har jag att besluta om vad jag skall göra!...»

På kvällen hörde hon bullret, då hans vagn stannade
utanför, hon hörde hans ringning, hans steg, hur han
samtalade med tjänsteflickan: han tog för gott vad som sades
honom, ville icke veta något mer om saken och gick in till
sig.

Och då stod det tydligt och klart för henne, att döden
var det enda medlet, att återuppväcka kärleken till henne i
hans hjärta, det enda medlet, att straffa honom och så
behålla segern, i denna kamp, som den onde anden, som
innästlat sig i hennes hjärta, förde med honom.

Nu var det fullständigt likgiltigt, om hon fick resa till
Vozdvizjenskoje eller icke, om hennes man beviljade
skilsmässa eller icke — allt detta var något ovidkommande.
Blott ett var av nöden — att straffa honom.

Då hon hällt upp åt sig sin sedvanliga dosis opium, kom
hon att tänka på, att det blott behövdes att tömma hela den
lilla flaskan för att dö, och det tycktes henne så lätt och
enkelt, att hon åter med en känsla av njutning började
tänka på, hur han skulle komma att lida, förtvivla, älska
hennes minne, då det redan var för sent. Hon låg i bädden
med vidöppna ögon och stirrade vid skenet av ett enda
nästan nedbrunnet ljus upp mot takets randgesims och
skuggan från sängskärmen, som föll över en del av denna,
och hon föreställde sig livligt, vad han skulle komma att
känna, då hon icke längre skulle finnas till, då hon blott
skulle vara ett minne för honom. »Hur kunde jag säga dessa
hårda ord till henne?» skulle han säga. »Hur kunde jag gå
ut ur rummet utan att säga ett ord till henne? Och nu finns
hon inte mer. Hon har gått bort för alltid. Hon är...»
Plötsligt vaggade skuggan från sängskärmen till, grep om
hela randgesimsen, hela takytan, andra skuggor kommo den
till mötes från motsatta sidan, för ett ögonblick slöto
skuggorna sig samman, drogo så hastigt ifrån varandra,
fladdrade, möttes igen, och allt blev mörkt. »Döden!» tänkte
hon. Och det kom en sådan skräck över henne, att hon på
en lång stund var ur stånd att fatta, var hon befann sig,
det dröjde länge innan hon med darrande händer kunde
finna rätt på tändstickorna och få ett nytt ljus tänt i
stället för det, som brunnit ut. »Nej, vad som helst — blott jag
får leva! Jag älskar honom ju. Och han älskar mig! Det
här är något som varit, det går över», sade hon kännande,
att tårar av glädje över återvändandet till livet runno
utefter hennes kinder. Och för att rädda sig undan sin skräck,
begav hon sig skyndsamt in i hans rum.

Han låg där försänkt i djup sömn. Hon gick fram till
honom och hållande ett ljus ovanför hans ansikte
betraktade hon honom länge. Nu, då hon såg honom sovande,
kände hon en sådan kärlek till honom, att hon icke kunde
hålla tillbaka tårar av ömhet. Men hon visste, att om han
vaknade, skulle han se på henne med en kall blick, som
talade om medvetande om, att han hade rätten på sin sida,
och hon visste, att innan hon skulle kunna tala med honom
om sin kärlek, måste hon dock först visa honom, att det var
han som förgått sig mot henne. Utan att ha väckt honom
återvände hon till sitt rum, och efter att ha tagit en andra
dosis av opiet, somnade hon fram mot morgonen in i en
tung halvslummer, vari hon aldrig helt förlorade
medvetandet om sig själv.

På morgonen väcktes hon plötsligt ur dvalan av en
förskräcklig mardröm, densamma som några gånger redan före
hennes förbindelse med Vronskij hade visat sig för henne.
En gubbe med tovigt skägg stod böjd över ett stycke järn
och sysslade med något, medan han frammumlade
meningslösa franska ord, och som alltid vid denna mardröm — det
var det fasansfulla därmed — hade hon en känsla av, att
gubben icke alls bekymrade sig om henne, men i alla fall
företog sig någonting förfärligt med järnet, som befann sig
över henne. Och hon vaknade badande i kallsvett.

Då hon stigit upp, erinrade hon sig gårdagen som i en
dimma.

»Vi kom i tvist. Detsamma har hänt som åtskilliga
gånger förut. Jag lät säga honom, att jag hade ont i huvudet,
och han kom inte. I morgon reser vi härifrån, jag måste
träffa honom och ordna för avfärden», sade hon till sig själv.
Och då hon fått veta, att han befann sig i sitt rum, begav
hon sig till honom. Då hon gick genom salongen, hörde hon,
att ett ekipage stannade framför huvudentrén. Hon såg ut
genom fönstret och blev varse en täckvagn, ur vars fönster
en ung dam i lilafärgad hatt tittade ut för att säga något
till en lakej, som just stod och ringde på dörrklockan.
Efter att ha talat med tjänstefolket i tamburen, kom någon
uppför trappan, så hörde hon Vronskij gå i rummet
bredvid salongen. Sedan skyndade han med snabba steg nedför
trappan. Anna trädde åter fram till fönstret. Där kom han
utan hatt ut på trappavsatsen och gick fram till vagnen.
Den unga damen i den lilafärgade hatten räckte honom ett
paket. Vronskij yttrade leende någonting till henne.
Vagnen körde bort. Vronskij kom hastigt ilande tillbaka upp
för trappan.

Dimman, som lagt sig över allt i hennes själ, skingrades
med ens. Känslorna från gårdagen grepo på nytt
smärtsamt om hennes sjuka hjärta. Hon kunde nu icke förstå
hur hon kunnat förnedra sig till den grad, att hon kunnat
stanna en hel dag under hans tak. Hon gick in till
honom för att meddela honom sitt beslut.

— Det var Sorokjna och hennes dotter, som kom
körande förbi, de hade med sig pengar och papper från min
mor. Jag kunde inte få dem redan i går. Nå, är det bättre
med din huvudvärk? — sade han i lugn ton utan att synas
bekymra sig om det på en gång hotfulla och triumferande
uttrycket i hennes ansikte.

Tigande och med blicken oavvänt fästad på honom stod
hon mitt i rummet. Han kastade en blick på henne, ett
mulet uttryck drog över hans ansikte för ett ögonblick, så
fortsatte han att läsa i brevet. Hon vände sig om och gick
sakta ut ur rummet. Han kunde ännu få henne att vända
om, men hon kom ända fram till dörren och han teg
fortfarande, det hördes blott fras av pappersblad, som vändes.

— Nå, det var ju sant, — sade han, då hon just stod i
dörren, — det är då avgjort att vi far i morgon? Eller
hur?

— Ni, men inte jag, — sade hon och vände sig om mot
honom.

— Anna, på detta sätt är det omöjligt att leva
samman...

— Ni, men inte jag, — upprepade hon.

— Detta blir outhärdligt!

— Ni... ni kommer att ångra detta, — sade hon och
gick ut ur rummet.

Förskräckt över det förtvivlade uttryck, varmed dessa
ord uttalades, sprang han upp och ville skynda efter henne,
men besinnande sig satte han sig åter ned, bet hårt samman
tänderna och blev sittande med mörk uppsyn. Denna i
hans tycke otillständiga hotelse med något obestämt hade
gjort honom vred. »Jag har försökt allt, — tänkte han, —
det återstår blott ett, att inte rikta någon uppmärksamhet
på det», och han började göra sig i ordning för att bege sig
ut i staden och att åter besöka modern, vars underskrift
han behövde på en fullmakt.

Anna hörde hans steg i arbetsrummet och i matsalen.
I salongen stannade han. Men han vek icke av för att gå
in till henne, han gav blott tillsägelse om, att man i hans
frånvaro kunde låta Vojtov hämta hingsten. Därefter
hörde Anna, hur hans vagn körde fram, hur ytterdörren
öppnades och han kom ut. Så gick han tillbaka in i
tamburen, och någon kom skyndsamt ilande uppför trappan.
Det var betjänten, som sprang för att hämta hans glömda
handskar. Hon gick fram till fönstret och såg, hur han utan
att se sig om tog emot handskarna och efter att ha vidrört
kuskens rygg sade något till denne. Därpå satte han sig på
sitt vanliga sätt i landån med det ena benet kastat över det
andra utan att se upp mot fönstren, drog på sig
handskarna och försvann i den bortrullande vagnen bakom ett
hörn.
</chapter>

<chapter name="XXVII">
<h2>XXVII.</h2>

»Han for sin väg! Det är slut!» sade Anna till sig själv
och till svar på detta utrop uppsteg inom henne tanken på
mörkret, då ljuset brann ned, och den förfärliga drömmen.
Dessa båda erinringar smälte samman till ett och fyllde
hennes hjärta med en iskall fasa.

— Nej, det får inte vara så! — skrek hon till, gick in i
sitt rum och ringde häftigt på betjänten. Det var henne så
förfärligt att vara ensam, att hon icke inväntade tjänarens
ankomst utan gick honom till mötes.

— Tag reda på, vart greven for, — sade hon.

Betjänten svarade, att greven hade farit till stallarna.

— Han bad mig säga, att vagnen strax skulle komma
tillbaka för den händelse att furstinnan ville åka ut.

— Jaså. Vänta. Jag skall skriva en biljett. Sänd
Michajla med den efter greven. Men fort.

Hon satte sig ned och skrev:

»Det är jag som förgått mig. Vänd tillbaka, vi måste
förklara oss. För Guds skull kom, det är förfärligt för mig.»

Hon förseglade skrivelsen och räckte den åt betjänten.

Hon var rädd att nu bli lämnad ensam och gick strax
efter tjänaren ut ur rummet och begav sig till
barnkammaren.

»Vad, det är ju en annan, det är inte han! Var är hans
ljusblå ögon, hans kära blyga leende?» var hennes första
tanke, då hon blev varse sin knubbiga rödkindade flicka
med de svarta ringlande hårlockarna i stället för Serjozja.
Medan hon vandrat fram med tankarna förvirrade, hade
hon väntat fått se gossen i barnkammaren. Flickungen satt
vid ett bord och dunkade envist och eftertryckligt med en
karaffinpropp i bordskivan och tittade uttryckslöst på
modern med ögon, som liknade tvenne svarta vinbär. Efter
att ha svarat den engelska barnsköterskan, som frågat, hur
det stod till med henne, att hon var alldeles frisk och att
hon i morgon skulle bege sig av till landet, satte Anna sig
ned bredvid flickan och började vrida karaffinproppen
framför henne. Men barnets högljudda, klingande skratt och
det sätt, på vilket det rörde på ögonbrynen, erinrade henne
så livligt om Vronskij, att hon med en tillbakahållen
snyftning hastigt reste sig och lämnade rummet. »Är då
verkligen allt slut? Nej, det kan inte vara möjligt», — tänkte hon.
— »Han kommer tillbaka. Men hur skall han kunna förklara
för mig detta leende och att han syntes så upplivad efter
att ha talat med henne? Men om han inte kan förklara det,
skall jag i alla fall tro honom. Om jag inte tror på honom,
återstår mig blott ett... och det vill jag inte.»

Hon såg på klockan. Det hade gått tolv minuter. »Nu
bör han redan ha erhållit min biljett och vara på väg
tillbaka. Det är inte lång tid att vänta, tio minuter till...
Men, om han inte kommer? Nej, det får inte ske. Det går
inte an, att han får se mig med förgråtna ögon. Jag går och
tvättar mig. Ja, och har jag kammat mig eller inte i dag?»
frågade hon sig själv. Hon kunde icke erinra sig vilket.
Hon trevade med handen över huvudet. »Jo, jag är
kammad, men när gjorde jag det — det kan jag omöjligt komma
ihåg.» Hon ville icke ens lita på sin hands vittnesbörd och
gick fram till en stor väggspegel för att se efter, om hon var
kammad eller icke. Hon var kammad, men hade intet
minne av när det skett. »Vem är detta? — tänkte hon
seende i spegeln sitt upphettade ansikte, som med underligt
glimmande ögon ängsligt betraktade henne. — Ja, detta
är jag», stod det med ens klart för henne och betraktande
hela sin gestalt, kände hon med ens hans kyssar på sin
hud, darrade till och ryckte med skuldrorna. Därpå lyfte
hon handen mot läpparna och kysste den.

»Vad är detta, har jag blivit vansinnig?» tänkte hon och
gick in i sovrummet, där Annusjka höll på med att städa.

— Annusjka, — sade hon och blev stående framför
kammarjungfrun med blicken fäst på denna utan att veta,
vad hon skulle säga.

— Det var ju till Darja Alexandrovna? — sade
tjänsteflickan liksom hade hon förstått vad Anna velat fråga om.

— Till Darja Alexandrovna? Ja, det var det. Jag skall
fara till henne.

»Femton minuter dit, femton tillbaka. Han är redan
på väg, han kommer strax, — hon tog upp klockan och
tittade på den. — Men hur kunde han fara sin väg och lämna
mig i en sådan belägenhet? Hur kan han leva utan att ha
försonat sig med mig?» Hon gick fram till fönstret och
började se utåt gatan. Efter den beräknade tiden kunde han
redan vara tillbaka. Men det var ju möjligt, att hon räknat
miste, och hon började åter tänka på, när det var han
hade begivit sig av, och räkna minuterna.

Just som hon gick fram till en väggklocka för att
kontrollera sitt fickur, kom någon körande. Hon tittade ut
genom fönstret och fick se hans vagn. Men ingen kom uppför
trappan, och där nere hördes röster. Tjänaren, som hon
skickat, hade kommit tillbaka med landån. Hon gick ned
till honom.

— Det gick inte att få tag i greven. Han hade redan
farit till Nizjnij Novgorodstationen.

— Vad är det? Vad har du där... sade hon till den
rödkindade muntre Michajla, som gav henne tillbaka den
biljett, hon lämnat honom.

»Ja, han har ju inte fått den», tänkte hon sansande sig.

— Far med denna biljett ut på landet till grevinnan
Vronskaja. Du vet ju, var hon bor? Och kom genast
tillbaka med svar, — sade hon till betjäntpojken.

»Och jag är ensam, vad skall jag ta mig till?» — tänkte
hon. — »Jo, det var sant, jag skall fara till Dolly, annars blir
jag från vettet. Ja, jag kan ytterligare telegrafera.» — Och
hon skrev ett telegram:

»Jag måste ovillkorligen tala, kom genast.»

Då hon skickat av telegrammet, gick hon för att kläda
om sig. Då hon stod färdigklädd med påsatt hatt, såg hon
åter in i ögonen på den stillsamma, nu redan något väl
fylliga Annusjka. Ett tydligt medlidande stod att läsa i
hennes små, goda ögon.

— Annusjka, kära du, vad skall jag göra? — sade Anna
snyftande och sjönk ned i en länstol.

— Varför oroa sig så, Anna Arkadjevna! Sådant händer
ju. Far ut och förströ er, — sade kammarjungfrun.

— Ja, jag skall fara, — sade Anna besinnande sig och
steg upp. — Och om det kommer något telegram, medan
jag är borta, så skicka efter det till Darja Alexandrovna...
Nej, jag kommer själv tillbaka.

»Ja, det gäller att inte tänka, jag måste företa mig
något, fara ut, först och främst komma bort ur detta hus»,
sade hon med förfäran lyssnande till ett hemskt kluckande
ljud, som kom från hjärtat, gick snabbt ut och tog plats i
landån.

— Vart får jag köra? — frågade Pjotr, innan han satte
sig upp på kuskbocken.

— Till Znamenka, till Oblonskijs.
</chapter>
<chapter name="XXVIII">
<h2>XXVIII.</h2>

Vädret var klart. Hela morgonen hade det fallit ett
stritt småregn, men alldeles nyss hade det klarnat upp.
Husens plåttak, trottoarerna, gatstenarna, ekipagens
hjulringar, mässingsbeslag och läder — allt glänste skarpt i
majsolen. Klockan var tre, den tid då gatutrafiken var
som livligast.

Lugnt sittande i ett hörn av landån, som knappt
märkbart skakade på sina mjuka fjädrar, medan de grå hästarna
skyndsamt drogo den framåt, genomlöpte Anna i tankarna
åter de sista dagarnas händelser, medan vagnshjulen
oavbrutet dånade och det ena intrycket efter det andra gled
förbi henne i den friska luften, och nu såg hon sin
belägenhet helt annorlunda än den tett sig för henne därhemma. Nu
stod icke tanken på döden så hemsk och tydlig inför henne,
det syntes henne icke så oundvikligt att hon måste dö,
Nu gjorde hon sig förebråelser över det förödmjukande
hon nedlåtit sig till. »Jag bönfaller honom om att förlåta
mig. Jag underordnar mig honom. Jag har erkänt mig
vara den skyldiga. Varför? Kan jag då inte leva utan
honom?» Och utan att svara på frågan, hur hon skulle
kunna leva utan honom började hon läsa på skyltarna:
»Kontor och lager. Tandläkare... Ja, jag skall säga allt
till Dolly. Hon tycker inte om Vronskij. Det blir mig svårt
och obehagligt, men jag skall säga henne allt. Hon håller
av mig, och jag skall följa hennes råd. Jag skall inte
underkasta mig honom, jag tillåter inte, att han tar sig
uppfostrareton gentemot mig. Filippovs bageri... Man säger, att
deg hämtas därifrån till Petersburg. Vattnet är så bra i
Moskva. Ja, Mytistjevo-brunnarna... pannkakor...» Och
hon erinrade sig, hur hon för länge sedan, då hon ännu blott
var sjutton år gammal i sällskap med en faster hade farit
till Troitsa-klostret. »Man for dit med häst på den tiden.
Var det verkligen jag, den flickan med de rödfrusna
händerna? Hur mycket av det, som på den tiden tycktes mig
så härligt och ouppnåeligt, har inte blivit något futtigt, men
det som fanns då, det är nu för evigt borta från mig. Skulle
jag på den tiden ha kunnat tro, att jag kunde råka i en
sådan förnedring? Vad han kommer att känna sig stolt och
belåten, då han fått läsa min biljett! Men jag skall visa
honom... Vad all den här färgen luktar illa. Varför skall
det ideligen målas och byggas om? Modehandel», läste hon.
En karl hälsade på henne. Det var Annusjkas man. »Våra
parasiter», — mindes hon ett uttryck av Vronskij. — »Våra?
Varför just våra? Det är förfärligt, att man aldrig med
roten kan rycka upp det förgångna. Det går inte, men
man kan dölja minnet av det. Och jag skall dölja det.»
Och hon kom att tänka på sitt förflutna med Alexej
Alexandrovitj, som hon strukit ur sitt minne. »Dolly kommer
att tänka, att jag för andra gången ämnar överge en man,
och helt säkert kommer hon att tycka, att jag gör orätt!
Som om jag skulle vilja vara rättfärdig! Det kan jag inte!»
stötte hon fram och ville brista i gråt. Men strax kom hon
att undra över, varför två flickor, som hon for förbi,
skrattade. »Helt säkert pratar de om kärlek. De vet inte, hur
liten glädje, hur futtigt... En bulevard, barn. Där
kommer tre pojkar springande. De leker häst. Min Serjozja!
Allting går jag miste om, och honom kan jag aldrig få
tillbaka. Ja, allt är förlorat, om jag inte får honom tillbaka.
Kanske har han» — nu tänkte hon på Vronskij — »kommit
för sent till tåget och redan vänt åter hem. Än en gång vill
du förnedra dig!» — sade hon till sig själv. — »Nej, jag går till
Dolly och säger henne rakt på sak: jag är olycklig, det är
rätt åt mig, jag är inte utan skuld, men nu är jag i alla
fall olycklig, hjälp mig. Dessa hästar, denna landå — vad
jag känner mig vidrig sittande i denna vagn — allt är hans,
men snart skall jag aldrig mer se det igen.»

Anna tänkte på de ord, som hon skulle säga till Dolly,
och fortsatte att avsiktligt slita upp sig invärtes, medan
hon steg uppför trappan.

— Är någon här? — frågade hon inkommen i tamburen.

— Katerina Alexandrovna Levina, — svarade
betjänten.

»Kitty, samma Kitty, som Vronskij varit förälskad i!» —
tänkte Anna. — »Densamma, som han än med kärlek tänkt
på. Han beklagar, att han inte gifte sig med henne. Men på
mig tänker han med avsky och beklagar, att han råkat
samman med mig.»

Just som Anna kom, voro de båda systrarna inbegripna
i ett samtal om spädbarns skötsel. Dolly gick ensam ut för
att ta emot gästen, som kommit och stört dem mitt i deras
samspråk.

— Har du inte rest än? Jag hade velat besöka dig, —
sade hon, — jag har i dag fått ett brev från Stiva.

— Vi har också haft ett telegram, — svarade Anna och
tittade sig om efter Kitty.

— Han skriver, att han inte kan begripa, vad Alexej
Alexandrovitj egentligen vill, men att han inte skall lämna
Petersburg utan att ha fått ett svar.

— Jag trodde, att det var någon hos dig. Kan jag få
läsa brevet?

— Jo, Kitty är här, — sade Dolly förläget, — hon blev
kvar i barnkammarn. Hon har varit mycket sjuk.

— Ja, det har jag hört. Får jag läsa brevet?

— Ja, jag skall genast komma med det. Men han
ställer sig inte avvisande, Stiva har hopp, — sade Dolly och
stannade i dörren.

— Jag varken hoppas eller önskar, — sade Anna.

»Vad betyder det, Kitty anser det visst förolämpande
för sig att träffa mig,» — tänkte Anna, då hon blivit
lämnad ensam. — »Kanske har hon rätt i det. Men det
tillkommer inte henne, som varit förälskad i Vronskij, att visa mig
det, om det också skulle vara så. Jag vet, att ingen
anständig kvinna kan ta emot mig i den belägenhet, vari jag nu
är. Jag vet, att jag från första minuten uppoffrat allt för
hans skull. Och där har jag nu belöningen! O, vad jag
avskyr honom! Och varför har jag begivit mig hit. Jag
känner mig här ännu värre, det är ännu svårare.» Från
rummet innanför hörde hon de båda systrarna samtala.
»Och vad skall jag nu säga till Dolly? Skall jag glädja
Kitty med, att jag är olycklig, skall jag fly till hennes
beskydd? Nej. Och även Dolly förstår ingenting. Jag har
ingenting att säga henne. Det skulle bara vara intressant
att få träffa Kitty och visa henne, hur jag nu föraktar allt
och alla, hur likgiltigt allt är mig numera.»

Dolly kom in med brevet. Anna läste igenom det och
räckte tigande tillbaka det.

— Jag visste allt detta, — sade hon. — Och det
intresserar mig inte alls.

— Varför det? Jag tycker tvärtom, att man kan hysa
hopp, — sade Dolly och såg med ett nyfiket leende på Anna.
Hon hade aldrig förr sett henne i ett så underligt, uppretat
tillstånd. — När tänker du resa? — frågade hon.

Anna såg med plirande blick framför sig utan att svara.

— Varför håller sig Kitty undan för mig? — sade hon
och såg rodnande mot dörren.

— Ack, det har sin lilla anledning. Det är så, att hon
ammar nu, och det går inte riktigt som det skall, hon är
hos mig för att få råd... Hon vill nog gärna... Hon
kommer strax, — fick Dolly med svårighet fram, ovan att
tala osanning. — Ja, se där är hon.

Då Kitty fått höra, att Anna hade kommit, ville hon
icke gå ut till henne, men Dolly hade lyckats övertala
henne. Samlande sin själsstyrka kom nu Kitty ut, gick
rodnande fram till Anna och räckte henne handen.

— Det gläder mig att träffas igen, — sade hon med en
darrning i rösten.

Kitty var bragt ur jämvikt av den strid, som inom henne
försiggick mellan hennes fientliga känsla mot denna dåliga
kvinna och hennes önskan att visa undseende. Men så fort
hon fått se Annas vackra, sympatiska ansikte, försvann med
ens all känsla av fientlighet.

— Det skulle inte förvånat mig, om ni inte velat träffa
mig. Men jag har blivit van vid allt. Har ni varit sjuk?
Ja, ni har blivit förändrad, — sade Anna.

Kitty kände på sig, att Anna såg på henne med fientlig
blick. Hon fann denna fientlighet förklarlig av den
belägenhet, vari Anna, som förr beskyddande tagit hand om henne,
nu befann sig stående inför henne. Och hon greps av
medlidande.

De talade om Kittys sjukdom, om barnet, om Stiva
men ingenting syntes tydligen intressera Anna.

— Jag har kommit för att ta farväl av dig, — sade hon
och reste sig.

— När reser ni?

Men Anna gav för andra gången intet svar på denna
fråga och vände sig till Kitty.

— Det gläder mig mycket, att jag fått råka er, — sade
hon med ett leende. — Jag har från så många håll hört talas
om er, till och med av er man. Han har varit hos mig, och
jag tyckte så bra om honom, — tillade hon tydligen med
illvillig avsikt. — Var är han?

— Han har rest ut på landet, — svarade Kitty rodnande.

— Hälsa honom från mig, glöm för all del inte bort det.

— Ja, det skall jag säkert! — svarade Kitty med naiv
uppriktighet och såg deltagande in i hennes ögon.

— Ja, farväl då, Dolly, — och efter att ha kysst Dolly
och tryckt Kittys hand gick Anna skyndsamt ut.

— Alltjämt densamma och lika tilldragande! — sade
Kitty, då hon och systern blivit ensamma. — Men det finns
något så sorgmodigt hos henne. Något så förfärligt
sorgmodigt!

— I dag var det något särskilt med henne, — sade
Dolly. — Då jag följde henne ut i tamburen, tyckte jag, att
det var, som om hon ville brista i gråt.
</chapter>

<chapter name="XXIX">
<h2>XXIX.</h2>

Anna satte sig upp i landån med en sinnesstämning ännu
svårare än den varmed hon kommit hemifrån. Till hennes
tidigare kval sällade sig nu den känsla av att vara kränkt
och tillbakasatt, som hon så klart förnummit vid mötet
med Kitty.

— Vart skall jag köra? Hem? — frågade Pjotr.

— Ja, hem, — svarade hon i detta nu icke tänkande på,
vart hon skulle fara.

»Hur betraktade de mig inte, det var som om de sett på
något förfärligt och obegripligt, som väckt deras
nyfikenhet. Vad kan han där med sådan hänförelse berätta om för
den andre?» — tänkte hon seende på två fotgängare. — »Kan
man då berätta för en annan, vad man känner? Jag ville
berätta det för Dolly, men det var då bra, att jag ingenting
sade. Vad hon skulle ha glatt sig åt min olycka! Hon
skulle ha dolt denna känsla, men vad hon främst av allt
skulle ha känt, hade dock varit glädje över, att jag blivit
straffad för den njutning i livet, som hon avundats mig.
Kitty, ja, hon hade blivit ännu förnöjdare. Hur kan jag
inte se tvärs igenom henne! Hon vet, att jag varit mer
älskvärd mot hennes man än skick och bruk är. Och hon är
svartsjuk på mig och avskyr mig. Och därtill föraktar hon
mig. I hennes ögon är jag en sedeslös kvinna. Nå, hade jag
varit en sedeslös kvinna, så hade jag kunnat göra hennes
man förälskad i mig... om jag bara velat. Ja, det har jag
också velat. Se, den där, han är nöjd med sig själv», tänkte
hon vid åsynen av en rödkindad, fyllig herre, som kom
åkande emot henne, och tagande henne för en bekant lyfte
sin skinande höga hatt över ett huvud med skinande flint
men strax därpå märkte, att han tagit miste. »Han trodde,
att han kände mig. Och han känner mig lika litet, som
någon annan vem som helst i världen känner mig. Jag känner
mig inte själv. Jag känner »mes appétits», som fransmännen
säger. Hur kan de lockas av den där smutsiga glacen?»,
tänkte hon seende två pojkar, som hejdat en
glaceförsäljare, som tog sitt fat ned från huvudet och torkade sitt
svettiga ansikte med fliken av en handduk. »Alla har vi
begär efter det som är sött och välsmakande. Finns det
inte konfekt, vill man ha smutsig glace. Och så var det
med Kitty: när hon inte fick Vronskij, så tog hon Levin.
Och hon avundas mig. Och hatar mig. Alla avskyr vi
varandra. Jag Kitty, och Kitty mig. Det är vad som är
sanning. <i>T’jutkin, coiffeur... Je me fais coiffer par
T’jutkin</i>... Jag skall säga det till honom — hon tänkte på
Vronskij —, då han kommer. »Men i detsamma kom hon
att tänka på, att hon inte längre hade någon att säga
något lustigt åt. »Ja, det finns för övrigt ingenting lustigt,
ingenting glatt. Allt är vidrigt. Nu ringer det till
aftonsång, och köpmannen där borta korsar sig så omsorgsfullt,
som om han vore rädd att tappa något. Vad tjänar dessa
kyrkor till, denna klockringning och denna lögn? Det är
bara till för att dölja, att vi alla hatar varandra. Alla är
vi som kuskarna där, som just råkat i gräl. Jasjvin säger:
han vill plundra mig in på bara kroppen, och detsamma vill
jag med honom. Ja, det är sanning!»

Ur dessa tankar, som så starkt lagt beslag på hennes
uppmärksamhet, att hon glömt bort att tänka på sin
belägenhet, väcktes hon plötsligt genom att vagnen
stannade framför huset, där hon bodde. Då hon fick syn på
portieren, som trätt ut för att ta emot henne, erinrade hon
sig igen, att hon hade sänt av en biljett och ett telegram.

— Har det kommit något svar? — frågade hon.

— Jag skall strax se efter, — svarade portieren och
kastade en blick på sin pulpet. Han tog upp och räckte henne
ett telegramkuverts tunna fyrkant. »Jag kan inte komma
före klockan tio. Vronskij», läste hon.

— Och har budet, som jag skickade, inte kommit tillbaka?

— Nej, inte än, — svarade portieren.

»Ja, är det så, då vet jag vad jag har att göra», — sade
hon, och kännande inom sig en obestämd vrede och ett
behov efter hämnd stiga upp, ilade hon uppför trappan. —
»Jag skall själv resa ut till honom. Innan jag lämnar honom
för alltid, skall jag säga honom allt. Aldrig i hela mitt liv
har jag hatat någon så som denna människa!» tänkte hon.
Varseblivande en av hans hattar på en klädhängare,
darrade hon till av vedervilja. Hon besinnade icke, att hans
telegram var svar på hennes telegram och att han ännu icke
fått hennes biljett. Hon föreställde sig honom i detta nu
lugnt samspråkande med sin mor och fröken Sorokina,
fröjdande sig åt hennes lidanden. »Ja, jag måste ge mig av
fortast möjligt», sade hon till sig själv, ännu utan att veta,
vart hon skulle fara. Hon ville så fort som möjligt komma
undan från de känslor, hon erfor i detta förfärliga hus.
Betjäningen, väggarna, möblerna i detta — allt väckte
vedervilja och vrede hos henne, allt tryckte på henne som en tyngd.

»Ja, jag måste fara till järnvägsstationen, och träffar jag
honom inte där, så reser jag dit ut och överraskar honom.»
Anna såg i en tidning efter tågens avgångstider. På aftonen
gick ett tåg klockan 8 och 2. »Ja, då hinner jag.» Hon sade
till om, att man skulle spänna för ett par nya hästar, och
grep sig an med att i en resväska lägga ned de saker, hon
kunde behöva för några dagar. Hon visste, att hon aldrig
mer skulle återvända till detta hus. Bland ett flertal planer,
som föresvävade henne, beslöt hon sig oklart för en. Efter
det, som komme att hända på järnvägsstationen eller på
grevinnans landställe, skulle hon resa med
Niznij-Novgorodsbanan till närmaste stad och stanna där.

På matsalsbordet var det dukat till middag. Hon gick
fram och luktade på brödet och osten, och efter att ha
förvissat sig om, att lukten av allt ätbart var henne vämjelig,
sade hon till om, att vagnen skulle köra fram, och gick ut.
Huset kastade redan sin skugga över hela den
framförliggande gatan. Det var en klar afton, och ännu varmt i solen.
Alla, både Annusjka, som följde med henne och bar
sakerna, och Pjotr, som lyfte upp dem i vagnen, och kusken,
som tydligen var missbelåten, voro henne motbjudande och
irriterade henne med sina ord och rörelser.

— Nej, jag behöver inte ha dig med, Pjotr.

— Ja, men biljetten.

— Nå, som du vill, mig gör det detsamma, — sade hon
i förargad ton.

Pjotr hoppade upp på kuskbocken, satte händerna i
sidorna och gav kusken tillsägelse att köra till stationen.
</chapter>

<chapter name="XXX">
<h2>XXX.</h2>

»Ja, nu sitter jag här igen! Nu förstår jag åter allting»,
sade Anna till sig själv, så fort landån satt sig i rörelse och
sakta vaggande med ett knastrande ljud rullade fram över
den småsteniga gatläggningen. Åter började det ena
intrycket avlösa det andra.

»Ja, vad var det för trevligt jag senast tänkte på», sökte
hon erinra sig. »T’jutkin coiffeur? Nej, det var inte det.
Jo, det var om det, som Jasjvin brukar tala om: kampen
om tillvaron och hatet — det enda som håller människorna
tillhopa. Nej, vad tjänar det till att ni far?» — vände hon sig
i tankarna till ett sällskap, som kom åkande efter fyrspann,
det ämnade tydligen göra en nöjestur utanför staden. —
»Hunden, som ni har med er kan inte hjälpa er. Ni blir i
alla fall inte kvitt er själva.» Så kastade hon blicken åt ett
annat håll, varåt Pjotr tittade, och blev varse en nästan
dödfull fabriksarbetare, som med fram och tillbaka
slängande huvud leddes bort av en poliskonstapel. »Då har
han där större utsikter att bli kvitt sig själv», tänkte hon.
»Jag och greve Vronskij kom aldrig så långt, fast vi väntat
oss mycket.» Och Anna riktade för första gången det skarpa
ljus, vari hon nu såg allting, på sitt förhållande till honom,
varom hon förut undvikit att närmare tänka. »Vad sökte
han hos mig? Inte så mycket kärlek, som tillfredsställelse
av sin fåfänga.» Hon erinrade sig hans ord, hans
ansiktsuttryck vid tiden, då deras förbindelse knöts, det hade då
påmint henne om uttrycket hos en undergiven
rapphönshund. Och nu fann hon bekräftelse på alla sina antaganden.
»Ja, hos honom hade funnits uttryck av triumf över, att
hans fåfänga vunnit en seger. Naturligtvis hade det även
varit kärlek med i spelet, men det väsentliga hade ändock
varit stolthet över framgång. Han skröt för sig själv över
mig. Nu är det slut med det. Han har ingenting att känna
sig stolt över. Nu kan han inte längre högmodas, nu känner
han skam. Han har tagit ifrån mig allt, som han kunnat,
och jag är inte mer behövlig för honom. Han känner sig
besvärad av mig och strävar efter att komma bort från den
vanhedrande förbindelsen med mig. Han försade sig i går
— han önskar, att skilsmässa komme till stånd och att vi
kunde ingå giftermål för att få bränna sina skepp. Han
älskar mig, men hur? <i>The zest is gone</i>. Jo, den där vill
förvåna alla och känner sig högligen förnöjd med sig själv»,
tänkte hon, varseblivande en rödkindad bodherre, som
kom framskumpande på en ridhushäst. »Ja, jag har inte
längre samma charm för honom. Om jag far ifrån honom,
kommer han att innerst inne känna sig glad.»

Det var icke något antagande, — hon såg det tydligt i
det kraftiga ljus, som nu för henne blottade livets mening
och människors förhållanden.

»Min kärlek blir allt lidelsefullare och egensinnigare, men
hans den slocknar allt mer och mer, se det är skälet till, att
vi håller på att gå från varandra», — fortsatte hon att tänka.
— »Det är omöjligt att råda bot för det. Allt vad jag
strävar efter finns allenast hos honom, och jag begär, att han allt
mer och mer skall ge sig hän åt mig. Men han får allt större
och större lust att komma bort från mig. Innan vår
förbindelse knöts, gick vi varandra till mötes, men sedan har
vår utveckling utan återvändo gått isär. Och det är en
omöjlighet att åstadkomma en ändring däri. Han säger
till mig, att jag är svartsjuk utan orsak, och jag har själv
sagt mig, att det förhåller sig så med mig. Men det är inte
sant. Jag är inte svartsjuk, jag är missnöjd. Men...» hon
öppnade läpparna i häpnad och måste byta om plats i
vagnen, så starkt upprördes hon av en tanke som plötsligt
kom över henne. »Om jag kunde vara något annat än en
älskarinna, som allenast lidelsefullt trår efter hans
smekningar. Men jag kan inte och vill inte vara något annat. Och
det är genom denna önskan, som jag väcker avsmak hos
honom och han sedan i sin tur vrede hos mig. Och det
kan inte var annorlunda. Kanske jag inte vet, att han
aldrig skulle kunna komma att bedra mig, att han inte har
några planer på Sorokina, att han inte är förälskad i Kitty,
att han inte skall svika mig. Allt det vet jag, men det
bereder mig ingen lättnad. Om han, utan att hysa verklig kärlek
till mig, kommer att vara god och öm mot mig av
<i>pliktkänsla</i>, då är det som sker inte det jag vill, — ja, det är
tusenfaldigt värre än osämja! Det är ett helvete. Och det
finns redan. Sedan länge hyser han ingen kärlek till mig.
Och där kärleken slutar, där tar hatet vid... Gatorna
häromkring känner jag alls inte till. De ligger ju på
riktiga bergbackar, och överallt hus vid hus... Och i husen
bor det människor bredvid människor... Så många, så
oräkneliga, och alla hatar de varandra. Nå, må jag tänka
ut det åt mig, som jag skulle vilja önska mig för att kunna
vara lycklig. Nå, låt oss anta: Jag erhåller skilsmässan,
Alexej Alexandrovitj låter mig få Serjozja, och jag gifter
mig med Vronskij.» Då hon kom att tänka på Alexej
Alexandrovitj, såg hon honom strax som livslevande för sin
inbillning med hans beskedliga, energilösa, matta ögon med
de blåådriga, vita händerna, hon hörde hans tonfall och
hans knäppning med fingerlederna, och hon mindes den
känsla, som förefunnits mellan dem och som också kallats
för kärlek, hon skälvde till av avsky. »Nå, så får jag
skilsmässa, och blir Vronskijs maka. Månne Kitty då kommer
att upphöra att se på mig så som hon gjorde i dag?
Ingalunda. Och skulle kanske Serjozja upphöra att fundera
över, att jag haft två män, och göra frågor av den
anledningen? Och vilken ny känsla skulle jag vara i stånd att
tänka mig, som skulle kunna uppstå mellan Vronskij och
mig? Finns det någon möjlighet för någon sorts — inte
lycka — nej, blott frihet från kval? Nej och åter nej!»
svarade hon sig, numer utan den ringaste tvekan. »Det är
omöjligt. Vår livsutveckling går isär, jag medverkar till
hans olycka, och han till min, och varken han eller jag
kan omskapas. Alla försök har gjorts, skruven har nötts
ut... Där kommer en tiggerska med sitt barn. Hon
tycker, att hon är beklagansvärd. Är vi då inte alla slungade
in i tillvaron blott för att hata varandra, och därför plåga
oss själva och andra? Där kommer några skolpojkar. De
skrattar. Min Serjozja!» steg det upp ur hennes minne. »Jag
tänkte också, att jag älskade honom, jag var hänryckt över
min ömhet. Och så har jag levat utan honom, jag har bytt
ut honom mot kärleken till en annan, och jag har inte
klagat på detta byte, så länge jag i denna kärlek kände mig
tillfredsställd.» Och hon tänkte med avsky på det som hon
kallat för »denna kärlek». Och den klarhet, vari hon nu såg
sitt och allas liv, roade henne. »Ja, så är det med mig och
med Pjotr och med kusken Fjodor och köpmannen, som
går där, och med alla de människor, som bor därborta i
Volgatrakterna, dit folk lockas att flytta av de där
anslagen, så är det överallt och har alltid varit», tänkte hon just
som hennes vagn körde fram till Nizjnij-Novgorodbanans
låga stationshus, varifrån bärare kommo springande fram
mot henne.

— Skall jag köpa biljett till Obiralovka? — frågade
Pjotr.

Hon hade alldeles glömt bort, vart hon skulle fara och
varför hon for, och kunde blott med stor svårighet fatta,
vad han frågade om.

— Ja, — sade hon och räckte honom sin börs, tog sin
lilla röda handväska på armen och steg ned ur ekipaget.

Medan hon banade sig väg genom folkhopen hän mot
första klassens väntsal, erinrade hon sig en del om sin
belägenhet och kom att åter tänka på några av de planer, hon
tvehågset övervägt. Och åter började än hopp, än
förtvivlan, att slita upp de gamla såren i hennes jäktade, med
hemsk oro slående hjärta. Sittande på en i stjärnform byggd
väntsoffa i avvaktan på tågets avgång, såg hon med avsky
på människorna, som kommo in och gingo ut, de voro henne
alla vidriga, hon tänkte än på, hur hon skulle anlända
till den lilla stationen, hur hon skulle skriva en biljett till
honom, och än på, hur han — som icke visste vad lidande
ville säga — nu nog satt hos sin mor och klagade över sin
belägenhet, hon tänkte på, hur hon skulle träda in i rummet
till honom och vad hon skulle säga honom. Och hon tänkte
på, att livet ännu hade kunnat vara lyckligt, hon erinrade
sig sina smärtsamma känslor av kärlek och hat till honom
och hon gav akt på, med vilken förfärlig hastighet hennes
hjärta slog.
</chapter>

<chapter name="XXXI">
<h2>XXXI.</h2>

En klocksignal ljöd. Några unga manspersoner med
fräck och obehaglig uppsyn kommo förbi med brådskande
fart men samtidigt tydligtvis uppmärksamma på det
intryck, de kunde göra. Pjotr i livré och stövletter sågs
komma skridande in i salen med sitt djurlikt slöa uttryck i
ansiktet och stegade fram till henne för att ledsaga henne
till kupén. Några män, som stått inbegripna i högljutt
samtal, tystnade, då hon gick förbi dem på perrongen, och en
av dem viskade någonting till den andre om henne,
naturligtvis var det något gement. Hon steg uppför de höga
trappstegen och satte sig ensam i en kupé på en nedfläckad,
en gång i tiden vit resårsoffa. Handväskan vippade till vid
fjädermadrassens gungning och lade sig på sidan. Pjotr
höjde utanför fönstret med ett enfaldigt uttryck i ansiktet
sin galonerade hatt till avskedshälsning. En konduktör
med brysk min kom förbi och slog igen dörren. En dam
med vanskapt figur, som bar turnyr — i tankarna klädde
Anna av denna kvinna och förfasades över hennes
kroppsliga skröplighet — kom skyndsamt förbi på perrongen
nedanför Annas fönster åtföljd av en flicka, som skrattade på
ett onaturligt sätt.

— Hos Katerina Andrejevna, <i>ma tante</i>, allt finns hos
henne! — ropade flickan.

»Även flickan är illa skapt och tillgjord», tänkte Anna.
För att slippa att vidare se någon reste hon sig skyndsamt
och satte sig i stället vid motsatta fönstret i den tomma
kupén. En vidrig karl i smutsiga bondekläder med
skärmmössa på huvudet, under vilken rufsiga hårtestar hängde
fram, kom förbi fönstret, dit hon flyttat sig, och böjde sig
ned mot vagnshjulen. »Det är något bekant i denne otäcke
karl», tänkte Anna. Och med ens erinrande sig sin dröm,
drog hon sig darrande av skräck mot dörren på motsatta
vagnssidan. Konduktören kom och öppnade denna och
släppte in en man och dennes hustru.

— Ville ni kanske gå ut?

Anna svarade ingenting. Konduktören och de
inträdande passagerarna kunde på grund av att hon bar slöja
icke märka fasan i hennes ansikte. Hon begav sig åter till
sitt hörn och satte sig ned. Det äkta paret satte sig vid
motsatta sidan och kastade gång på gång uppmärksamt
iakttagande, men förstulna blickar på hennes dräkt. Både
mannen och kvinnan föreföllo Anna avskyvärda. Mannen
frågade henne, om hon tillät, att han rökte, synbarligen
icke därför, att han ville röka, utan därför, att han ville
inleda ett samtal med henne. Då han fått hennes tillåtelse,
började han på franska samtala med sin hustru om saker,
som han hade ännu mindre behov av att få sagda än hans
behov var att få röka. De talade tillgjort meningslösa
fraser blott för att hon skulle höra, att de talade ett
främmande språk. Anna såg så tydligt, att de hade tråkat ut
varandra och att det var avsky, de kände gentemot
varandra. Och man kunde icke göra annat än hysa avsky för
dessa eländiga missfoster till människor.

Det ringde för andra gången, resgods lastades in i
bagagevagnen, sorl, skrik och skratt ljödo. Det var så tydligt
och klart för Anna, att ingen hade någon som helst
anledning till glädje, att detta skratt väckte en smärtsam vrede
inom henne och hon kände lust att stoppa till öronen för att
slippa höra det. Så ljöd slutligen tredje signalen, en
vissling skar genom luften, lokomotivet frustade till, det ryckte
i kopplen, och den medresande herrn korsade sig. »Det
skulle vara intressant att fråga honom, vad han anser, att
detta har för innebörd», tänkte Anna med en elak blick bort
mot honom. Hon såg ut genom fönstret förbi damens
huvud och iakttog, hur människorna på perrongen liksom gledo
bakåt. Med jämna avbrott stötande mot rälsens fogar
rullade vagnen, vari Anna satt, förbi perrongen. En stenvägg,
en semaforskiva och en rad kvarstående vagnar gledo förbi
fönstren. Så började hjulen komma in i ett allt smidigare
och raskare lopp, klangen mot rälsen fick en lugn rytm,
den skarpa aftonsolen tittade in genom kupéfönstret, och
en vindfläkt begynte leka med dess förhänge. Anna glömde
bort de medresandes närvaro. Inandandes den friska luften
och behagligt vaggad av vagnens mjuka rörelser, började
hon åter ge sig hän åt sina tankar.

»Ja, var var jag sist! Jo, jag tänkte på, att jag inte kan
föreställa mig ett tillstånd, i vilket livet inte skulle vara en
plåga, att alla är vi födda för att lida, och att vi alla bär
på ett medvetande därom, och söker så alla efter medel att
bedra oss. Och när så sanningen står inför en, vad skall
man då göra?»

— Ja, därför har människan fått sitt förstånd, att hon
må kunna göra sig kvitt det, som oroar henne, — sade
den medresande damen på franska och stack ut
tungspetsen mellan tänderna, tydligen belåten med sin fras.

Dessa ord voro alldeles som ett svar på Annas fråga.

»Göra sig kvitt det, som oroar», upprepade Anna för sig
själv. En blick på den rödkindade herrn och hans magra
hustru sade henne, att denna kvinna med det sjukliga
utseendet höll sig för en oförstådd och att mannen med
avsikt lät henne framhärda i denna uppfattning. Anna tyckte
sig se deras historia framför sig, hennes blick trängde in i
varje skrymsle av deras själsliv. Men det fanns ingenting
däri, som kunde väcka hennes deltagande, och hon
fortsatte åter sin tankegång.

»Ja, det finns något, som i hög grad oroar mig. Och
därför har människan fått sig förstånd, att hon skall kunna göra
sig kvitt sådant. Varför inte släcka ut ljuset, när man inte
längre har något att betrakta, då det har blivit vidrigt att
se på allt omkring? Men hur? Varför kom nyss
konduktören skyndande förbi? Varför skriker de i vagnen bredvid?
Varför pratar de, varför skrattar de? Allt är osanning,
allt är lögn, allt är bedrägeri, ondska!...»

Då tåget anlänt till stationen, trädde Anna ut med
övriga avstigande resande. Hon skilde sig strax från dem
som voro de en hop spetälska, och blev stående på
perrongen ansträngande sig att återkalla i minnet, varför hon
kommit hit och vad hon här ämnat företa sig. Allt det, som
förut tyckts henne möjligt, var nu så svårt för henne att
föreställa sig, särskilt i närheten av denna larmande hop av
vidriga människor, som icke ville lämna henne i fred. Än
kommo bärare framstörtande till henne för att erbjuda sina
tjänster, än kommo unga män under högljutt samtal och
smällande med klackarna i perrongens bräder vandrande
förbi henne och sågo henne i ansiktet, än gingo personer,
som hon mötte, åt orätt håll, då de skulle förbi. Så
erinrade hon sig, att hon skulle fara vidare, om det icke fanns
något svar, hejdade en av bärarne och frågade honom,
om det icke hade kommit en kusk med ett brev till greve
Vronskij.

— Greve Vronskijs? Jo, de har nyss varit här för att
möta furstinnan Sorokina och hennes dotter. Men vad
skulle det vara för kusk?

Just som hon stod och talade med bäraren, kom kusken
Michajla, rödkindad och munter i sin fina mörkblå kappa
med klockkedjan synlig fram till henne, synbarligen stolt
över att han så väl utträttat uppdraget, och räckte henne
en biljett. Hon slet upp den, och redan innan hon läst den
till slut, sammansnördes hennes hjärta.

»Jag beklagar mycket, att jag inte förr fått biljetten. Jag
skall vara åter klockan tio», hade Vronskij i vårdslös hast
skrivit.

»Jaså! Ja, det väntade jag!» sade hon till sig själv med
ett förgrymmat leende.

— Det är bra, du kan fara hem, — sade hon tyst, vänd
till Michajla. Hon talade sakta, emedan hjärtats häftiga
slående försvårade andhämtningen för henne. »Nej, jag
låter dig inte pina mig», tänkte hon och vände sig i
tankarna varken mot Vronskij eller sig själv utan mot denna
någon, som lät henne pinas. Hon gick längs perrongen förbi
stationshuset.

Två tjänsteflickor, som kommo gående, lade huvudena
bakåt och betraktade henne. De yttrade högt något till
varandra om hennes toalett: »det är äkta spetsar», sade den
ena. Av de unga männen blev hon åter ofredad. De kommo
än en gång förbi henne, tittade henne rakt i ansiktet och
yttrade någonting med högljudd och onaturlig ton.
Stationsinspektoren frågade henne, då han gick förbi, om hon
skulle vidare med tåget. En pojke, som gick omkring och
sålde kvass, förföljde henne med sina blickar. »Herre Gud,
vart skall jag ta vägen?» tänkte hon gående allt längre och
längre bort längs perrongen. Då den slutade, stannade hon.
Några damer och barn, som varit och mött en herre i
glasögon, kommo högljutt pratande och skrattande förbi, men
tvärtystnade och började titta på henne, när de kommo
jämsides med henne. Hon skyndade på sina steg och gick ut
till hörnet av perrongen. Ett godståg kom körande förbi.
Perrongen blev satt i dallring, och det tycktes henne, som
om hon åter befann sig i en järnvägsvagn.

Så kom hon att erinra sig mannen, som blev överkörd
av tåget den dag, då hon första gången träffade samman
med Vronskij, och med ens visste hon, vad hon hade att
göra. Med snabba, lätta steg ilade hon nedför trappsteg,
som från ett vattentorn ledde ned till banvallen, och blev
stående tätt intill det förbiglidande tåget. Hon såg på
vagnarnas undersidor, på skruvar och kedjor, på de höga
järnhjulen, som långsamt kommo rullande, och försökte med
ögonmått bestämma mitten mellan framhjulen och
bakhjulen och beräkna den stund denna mitt skulle befinna sig
framför henne.

»Dit!» — sade hon till sig själv, stirrande in i skuggan
under vagnen på den med kolstybb uppblandade sanden
mellan syllarna, — »dit, just mitt mellan hjulen, och jag
straffar honom, gör mig fri från alla och mig själv.»

Hon ville störta sig under den första vagn, som nu kom
glidande förbi henne, men den röda handväskan, som hon
ville dra från armen, uppehöll henne. Det var redan försent:
vagnsmitten hade kommit förbi henne. Nu måste hon
invänta nästa vagn. En känsla lik den hon tidigare erfarit,
då hon berett sig att stiga ned i ett kallbad, grep om henne,
och hon gjorde korstecknet. Den invanda handrörelsen
framkallade i hennes själ en hel rad av minnen från
barndom och flickår, och med ens drog sig det mörker, som lagt
sig över allt för henne, åt sidan, och för ett ögonblick såg
hon framför sig sitt liv med alla det förgångnas ljusa
glädjestunder. Men hon tog dock icke ögonen från den
efterföljande vagnens hjul. Och just som mitten mellan hjulen var
framför henne, kastade hon från sig den röda handväskan
och störtade med huvudet nedtryckt mellan skuldrorna och
med händerna sträckta framför sig in under vagnen. Med
en lätt rörelse, som var hon beredd att genast åter resa sig
upp sjönk hon på knä. I samma ögonblick greps hon av
fasa över det hon gjorde. »Var är jag? Vad gör jag?
Varför detta?» Hon ville resa sig upp, kasta sig åt sidan, men
någonting väldigt, obevekligt, stötte henne i huvudet och
grep henne om ryggen. »Herre, tillgiv mig allt!» stönade hon
kännande det lönlösa i allt motstånd. Gubben från drömmen
var i arbete, hon hörde honom mumla böjd över järnet. Och
ljuset, i vars sken hon läst den bok, som var så full av oro,
svek, sorg och ondska, flammade upp i en glans klarare än
någonsin, belyste allt för henne, som förut legat i mörker,
fladdrade till, slocknade bort och var för alltid släckt.
</chapter>

<sp>ÅTTONDE DELEN</sp>

<chapter name="I">
<h2>I.</h2>

Nära två månader hade förflutit. Det var redan mitt i
den heta sommaren, och Sergej Ivanovitj hade först
nu beslutit sig för att lämna Moskva.

I Sergej Ivanovitjs liv hade under denna tid en hel del
händelser ägt rum. Redan för bortåt ett år sedan hade hans
bok legat avslutad, frukten av ett sexårigt arbete, bärande
titeln »Försök till översiktlig framställning av
statsbildningens grundvalar och former i Europa och Ryssland».
Inledningen till denna bok och några av dess kapitel hade redan
förut varit offentliggjorda i tidskrifter, andra delar därav
hade högt förelästs av Sergej Ivanovitj för dem, som
tillhörde hans umgängeskrets, så att tankeinnehållet i detta
arbete hade icke kunnat vara en fullständig nyhet för
publiken. Men Sergej Ivanovitj hade i alla fall väntat, att hans
verk skulle komma att göra ett betydande intryck på
samtiden och att boken, om den också icke skulle åstadkomma
en fullständig omvälvning inom vetenskapen, dock i varje
fall skulle väcka stort uppseende inom den lärda världen.

Efter en sorgfällig slutarbetning hade nu detta verk
föregående år blivit tryckt och kommit ut i bokmarknaden.

Fast han underlät att fråga någon om sin bok, liksom
ogärna och i låtsat likgiltig ton besvarade sina vänners
förfrågningar om hur den gick och icke ens hörde efter hos
bokhandlarna, hur den köptes, hade dock Sergej Ivanovitj
med spänd uppmärksamhet avvaktat, vilket intryck hans
arbete skulle komma att göra hos publik och kritik.

Men en vecka förgick, en andra, en tredje utan att något
som helst intryck syntes ha åstadkommits på den läsande
allmänheten. En del av hans vänner, vetenskapsmän, som
voro specialister i frågan, bragte visserligen ibland hans bok
på tal, men som det tycktes blott av artighet. Hans övriga
vänner, som icke hade något intresse för en bok med så lärt
innehåll, talade icke alls med honom om den. Allmänheten,
vars uppmärksamhet just nu var fångad av annat, visade
en fullständig likgiltighet, och kritiken yttrade under loppet
av en månad icke ett ord om boken.

Sergej Ivanovitj beräknade noga den tid, som kunde
behövas för att en recension skulle hinna bli färdigskriven,
men både en och två månader förflöto utan att tystnaden
bröts.

Blott i »Severnyj Zjuk» hade i förbifarten i ett kåseri om
sångaren Drabanti, som förlorat sin röst, några föraktfulla
ord yttras om Koznysjevs bok, vilka läto förstå, att denna
skrift för länge sedan fått sin dom av allmänheten och
överantvardats åt allas hån.

Slutligen, då över två månader gått, uppenbarade sig
en artikel i en allvarlig tidskrift. Sergej Ivanovitj kände
författaren personligen. Han hade en gång träffat honom
hos Golubtsov.

Artikelförfattaren var en ung sjuklig publicist, skicklig
skriftställare, men ganska obildad och bortkommen i
privatlivet.

Trots all sin tidigare sidvördnad för författaren begynte
Sergej Ivanovitj att med en känsla av aktning ta del av
uppsatsen. Den var förfärlig.

Artikelförfattaren hade tydligen uppfattat boken på
ett sätt, som den rakt icke kunde tolkas på. Men han hade
så skickligt valt sina citat, att det för dem, som icke läst
boken — och det hade så gott som ingen — måste synas
alldeles uppenbart, att hela boken icke var något annat än
en anhopning av högtravande ord, till på köpet brukade i
orätt sammanhang — vilket antyddes genom frågetecken
vid citeringen — och att dess författare var en fullständigt
ovederhäftig person. Och allt var så kvickt skrivet, att
Sergej Ivanovitj själv icke skulle kunnat hålla tillbaka
sådana spydigheter, om det gällt att kritisera en annan.
Och det vår just det förskräckliga.

Om Sergej Ivanovitj också med största
samvetsgrannhet sökte pröva bärkraften hos recensentens slutledningar,
hängav han sig dock icke för en enda minut åt närmare
skärskådande av de brister och fel, som blivit förlöjligade
utan började strax ingående erinra sig sitt
sammanträffande med författaren och det samtal de då fört.

»Jag undrar, om jag inte råkat såra honom?» frågade
Sergej Ivanovitj sig själv.

Och då han så erinrade sig, att han tillrättavisat den
unge mannen för ett uttryck, som blottade dennes brist på
bildning, fann Sergej Ivanovitj en förklaring till artikelns
uppkomst.

Efter denna anmälan inträdde en dödstystnad både i
press och samtal, och Sergej Ivanovitj fann, att det verk,
som kostat honom sex års arbete, som utarbetats med
sådan kärlek och möda, fick gå spårlöst förbi.

Sergej Ivanovitj kände sin belägenhet desto svårare, som
han efter att ha avslutat boken icke längre hade något
arbete, som band honom vid skrivbordet, där han förut
tillbragt sin mesta tid.

Sergej Ivanovitj var klok, bildad, sund, arbetsduktig,
och visste nu icke, på vad han skulle rikta sitt
verksamhetsbegär. En del av hans tid utfylldes ju av att deltaga i
diskussioner på bjudningar och kommittésammankomster
och litet varstans, där det gavs tillfälle att prata. Men han,
en mångårig huvudstadsbo, kunde icke helt gå upp i dylika
samtal, som hans oerfarne halvbror gjorde, då han kom till
Moskva. Sergej Ivanovitj hade mycket oanvänd tid och
kände mycken obrukad andlig kraft.

Men till lycka för honom blev just i denna tidsperiod,
som på grund av motgången med boken blivit honom så
svår, i det allmänna intresset spörsmålen om sekterna, om
Rysslands vänskapliga förhandlingar med Amerika, om
hungersnöden i Samaraguvernementet, om
utställningsplaner och spiritism avlösta av en ny fråga, som hittills
blott pyrt på bottnen av det nationella medvetandet,
frågan om hjälp åt de slaviska bröderna. Sergej Ivanovitj
som tidigare uppträtt som en av de första förespråkarna
för denna sak, gav sig nu helt hän åt den.

Inom det samhällslager, dit Sergej Ivanovitj hörde,
talade och skrev man vid denna tid icke om något annat än
om det serbiska kriget. Allt som eljes sysslolöst folk brukar
företa sig för att fördriva tiden blev nu anordnat till förmån
för den slaviska saken. Baler, konserter, middagar,
föredrag, damernas dräkter, ölservering och värdshusliv — allt
vittnade om medkänsla med de slaviska bröderna.

Mycket av det, som talades och skrevs med anledning
av detta, kunde Sergej Ivanovitj icke gilla i enskildheter.
Han iakttog, att den slaviska saken hade blivit ett av dessa
modenöjen, som ständigt avlösande varandra bruka tjäna
allmänheten till förströelse. Han lade märke till, att det
bland dess förespråkare fanns många fåfänga personer med
själviska syften. Han insåg, att tidningarna tryckte mycket,
som var onödigt och överdrivet, blott för att rikta
uppmärksamheten på sig och överrösta varandra. Det undgick
honom icke, att de, som trängde sig fram före de andra och
skreko högljuddast, just voro de, som misslyckats i livet och
blivit förbigångna: generaler utan arméer, ministrar utan
ministerier, tidningsmän utan tidningar och partianförare
utan anhängare. Han märkte, att det i allt detta fanns
mycket, som var tanklöst och löjligt. Men han såg också
en verklig, alltjämt stegrad entusiasm, som sammanförde
alla olika samhällsklasser i en strömning, som man icke
kunde stå känslolös inför. Massakrerna mot trosförvanter
och slaviska bröder framkallade medlidande med de
lidande och avsky mot förtryckarna. Och serbernas och
montenegrinernas hjältemod i kampen för en stor sak väckte
hos hela ryska folket önskan att hjälpa dessa bröder icke
blott med ord utan även med dåd.

Men dessutom var det en omständighet, som odelat
gladde Sergej Ivanovitj. Det var, att nu en allmän mening
gjorde sig hörd. Samhället gav otvetydigt tillkänna sin
önskan. Folksjälen hade fått ett uttryck, såsom Sergej
Ivanovitj sade. Och ju mer han sysselsatte sig med denna sak,
desto tydligare stod det för honom, att detta var en sak, som
skulle komma att anta väldiga dimensioner, ja bilda epok.

Han gav sig helt hän åt att tjäna denna stora sak och
upphörde att tänka på sin boks öde.

All hans tid var nu upptagen, så att han icke hann med
att besvara alla brev, som kommo, och ta befattning med
alla hänvändelser, som gjordes till honom.

Efter att ha varit i arbete hela våren och en god del av
sommaren, blev han först i juli färdig att resa till sin bror
på landet.

Han skulle nu lämna staden för att vila sig två veckor
och samtidigt i nationens allra heligaste, i den lantliga
tystnaden, njuta av att iaktta denna stegring i folksjälens liv,
om vilken han och alla borgare i stora och små städer voro
så fast övertygade. Katavasov, som länge dröjt med att
uppfylla ett löfte han givit Levin — att tillbringa någon tid
hos denne, skulle göra Sergej Ivanovitj ressällskap.
</chapter>

<chapter name="II">
<h2>II.</h2>

Just som Sergej Ivanovitj och Katavasov hade anlänt
till Kurskbanans station, som vid denna tid vimlade av
folk, och stigit ned från sitt ekipage för att se sig om efter
betjänten, som kom farande efter med sakerna, körde fyra
hyrdroskor fram besatta med frivilliga, som skulle ut i
kriget. Damer med buketter i händerna mötte dem och
ledsagade dem åtföljda av en böljande folkmassa in på
stationen.

En av damerna, som voro de frivilliga till mötes, kom
ut ur väntsalen och vände sig till Sergej Ivanovitj.

— Har ni också kommit för att ta avsked? — frågade
hon på franska.

— Nej, furstinna, jag skall själv resa. Jag skall ta mig
litet vila hos min bror. Är ni alltid här och tar avsked?
— sade Sergej Ivanovitj med ett knappt märkbart leende.

— Ja, hur skulle jag kunna annat! — svarade
furstinnan. — Det är ju sant, att från oss redan åttahundra
begivit sig av? Malvinskij ville inte tro det.

— Det är mer än åttahundra. Räknar man med dem,
som inte rest direkt från Moskva, är det mer än tusen, —
sade Sergej Ivanovitj.

— Ja, var det inte det jag sade! — inföll damen glatt.
— Och det är ju sant, att nu närapå en million rubel
insamlats?

— Det är mer, furstinna.

— Och vad sägs om dagens telegram? Turkarna har
åter blivit slagna.

— Ja, jag har läst, — svarade Sergej Ivanovitj. De
började tala om det senaste telegrammet, som meddelade,
att turkarna blivit slagna på alla punkter tre dagar i sträck
och nu voro på flykt och att man i morgon väntade en
avgörande drabbning.

— Ack, vet ni, en ung präktig man har bett att få
komma med. Jag vet inte, varför man gjort svårigheter.
Jag hade tänkt bedja er att skriva några rader för hans
skull, jag känner honom. Han är sänd av grevinnan Lidija
Ivanovna.

Efter att ha förhört sig om vissa enskildheter, som
furstinnan kände rörande den unge mannen, gick Sergej
Ivanovitj in i första klassens väntsal och skrev en biljett
till den, på vilken avgörandet i saken berodde, och
lämnade den till furstinnan.

— Ni vet väl, att greve Vronskij, han som blivit så
bekant... skall fara med detta tåg, — sade furstinnan med
ett mångtydigt och triumferande leende, då Sergej
Ivanovitj kom med biljetten.

— Jag har hört, att han skulle fara, men jag visste inte
när. Jaså, han far med detta tåg.

— Jag har sett honom. Han är här. Bara hans mor är
med och tar farväl. Det är dock det bästa, som han skulle
kunna göra.

— Ja, utan tvivel.

Medan de stodo och talade, kom en folkhop dragande
förbi i riktning mot järnvägsrestaurangen. De följde med
strömmen och fingo höra den högljudda rösten av en herre,
som med ett champagneglas i handen höll ett tal till de
frivillige. »I gån att tjäna tron, mänskligheten, edra bröder»,
— yttrade talaren med ständig höjning av rösten. —
»Moder Moskva giver eder sin välsignelse till utförande av en
stor sak, <i>Zjivio!</i><footnote>»Leve!» på serbiska. <tab><i>Övers. anm.</i></footnote>»

Alla ropade »zjívio», och en ny våg av folk kom dragande
fram och höll nästan på att slå ikull furstinnan.

— Å, är furstinnan här! — yttrade glatt leende Stepan
Arkadjevitj, som plötsligt dök upp mitt i folkhopen. —
Inte sant, han talade präktigt, hjärtevarmt! Bravo! Och
där är ju Sergej Ivanovitj! Ni borde också låta höra er.
Några ord till uppmuntran. Det kan ni så bra, — tillade han
med ett milt, vördsamt och försiktigt leende, och sköt med
en lätt knuff av handen Sergej Ivanovitj framåt.

— Nej, jag skall strax resa.

— Vart då?

— Till min bror på landet, — svarade Sergej Ivanovitj.

— Då träffar ni också min fru. Jag har skrivit till
henne, men ni träffar henne nog innan brevet kommer.
Var snäll och tala om för henne, att ni sett mig och att det
är <i>all right</i>. Hon förstår. Förövrigt, säg till henne, att jag
blivit utnämnd till medlem i kommittén för de förenade...
Nå, hon förstår, vad det rör sig om! <i>Les petites misères
de la vie humaine</i>, vet ni, — vände han sig liksom ville han
urskulda sig till furstinnan. — Och Mjachkaja, inte Liza
utan Bibisj, sänder tusen gevär och tolv sjuksystrar. Har
jag talat om det för er?

— Ja, det har jag hört, — svarade Koznysjev i
motvillig ton.

— Det är skada, att ni reser, — sade Stepan
Arkadjevitj. — I morgon har vi en middag för två, som ger sig
av — Dimer-Bartnjanskij från Petersburg och vår egen
Veslovskij, Grisja. Bägge skall ut i kriget. Veslovskij har
nyss gift sig. Det, vill jag lova, är en karl! Inte sant,
furstinna? — vände han sig till damen.

Furstinnan såg på Koznysjev utan att svara. Men den
omständigheten, att Sergej Ivanovitj och furstinnan
genom sitt sätt antydde en önskan att bli kvitt honom, bekom
Stepan Arkadjevitj icke det minsta. Han stod där leende
och tittade än på furstinnans hattplym, än hit och dit, som
sökte han erinra sig något. Han blev varse en dam, som
kom förbi med en sparbössa i handen, ropade henne till
sig och gav en femrubelssedel till insamlingen.

— Jag kan inte i lugn se på dessa sparbössor, så länge
jag har pengar på mig, — sade han. — Och vad sägs om
dagens telegram? Montenegrinerna det är karlar det!

— Vad säger ni! — utropade han, då furstinnan talade
om för honom, att Vronskij skulle fara med det avgående
tåget. För ett ögonblick antog Stepan Arkadjevitjs ansikte
ett uttryck av sorg. Men en minut därefter, då han med
handen lekande i polisongerna i brådskande fart steg in i
väntsalen, där Vronskij satt, hade Stepan Arkadjevitj
redan åter fullkomligt glömt sina förtvivlade snyftningar vid
systerns lik och såg i Vronskij blott en hjälte och en
gammal vän.

— Med alla hans brister kan man dock inte underlåta
att uppskatta honom, — sade furstinnan till Sergej
Ivanovitj, då Oblonskij lämnat dem. — Det är en alltigenom
rysk, äkta slavisk karaktär! Jag är blott rädd för, att
Vronskij kommer att obehagligt beröras av att träffa honom.
Vad man än må säga, i denne mans öde finner jag något
gripande. Sök få tala med honom på tåget, — sade
furstinnan.

— Ja, om det blir tillfälle.

— Jag har aldrig tyckt om honom. Men vad han nu
gör försonar mycket. Han far inte blott själv, han låter
uppsätta en hel skvadron på egen bekostnad.

— Ja, det har jag hört.

En ringning ljöd. Alla trängdes mot dörrarna.

— Se, där är han! — yttrade furstinnan pekande på
Vronskij, som klädd i lång ytterrock och svart
bredskyggig hatt kom gående förande sin mor vid armen.
Oblonskij gick ivrigt talande bredvid honom.

Vronskij såg framför sig med mulen uppsyn, liksom
hörde han alls icke på, vad Stepan Arkadjevitj talade.

Då Vronskij kommit ut på perrongen, lämnade han
modern och steg tyst upp i en kupé.

På perrongen ljöd kejsarhymnen åtföljd av <i>urá</i>-<footnote>Den ryska formen av <i>hurra</i>. <tab><i>Övers. anm.</i></footnote> och
<i>zjívio</i>-rop. En av de frivillige, en högväxt, mycket ung man
med insjunket bröst, tog på ett särskilt iögonenfallande
sätt farväl, han svängde sin filthatt och en blomsterbukett
över huvudet. Två officerare och en äldre man med stort
skägg iförd en solkig skärmmössa sträckte sig bakom honom
ut mot fönsteröppningen för att även ta avsked.
</chapter>

<chapter name="III">
<h2>III.</h2>

Efter att ha tagit farväl av furstinnan, steg Sergej
Ivanovitj i Katavasovs sällskap upp i en fullpackad vagn, och
tåget satte sig i rörelse.

Vid Tsaritsyno-stationen mottogs tåget av en kör av
unge män, som uppstämde en patriotisk sång. Åter sträckte
sig de frivillige ut genom fönstren och hälsade, men Sergej
Ivanovitj riktade ingen uppmärksamhet på dem: han hade
redan haft så mycket att göra med frivillige, att deras
allmänna utseende var honom välbekant. Katavasov däremot,
som upptagen av vetenskapligt arbete icke förr haft
tillfälle att se några frivilliga, blev mycket intresserad och
frågade Sergej Ivanovitj om dem.

Sergej Ivanovitj föreslog honom, att han skulle gå in i
en andraklassvagn och själv tala med dem. Vid nästa
stationsuppehåll följde Katavasov detta råd.

Så fort tåget stannat, gick han över i en
andraklasskupé och bekantade sig med de frivillige, som funnos där.
De sutto i ett hörn inbegripna i högljutt samtal synbarligen
medvetna om, att de medresandes uppmärksamhet var
riktad på dem. Den som mest högljutt yttrade sig var
ynglingen med det insjunkna bröstet. Han var tydligen berusad
och höll just på att berätta en händelse, som tilldragit
sig vid den utbildningsanstalt, där han varit. Bredvid
honom satt en icke längre ung officer, som var iförd
österrikiska gardets fältjacka. Han lyssnade leende på den
berättande och föll honom då och då i talet. En tredje
frivillig klädd i artilleriuniform satt på en kappsäck. En
fjärde hade insomnat.

Efter att ha kommit i samtal med ynglingen, erfor
Katavasov, att denne var en rik köpman i Moskva. Det var en
ung spoling, som redan vid tjugotvå års ålder hade hunnit
förslösa en betydande förmögenhet. Han tilltalade icke
Katavasov, emedan han tydligen var en bortskämd och
förvekligad person med dålig hälsa. Han var
uppenbarligen, särskilt nu då han hade druckit, fast övertygad om, att
han skulle utföra en hjältemodig handling och var
skrytsam på ett mycket obehagligt sätt.

Den andre i sällskapet, en reservofficer, gjorde också ett
obehagligt intryck på Katavasov. Det var tydligen en man,
som försökt sig på allt möjligt. Han hade varit i
järnvägstjänst, haft anställning som förvaltare på ett gods, haft
egen fabrik, och han talade om allting utan att någon bad
honom om det och använde sig därvid av lärda, ord, vars
betydelse han icke rätt förstod.

Den tredje i sällskapet, artilleristen, tilltalade däremot
Katavasov mycket. Det var en stilla, anspråkslös man, som
tydligen kände sig imponerad av att sitta tillsammans med
en f. d. gardesofficer och skänkte sin beundran åt
köpmannens hjältemodiga självuppoffring. Han talade ingenting
om sig själv. Då Katavasov frågade, vad som förmått
honom att bege sig till Serbien, svarade han anspråkslöst:

— Ja, alla far ju dit. Jag måste också hjälpa serberna.
Det är synd om dem.

— Ja, särskilt har de ont om artillerister, — sade
Katavasov.

— Jag har inte länge tjänstgjort vid artilleriet. Kanske
bestämmer man, att jag skall tillhöra infanteriet eller
kavalleriet.

— Hur skulle man kunna ta er till fotsoldat, då man har
den största bristen på artillerister? — sade Katavasov, som
av artilleristens ålder slöt sig till, att han borde ha varit
åtskillig tid i tjänst.

— Jag har inte tjänstgjort så länge vid artilleriet, jag
är officersaspirant tillhörande reserven, — sade han och
började klargöra orsaken till att han blivit underkänd
vid försöket att ta officersexamen.

Allt detta tillhopa gjorde ett obehagligt intryck på
Katavasov, och då de frivillige stego ut vid en station för att
dricka, kände Katavasov stor lust att i samtal med någon
annan få ge uttryck åt det ofördelaktiga intryck han fått.
En medresande ålderstigen herre i officerskappa hade under
hela tiden suttit och lyssnat till Katavasovs samtal med de
frivillige. Då de nu blivit lämnade på tumanhand, vände
sig Katavasov till denne.

— Ja, det är folk av synnerligen olika slag, som ger sig
ditut, — uttryckte sig Katavasov till en början mera
obestämt för att ta reda på den gamle mannens åsikt och
sedermera ge uttryck åt, vad han själv tyckte.

Gubben var en officer, som varit med om tvenne
fälttåg. Han kände till, hur en krigare skulle vara, och på
grund av deras hållning och vad han hört dem säga och den
flinkhet de under färden lagt i dagen, då det gällt att
smutta på respluntan, ansåg han dessa frivillige vara
dåliga soldatämnen. Dessutom var han från en mindre stad
och hade god lust att i detta sammanhang omtala, att från
hans stad hade en avskedad soldat, en drinkare och tjuv,
som ingen ville använda i sin tjänst, anmält sig som frivillig.
Men som han av erfarenhet visste, att det var farligt att
under den sinnesstämning, som gripit allmänheten, ge
uttryck åt något, som gick stick i stäv mot dess mening, och
att man nu framför allt måste akta sig för att säga något
förklenande om de frivillige, sökte han i sin tur att ta reda
på Katavasovs åsikt.

— Ja-ha, därute behövs det folk, — yttrade han med en
spefull glimt i ögonen. Och så började de samtala om den
sista nyheten från krigsskådeplatsen och båda hemlighöllo
för varandra sin oförstående undran över med vem det i
morgon väntades en avgörande drabbning, då ju turkarna
enligt sista meddelandet redan blivit slagna på alla
punkter. Och så skildes båda från varandra utan att någon givit
uttryck åt, vad han egentligen tyckte.

Katavasov steg åter in i sin kupé och delgav nu i en
ofrivilligt åtskilligt förvanskad form sina intryck för Sergej
Ivanovitj, det tycktes framgå av dessa, att de frivillige
voro rätt så hyggliga pojkar.

Då man så anlände till bangården i en större stad,
mottogos åter de frivillige av sång och rop, åter uppenbarade
sig insamlande herrar och damer med sparbössor i
händerna, andra damer kommo med blomsterbuketter fram
till de frivillige och ledsagade dem in i
järnvägsrestaurangen. Men allt försiggick här i mindre skala och med svagare
energi än i Moskva.
</chapter>

<chapter name="IV">
<h2>IV.</h2>

Under uppehållet i guvernementshuvudstaden begav sig
Sergej Ivanovitj icke in till byffén utan tog sig i stället en
promenad på perrongen.

Då han första gången kom gående förbi Vronskijs kupé,
lade han märke till, att fönstergardinen var fördragen.
Men då han nästa gång kom förbi, varseblev han gamla
grevinnan Vronskaja i fönstret. Hon kallade till sig
Koznysjev.

— Ja, jag är med, jag skall följa honom till Kursk, —
sade hon.

— Ja, jag har hört, — sade Sergej Ivanovitj,
stannande nedanför fönsret och kastande en blick in genom
det. — Det är ett vackert drag av honom! — tillade han,
då han iakttagit, att Vronskij icke befann sig i kupén.

— Ja, vad återstod honom att göra efter den olycka,
som träffat honom?

— En fasansfull händelse! — sade Sergej Ivanovitj.

— Ack, vad har jag inte genomgått! Kom in på en
stund... Ja, vad har jag inte genomgått! — upprepade
hon, då Sergej Ivanovitj stigit in och satt sig ned
bredvid henne på den stoppade soffan. — Det är omöjligt för en
utomstående att föreställa sig! Sex hela veckor talade han
inte med någon och åt endast, då jag enträget bad honom
därom. Och inte för ett ögonblick kunde han lämnas
ensam. Vi togo ifrån honom allt, som han kunde begagna för
att ta livet av sig. Vi bodde på nedre botten, men man
kunde ju vänta sig allt möjligt. Ni vet ju, att han en gång
gripit till revolvern för hennes skull, — sade hon, och den
gamlas ögonbryn rynkades vid minnet av denna händelse.
— Ja, hon slutade, som varje sådan kvinna måste sluta.
Till och med ett grovt och rått dödssätt valde hon.

— Det tillkommer inte oss att döma, — sade Sergej
Ivanovitj med en suck, — men jag förstår, hur svårt det
har varit för er.

— Ack, tala inte därom! Jag vistades ute på min villa
utanför staden, och han var just på besök hos mig. Ett
bud kom med en biljett. Han skrev ett svar och lät
avsända det. Vi visste inte, att hon var på stationen. På
kvällen, då jag gått in till mig, sade Mary till mig, att en
dam kastat sig under tåget på vår station. Det slog mig
med ens! Jag förstod, att det var hon. Det första jag sade
var: säg ingenting till honom. Men man hade redan talat
om det för honom. Hans kusk hade varit där och sett allt.
Då jag kom inskyndande i hans rum, var han inte längre sig
själv — det var förfärligt att se honom. Han sade inte ett
ord, rusade blott i väg ditbort. Jag vet inte, vad som
tilldrog sig där, men han fördes hem lik en död. <i>Prostration
complète</i>, sade doktorn. Sedan övergick hans tillstånd
nästan till vanvett. Ack, varför tala därom! — sade grevinnan
och slog ifrån sig med armen. — Det var en fasansfull tid!
Nej, man må säga vad man vill, det var en dålig kvinna.
Ja, vilka vansinniga lidelser har det inte varit! Alltid gällde
det för henne att få fram någonting särskilt. Och det fick
hon också. Sig själv bragte hon i fördärvet och två präktiga
människors liv har hon förstört — sin mans och min
stackars sons.

— Hur har hennes man ställt sig till det skedda? —
frågade Sergej Ivanovitj.

— Han har tagit hand om hennes dotter. Aljosja var
första tiden sådan, att han gick med på allt. Men nu plågar
det honom förfärligt, att han givit från sig sin dotter till en
främmande. Men han kan inte ta tillbaka sitt givna ord.
Karenin kom till begravningen. Men vi sörjde för att han
inte träffade samman med Aljosja. För honom, för hennes
man, är det i alla fall nu lättare. Hon har löst honom från
ett band. Men min stackars son, han hade helt givit sig
hän åt henne. Hade övergivit allt — sin karriär, sin mor.
Och hon hade inget förbarmande med honom, med avsikt
har hon helt tillintetgjort honom. Nej, säga vad man vill,
hennes död var en dålig kvinnas död, hon dog som en kvinna
utan religion. Må Gud förlåta mig, men jag kan inte
upphöra att hata hennes minne, jag som ser, hur min son
går under.

— Nå, men hur har han det nu?

— Det är Gud som bragt oss hjälp — detta serbiska
krig. Jag är en gammal kvinna, jag förstår ingenting av
detta, men Gud har sänt honom detta. Naturligtvis känner
jag det förfärligt i min egenskap av mor, och framför allt,
det sägs: <i>ce n’est pas très bien vu à Pétersbourg</i>. Men vad
kan jag göra! Endast detta kan åter höja honom. Jasjvin
— hans vän — hade spelat bort allt och beslutit sig för att
ge sig av till Serbien. Han kom till honom och övertalade
honom att göra sig sällskap. Nu är detta ett intresse, som
livar honom. Var snäll och tala med honom, jag vill så
gärna, att han får höra något, som kan förströ honom.
Han är så svårmodig. Och till råga på olyckan har han fått
ont i tänderna. Han kommer att bli mycket glad åt att få
träffa er. Var snäll och tala med honom, han går fram och
tillbaka på denna sidan om vagnen.

Sergej Ivanovitj yttrade, att det skulle glädja honom,
och gick ut på andra sidan om tåget.
</chapter>

<chapter name="V">
<h2>V.</h2>

I den sneda skugga, som en hög uppstaplade säckar
kastade i aftonsolens sken, gick Vronskij iförd sin långa
promenadrock med händerna i fickorna och hatten skjuten
djupt ned i pannan fram och tillbaka som ett vilt djur i sin
bur ett tjugotal steg fram och ett tjugotal steg tillbaka.
Då Sergej Ivanovitj nalkades honom föreföll det denne, att
Vronskij såg honom, men avsiktligt icke låtsades se. Men
Sergej Ivanovitj brydde sig icke härom. Han stod höjd
över alla personliga intressen i fråga om Vronskij.

I denna stund var Vronskij i Sergej Ivanovitjs ögon en
viktig medverkande kraft i en stor sak, och Koznysjev
ansåg det därför som sin plikt att visa honom sin uppmuntran
och bidraga till att öka hans nit.

Vronskij stannade, såg närmare på honom, kände igen
honom, gick Sergej Ivanovitj några steg till mötes och
tryckte ovanligt kraftigt hans hand.

— Det är ju möjligt, att ni inte önskat träffa mig, —
sade Sergej Ivanovitj, — men törhända kan jag på något
sätt vara er till nytta.

— Med ingen är det mig mindre oangenämt att
sammanträffa än med er, — sade Vronskij. — Förlåt mig.
Något angenämt finns inte mer i mitt liv.

— Jag förstår allt och jag skulle vilja erbjuda er mina
tjänster, — sade Sergej Ivanovitj, som lade märke till det
utpräglat lidande uttrycket i Vronskijs ansikte. — Skulle ni
inte behöva ett brev till Ristitj eller Milan?

— O, nej! — svarade Vronskij, som om han endast med
svårighet begripit, vad det var frågan om. — Om ni inte
har något mot det, kan vi promenera ett slag här
tillsammans. Det är så kvavt på tåget. Ett
rekommendationsbrev? Nej, det behövs inte, tack för vänligheten. För att
dö behövs inga rekommendationer. Ett anbefallande ord
till turkarna skulle snarare... — sade han och log, men
blott med läpparna. Ögonen bibehöllo sitt uttryck av lidande
och hätskhet.

— Ja, men det borde vara lättare för er att träda i
förbindelser, som ovillkorligen måste göras, med personer,
som blivit förberedda. Men som ni vill. Det gladde mig
mycket att höra om ert beslut. Och det har ju varit så
många angrepp på de frivillige, att anslutning från en
sådan man som ni är måste hjälpa till att höja deras anseende
inom allmänna meningen.

— Som man betraktad, — sade Vronskij, — är jag bra
så tillvida som livet inte har något värde för mig. Att det
finns fysisk energi nog hos mig för att rida med i en chock
och krossa motståndaren eller stupa — det vet jag. Jag
gläder mig åt, att det finns något att offra mitt liv för, ett
liv som jag inte har något som helst behov av, som blivit
mig vidrigt. Det blir nu till gagn för något, — han gjorde
i detsamma en otålig rörelse med underkäken,
framkallad av den utan avbrott ihållande tandvärken, som till
och med hindrade honom att då han taladt ha det
ansiktsuttryck, han önskade.

— Ni skall leva upp igen, det kan jag förutsäga, — sade
Sergej Ivanovitj, som kände sig rörd. — Att befria sina
bröder från förtryckets ok är en handling, som är värd både
död och liv. Må Gud ge er yttre framgång och inre frid, —
tillade han och räckte honom handen.

Vronskij tryckte hårt Sergej Ivanovitjs hand.

— Ja, som vapen kan jag ju duga till något. Men som
människa... är jag... en ruin, — framstötte han.

En häftigt knipande smärta i en av hans kraftiga
tänder, som kom hans munhåla att fyllas med saliv, hindrade
honom att tala. Han tystnade och blev stående med
blicken fäst på de sakta framglidande hjulen på en tender.

Och plötsligt tvang honom en helt annan känsla av
olust att för ett ögonblick glömma bort tandvärken. Vid
åsynen av tendern, som löpte över rälsen, kom han nu, då
han just stod ingegripen i ett samtal med en bekant, som
han icke hade träffat sedan olyckan skedde, att erinra sig
<i>henne</i>, det vill säga det, som fanns kvar av henne, då han
som en vanvettig kom rusande in i stationskarlsbostaden:
på ett bord sågs ligga, skamlöst utbredd för främmandes
blickar, den blodiga kroppen, ännu givande fullt uttryck
åt ett liv, som nyss varit. Det oskadade huvudet med
de tunga hårflätorna och de krusiga hårlockarna vid
tinningarna låg kastat tillbaka, och över det vackra ansiktet
med den halvöppna röda munnen vilade ett underligt
stelnat uttryck, kring läpparna svårmodigt sorgset, i de
stirrande orörliga ögonen fyllt av fasa, ett uttryck, som
liksom högt uttalade de förfärliga orden, som hon yttrat
till honom vid deras sista tvist — att han skulle komma
att ångra.

Och han ansträngde sig att minnas henne sådan som
hon varit den dagen, då han första gången också på en
järnvägsstation hade mött henne — hemlighetsfull,
hänförande, fylld av kärlekskänsla, ägande och givande lycka,
och icke sådan som han mindes henne den sista stund, de
varit samman, då grym hämndlystnad stått att läsa i
hennes drag. Han ansträngde sig att i minnet återkalla de
bästa stunder, han haft med henne, men dessa voro för
evigt bemängda med gift. Han erinrade sig henne blott
såsom den triumferande, vilken utfört sitt hot om att
väcka ånger och åstadkommit denna meningslösa
förtvivlan, som aldrig skulle släppa honom. Han hade upphört att
förnimma sin värkande tand. Tillbakahållna häftiga
snyftningar ryckte i hans ansikte.

Sedan han två gånger gått fram och tillbaka förbi de
uppstaplade säckarna, fick han åter makt över sig själv
och vände sig lugnt till Sergej Ivanovitj:

— Har ni inte reda på det telegram, som kommit efter
gårdagens? De har ju blivit slagna för tredje gången, men
i morgon väntas en avgörande drabbning.

Och sedan de samspråkat om att Milan låtit utropa sig
till konung och de stora följder detta kunde föra med sig,
skildes de åt och begåvo sig var och en till sin vagn just
som avgångssignalen ljudit för andra gången.
</chapter>

<chapter name="VI">
<h2>VI.</h2>

Sergej Ivanovitj hade underlåtit att telegrafera till sin
bror om sin ankomst, emedan han icke varit säker på, när
det skulle kunna bli möjligt för honom att lämna Moskva.
Levin var icke hemma, då Katavasov och Sergej Ivanovitj
svarta i ansiktet av damm vid tolvtiden på dagen kommo
körande upp till förstutrappan på Pokrovskoje i en liten
tarantass, som de lyckats få tag i vid stationen. Kitty, som
i sällskap med sin far och sin syster, satt på balkongen,
kände igen sin svåger och skyndade ned för att möta honom.

— Det är då skam, att ni inte låtit oss veta, när ni
skulle komma, — sade hon och räckte Sergej Ivanovitj
handen och böjde pannan mot honom för att motta en
hälsningskyss.

— Vi har tagit oss hit så bra ändå utan att ha oroat er,
— svarade Sergej Ivanovitj. — Jag är så nerdammad, att
jag är rädd att röra vid någon. Jag har varit så upptagen i
Moskva, att jag inte visste på förhand, när jag skulle kunna
komma loss. Men här är allt som förut — sade han med ett
leende — här lever ni lyckligt långt borta från
världshändelserna njutande av stillheten. Ja, vår vän Fjodor Vasilevitj
har nu äntligen kommit sig för att göra mig sällskap hit.

— Ja, men tro inte, att jag är en neger, tvättar jag mig,
blir jag lik en människa, — sade Katavasov med sin vanliga
skämtsamhet och räckte fram handen och log med sina vita
tänder, som framträdde mer än vanligt glänsande i det
mörka ansiktet.

— Kots’ja kommer att bli mycket glad. Han har givit
sig av till en av utgårdarna. Han borde vara tillbaka vid
det här laget.

— Ja, alltjämt går han upp i sitt lantbruk. Han, om
någon, lever i det stilla, — sade Katavasov. — Men vi i
staden har inte fått veta av något annat än det serbiska
kriget. Nå, hur lever världen med min käre vän?
Säkerligen är han fortfarande på något sätt annorlunda än annat
folk.

— Å, visst inte, han är som alla andra, — svarade Kitty
med en förvirrad blick på Sergej Ivanovitj. — Jag får väl
skicka bud efter honom. Pappa är just på besök här. Han
har nyligen kommit hem från utlandet.

Och sedan hon ställt om att det skickades ett bud efter
hennes man och att tjänarna ledsagade de båda
neddammade gästerna den ene in i Levins arbetsrum, den andre in
i ett rum, där Dolly förut bott, så att de skulle kunna
tvätta sig och sedan äta frukost, skyndade hon med raska
steg tillbaka upp på balkongen. Hon njöt nu av att
obehindrat kunna röra sig och känna sig fri från den hämning
av rörelseförmågan, som hon erfarit under tiden för sitt
havandeskap.

— Det är Sergej Ivanovitj och Katavasov, professorn,
— sade hon.

— Oj, då blir det hårdsmälta samtal! — sade gamle
fursten.

— Nej, pappa, han är mycket behaglig, och Kost’ja
tycker mycket bra om honom, — sade Kitty i en ton, som
ville hon bedja sin far om något, seende ett försmädligt
uttryck i hans ansikte.

— Ja, inte har jag något emot honom.

— Snälla du, gå ner till dem och håll dem sällskap, —
vände sig Kitty till systern. — De har vid avresan på
stationen träffat Stiva, han är frisk. Jag får springa till Mit’ja.
Han har inte ända se’n i morse fått något. Nu har han nog
vaknat och ligger och skriker. — Och kännande mjölken
tränga på, ilade hon med brådskande steg bort till
barnkammaren.

Det förhöll sig så, att hon inte behövde gissa sig till,
hur det var fatt med barnet, med vilket det organiska
sambandet ännu icke upphört. Då mjölken trängde på hos
henne, visste hon säkert, att det hade brist på näring.

Hon visste, att pojken skrek, långt innan hon kom in i
barnkammaren. Och det gjorde han också. Hon hörde hans
röst och påskyndade sina steg. Men ju snabbare hon gick,
desto högljuddare skrek barnet. Rösten var klar och frisk,
den vittnade blott om hungerkänsla och otålighet.

— Har han skrikit länge? — frågade Kitty
barnjungfrun och satte sig skyndsamt ned på en stol och gjorde sig
i ordning till amning. — Giv hit honom strax. Ack, var inte
så omständlig, mössan kan ju knytas fast sedan.

Barnet skrek, så att det kippade efter andan.

— Nej, det går inte an, mor lilla, — sade Agafja
Michajlovna, som nästan alltid var inne i barnkammaren. — Först
måste han vara klädd ordentligt. — Tu-tu-tu! — sjöng hon
över barnet utan att bry sig om modern.

Så kom barnjungfrun fram till modern med barnet.
Agafja Michajlovna följde efter med ansiktet mysande av
ömhet.

— Han känner igen, ja, det gör han. Vid Gud, mor lilla
Katerina Alexandrovna, han har känt igen mig! — sökte
Agafja Michajlovna överrösta barnet.

Men Kitty hörde icke på henne. Otåligheten växte inom
henne samtidigt med barnets.

På grund av bådas otålighet kunde amningen på en god
stund icke komma i gång. Barnet grep icke där det skulle
och blev ursinnigt.

Slutligen efter förtvivlat flämtande skrik och sugande
smackningar i tomma luften, ordnade sig saken, och moder
och barn kände sig samtidigt lugnade och tystnade båda.

— Men den stackarn är ju alldeles svettig, — sade Kitty
och lät handen glida över barnet. — Varför tror ni, att han
kan känna igen? — tillade hon med en blick på barnets
ögon, som skälmaktigt — så föreföll det henne — tittade
fram ur mössan, som glidit på sned, och betraktade därpå
de små kinderna, som regelbundet hävde och sänkte sig,
och den fram och tillbaka vaggande lilla handen med den
röda innersidan.

— Det är inte möjligt! Och om han skulle känna igen
någon, så borde det väl vara mig, — sade Kitty med ett
leende till svar på Agafja Michajlovnas påstående.

Hon log åt, att fast hon sade, att gossen icke kunde känna
igen, så visste hon dock i sitt hjärta, att han icke blott kände
igen Agafja Michajlovna, utan kände och förstod allt
möjligt, kände och förstod till och med sådant, som andra icke
hade reda på och som hon, barnets mor, först tack vare det,
hade lärt sig känna och förstå. För Agafja Michajlovna,
för barnjungfrun, för morfadern och till och med för fadern
var Mit’ja en varelse, som blott behövde materiell vård,
men för modern var han redan sedan länge ett andligt
väsen, med vilken hon redan hade genomlevat en hel
själshistoria.

— Ja, när han vaknar, skall ni få se, om Gud vill. När
jag gör så här, så skiner han riktigt opp, den lille raringen.
Han skiner opp som den klara dagen, — sade Agafja
Michajlovna.

— Nå väl, vi får se då, — viskade Kitty. — Gå nu, han
somnar nu.
</chapter>

<chapter name="VII">
<h2>VII.</h2>

Agafja Michajlovna gick ut på tåspetsarna.
Barnjungfrun drog ned rullgardinen, jagade bort flugorna från den
lilla sängens muslinsförhängen och släppte ut en broms,
som surrade mot rutan. Sedan satte hon sig ned och
fläktade med en vissen björkkvist över mor och barn.

— Så’n hetta, så’n hetta! Måtte Gud ge oss regn, — sade hon.

— Ja, ja, tst... — svarade blott Kitty, som lätt
vaggande ömt tryckte till sig den knubbiga lilla handen, som
Mit’ja alltjämt sakta svängde med och än öppnade, än
tillslöt. Denna lilla hand satte Kitty i bryderi: hon hade sådan
lust att kyssa den, men var rädd för att hindra barnet
från att somna, om hon gjorde det. Slutligen upphörde
handen att röra sig och de små ögonen slöto sig. Blott då och
då lyfte barnet på sina långa bågiga ögonfransar och
tittade upp på modern med fuktigt glänsande ögon, som i
halvdagern tycktes vara svarta till färgen. Barnjungfrun
hade upphört att fläkta och somnat in på sin stol. Nedifrån
hördes gamle furstens bullrande stämma och Katavasovs
skratt.

»De har tydligen kommit i samspråk utan att jag behövt
hjälpa dem på traven», — tänkte Kitty, — »men i alla fall är
det förargligt, att Kost’ja inte skall vara hemma.
Troligtvis har han begivit sig till bigården igen. Fast det är
tråkigt för mig, att han så ofta är där, så gläder jag mig dock
åt det. Det förströr honom. Nu har han på det hela taget
blivit mycket bättre till humöret än i våras. Men då var
han så dyster och gick och kvalde sig så, att jag blev
riktigt rädd för honom. Ja, vad han är löjlig!» viskade hon
leende.

Hon visste, vad det var som plågade hennes man. Det
var hans otro. Men fastän hon, om man frågat henne om
hon ansåg, att han, om han saknade tro, skulle bli fördömd
i livet efter detta, hade måst svara jakande, — så bragte
tanken på hans otro henne dock icke i olycka. Hon, som
måste medge, att för en icke troende det icke kan finnas
frälsning, och som över allt annat höll av sin mans själ,
tänkte dock med ett leende på hans otro och fann honom
löjlig.

»Varför har han ett helt ar hållit på med att läsa
filosofiska böcker?» — tänkte hon. — »Om allt, som hör hit, är
skrivet i dessa böcker, så borde han förstå det. Men om det
är osant det som står där, varför då läsa dem? Han säger
själv, att han skulle vilja tro. Nå, varför tror han då inte?
Säkerligen, därför, att han tänker så mycket. Och det
beror på ensamheten, att han tänker så mycket. Alltid är
han ensam. Med oss kan han inte tala om allt. Jag tror,
att han kommer att ha trevnad av gästerna, särskilt av
Katavasov. Han finner nöje i att resonera med honom», tänkte
hon och fördes så av sin tankegång omedelbart in på frågan,
var det var lämpligast att låta Katavasov ligga — i eget
rum eller tillsammans med Sergej Ivanovitj. Och i
detsamma kom hon att tänka på något, som fick henne att
darra till av oro och därigenom rent av störa Mit’ja, som
med anledning därav gav henne en sträng blick.
»Tvätterskan har ju inte kommit med linnetvätten än, och alla
för gäster avsedda lakan har blivit använda. Om inte den
saken ordnas, kommer Agafja Michajlovna att låta Sergej
Ivanovitj få de lakan, som redan ligger i sängen», och vid
blotta tanken på denna möjlighet steg en het rodnad upp i
hennes ansikte.

»Nå, jag skall ordna med det», tänkte hon och
återvändande till vad som förut sysselsatt henne erinrade hon
sig, att det var ett viktigt andligt spörsmål, som hon icke
helt hunnit övertänka. »Jo, Kost’ja är inte troende»,
erinrade hon sig leende.

»Nå, låt så vara, att han inte är troende! Det är ändå
bättre, att han förblir sådan, än att han vore som madame
Stahl eller som jag ville vara den där gången, då jag var i
utlandet. Nej, han kommer då inte att göra sig till.»

Och ett vackert drag av honom, som hon för icke länge
sedan iakttagit, stod livligt för henne. För två veckor sedan
hade Dolly fått ett biktbrev från Stepan Arkadjevitj. Han
bönföll henne att söka rädda hans heder genom att sälja den
jord, hon ännu ägde, för att betala hans skulder. Dolly var
förtvivlad, hon gav uttryck åt sitt förakt och sin avsky för
maken, jämrade sig, förklarade, att hon skulle skiljas från
honom, ville icke alls gå in på hans begäran, men slutet blev
dock, att hon gick med på att sälja en del av sin egendom.
Så mindes Kitty med ett ofrivilligt leende av ömt
deltagande, hur bekymrad hennes man hade varit, hur han gång
på gång sökt komma till att ingående tala om denna sak,
som intresserade honom, och hur han till sist efter att ha
funderat ut det enda sätt, varpå man kunde hjälpa Dolly
utan att hon behövde känna sig stött, föreslog sin hustru,
att hon till systern skulle avstå sin del av godset, något som
Kitty icke själv hade kommit att tänka på.

»Vad har han för otro? Han med ett hjärta, som ängslar
sig för att kränka vem det vara månde, till och med ett
barn! Han tänker jämt på andra, aldrig på sig själv. Sergej
Ivanovitj tror, att det är Kost’jas skyldighet att vara en
hjälpreda åt honom. Likadant tänker hans syster. Och nu
har han fått ta hand om Dolly och hennes barn. Och så alla
dessa bönder, som varenda dag kommer hit till honom, som
vore det hans skyldighet att vara dem till hjälp.»

»Ja, bliv bara en sådan som din far, just en sådan», sade
hon till lille Mit’ja, i det hon räckte honom till barnjungfrun
efter att med läppen ha snuddat vid hans kind.
</chapter>

<chapter name="VIII">
<h2>VIII.</h2>

Från och med den stund, då Levin vid åsynen av sin
kära döende broder först hade betraktat frågorna om liv
och död genom vad han kallade sin nya övertygelse, de
åsikter, som oförmärkt bildat sig hos honom i perioden
mellan tjugo och trettiofyra år och undanträngt vad han trott
på som barn och yngling, hade han gripits av fasa icke så
mycket inför döden som inför ett liv utan den minsta
vetskap om varifrån och varför det fanns till och vad det var.
Organismen, kroppens förfall, materiens oförstörbarhet,
lagen om energiens bestånd — det var de slagord, som hade
kommit att ersätta hans forna tro. Dessa ord och de med
desamma förbundna begreppen voro mycket bra för
teoretiska syften, men för livet gåvo de ingenting, och Levin
kände sig plötsligt i samma belägenhet som en man, som
bytt ut sin varma päls mot en muslinsdräkt och som för
första gången inför vinterfrosten riktigt påtagligt, icke
tankemässigt utan med hela sin varelse blivit övertygad om,
att han var så gott som naken och att hans undergång var
oundviklig.

Från och med denna stund hade Levin, fast han icke
klart gjort sig reda härför och fortfarit att leva som förut,
burit på en ständig känsla av skräck över denna brist på
vetande.

Dessutom hade han haft en otydlig känsla av, att det
som han kallade för sin övertygelse, icke blott var en brist
på vetande utan en sinnesförfattning, i vilken det var
omöjligt att få insikt i det som han behövde.

Under första tiden av giftermålet hade de nya
fröjdeämnena och förpliktelserna, som han stiftat bekantskap
med, fullkomligt dövat dessa tankar. Men något senare, då
han efter barnets födelse hade uppehållit sig i Moskva utan
sysselsättning, hade en fråga, som pockade på besvarande,
allt oftare och oftare, alltmera påträngande anfäktat Levin.

Denna fråga hade följande lydelse: »om jag inte
erkänner de svar, som kristendomen ger på mitt livs frågor, vilka
svar erkänner jag då?» Och han var ur stånd att i hela
sin stora arsenal av övertygelser finna något som helst svar
eller något som ens liknade ett svar.

Han var i samma belägenhet som en man, som gick
omkring i leksaksaffärer och vapenbutiker för att söka efter
föda.

Ofrivilligt, omedvetet för sig själv, sökte han nu i varje
bok, i varje samtal, i varje människa efter det, som hade
samband med dessa frågor och deras besvarande.

Mest av allt förvånades han och förbryllades av att de
flesta människor, som tillhörde hans umgängeskrets och
voro av hans ålder, fast de likt honom utbytt sin forna tro
mot nya övertygelser, alls icke funno något beklagligt däri,
utan voro fullkomligt nöjda och lugna. Detta gjorde, att
Levin icke blott plågades av själva grundfrågan utan även
av ett sidospörsmål: voro dessa människor uppriktiga?
eller förställde de sig? eller var det så, att de på ett annat
och klarare sätt än han begrepo de svar, som vetenskapen
gav på de frågor, som lågo honom om hjärtat? Och han
bemödade sig att lära känna dessa människors åsikter och
de böcker, där dessa svar fått ett uttryck.

En sak, som han funnit, sedan dessa frågor börjat
sysselsätta honom, var, att han tagit miste, då han i anslutning
till sina minnen från ungdomsåren vid universitetet hade
antagit, att religionen redan levat ut sin tid och icke mera var
att räkna med. Alla goda människor, som stodo honom nära
i livet, voro troende. Både gamle fursten och Lvov, som så
tilltalat honom, och Sergej Ivanovitj och alla kvinnorna
trodde ju, och hans hustru hade en tro sådan som han hade
haft i sin första barndom, och nittionio hundradelar av
ryska folket voro troende, detta folk, vars liv ingav honom
den djupaste aktning.

En annan omständighet, som blivit klar för honom efter
läsning av många böcker, var att de, som delade hans
allmänna åskådning, icke därunder inbegrepo något annat
och djupare, och att de utan att ge svar på de frågor, vilkas
besvarande han kände sig behöva för att kunna leva,
endast ansträngde sig att lösa helt andra spörsmål, som alls
icke kunde intressera honom, såsom frågan om
organismernas utveckling, om själslivets mekaniska förklaring
och annat sådant.

Dessutom hade något märkvärdigt skett med honom,
då hans hustru skulle föda barnet. Han, som var en icke
troende, hade börjat bedja och i samma stund, som han
bad, hade han trott. Men då ögonblicket var förbi, kunde
han icke finna någon plats i sitt liv för den stämning, som
då gripit honom.

Han kunde icke påstå, att han då varit medveten om
sanningen och nu däremot for vilse, ty så snart han lugnt
började tänka på detta, föll det hela sönder. Han kunde icke
heller påstå, att han då tagit fel, ty han skattade denna tids
själsstämning högt, och höll han den för en ingivelse av
andlig svaghet, skulle han ha besudlat minnet av dessa
stunder. Han befann sig därför i en plågsam oenighet med
sig själv och spände alla sin själs krafter för att komma ut
ur detta tillstånd.
</chapter>

<chapter name="IX">
<h2>IX.</h2>

Dessa tankar tryckte och pinade honom än svagare, än
starkare, men övergåvo honom aldrig helt. Han läste och
tänkte, och ju mer han läste och tänkte, desto längre bort
kände han sig från det mål, han sökte.

Då han övertygat sig om, att materialismen icke kunde
ge något svar, hade han i Moskva och sedan på landet
genomläst och sedan läst om igen både Platon, Spinoza och
Kant, Schelling, Hegel och Schopenhauer, de filosofer, som
gåvo en icke materialistisk världsförklaring.

Tankarna tycktes honom fruktbringande, då han läste
eller själv övertänkte deras vederläggande av andra läror,
särskilt materialisternas, men så snart han läste eller
övertänkte deras egen lösning av frågorna, upprepades ständigt
ett och samma. Fördjupande sig i de långa utredningarna
om ord sådana som <i>ande, vilja, frihet, substans</i>, gav han sig
avsiktligt in i de ordfällor, som filosoferna eller han själv
ställt upp och började liksom tycka sig förstå en del. Men
han behövde blott glömma bort tankens konstlade gång och
från det verkliga livet komma tillbaka till detta, som
tillfredsställt honom, så länge han låtit tankarna följa en given
tråd — så störtade hela denna konstlade byggnad samman
som ett korthus, och det blev klart, att byggnaden varit
uppförd av ord, som radats upp bredvid varandra utan
samband med allt det, som hade större vikt i livet än förnuftet.

En tid, då han höll på med att läsa Schopenhauer, satte
han <i>kärlek</i> i stället för dennes <i>vilja</i>, och denna nya filosofi
gav honom tillfredsställelse ett par dagar, medan han höll
fast vid den, men den störtade samman, då han från livets
synpunkt skärskådade den. Då visade den sig vara en
muslinsdräkt, som icke gav någon värme.

Sergej Ivanovitj hade givit honom rådet att läsa
Chomjakovs teologiska skrifter. Levin läste igenom andra
bandet av Chomjakovs samlade verk, och fast han till en
början stöttes tillbaka av den polemiskt lagda, eleganta och
spirituella stilen, gjorde dock kyrkans lära i denna
framställning ett starkt intryck på honom. Han fängslades först
och främst av tanken, att förmågan av inträngande i de
gudomliga sanningarna icke givits åt människan i och för sig
utan åt en gemenskap av människor förenade i kärlek — det
kyrkliga samfundet. Han kände sig glad inför tanken, hur
mycket lättare det var att tro på ett levande kyrkosamfund,
som bestämde alla människornas trosläror, ett samfund,
som i sin spets hade Gud och därför var heligt och ofelbart
och från vilket man hade att övertaga tron på Gud,
skapelsen, syndafallet, återlösningen, än det var att begynna
med tro på en fjärran hemlighetsfull Gud, världens skapelse
o. s. v. Men sedan han därefter genomläst en kyrkohistoria
av en romersk katolsk författare och en liknande
framställning av en grekisk katolsk författare och sett, hur de båda
kyrkosamfunden, vart och ett ofelbart, fördömde varandra,
förlorade han tillförsikten till Chomjakovs lära om kyrkan,
och denna tankebyggnad sjönk i stoftet alldeles som allt,
han sett filosoferna bygga upp.

Hela denna vår hade han icke varit sig själv och
genomlevat förfärliga stunder.

»Utan kunskap om vad jag är för något och varför jag
finns till är det omöjligt att leva. Och denna kunskap kan
jag inte nå, följaktligen kan jag inte leva», sade Levin till
sig själv.

»I den oändliga tiden, i den oändliga materien, i det
oändliga rummet utvecklar sig organismen — en bubbla på
vattnet. Denna bubbla håller en tid och brister så, och en
sådan bubbla är — jag.»

Det var en plågsam osanning, men det var det enda
resultatet, själva slutresultatet av människotankens
sekellånga mödor i denna riktning. Det var den tro, på vilken
ytterst alla människotankens forskningar på nästan alla
områden vilade. Det var den allmänt förhärskande
meningen, och Levin hade utan att själv veta när och hur tillägnat
sig just denna livstolkning såsom den klaraste.

Men detta var icke blott en osanning, det var ett grymt
hån från en ond makt, en vidrig ond makt, som man icke
kunde underkasta sig.

Han måste befria sig från denna makt. Förmågan att
rädda sig undan låg i vars och ens hand. Det måste bli
slut på beroendet av det onda. Det fanns ett medel — döden.

Och Levin, denne lycklige familjefader, denne sunde
man, var några gånger så nära självmordet, att han gömde
undan en repstump, för att icke hänga sig i den, och var
rädd för att bära en bössa på axeln, då han kunde komma
i frestelse att skjuta sig med den.

Men Levin varken sköt sig eller hängde sig utan
fortsatte att leva.
</chapter>

<chapter name="X">
<h2>X.</h2>

Då Levin tänkte på, vad han var för något och för vad
ändamål han levde, fann han intet svar och försjönk i
förtvivlan. Men när han icke längre ställde frågor till sig
rörande detta, tyckte han sig liksom veta, vad han var och
för vad han levde, ty han levde och verkade med fasthet
och bestämdhet. På sista tiden hade också denna fasthet
och bestämdhet betydligt tilltagit.

Då han i början av juni hade kommit tillbaka till sitt
lantgods, gav han sig hän åt de sysselsättningar, som förut
upptagit honom där.

Åkerbruket, umgänget med bönder och grannar,
hushållsbestyren, hans systers och hans broders angelägenheter,
som anförtrotts åt honom, samvaron med hustrun och
släktingarna, omsorgen om hans barn, hans nya stora passion
för biskötsel, som väckts denna vår, fyllde helt ut hans tid.

Dessa angelägenheter lade beslag på honom icke därför,
att han för sig själv fann dem särskilt berättigade ur några
allmänna synpunkter såsom förut varit fallet i hans
tankeliv, tvärtom, han hade nu, modfälld över den motgång, han
haft med sin verksamhet för det allmänna bästa, fylld av
sina tankar och överhopad som han var av uppdrag, som
från alla håll kommo över honom, fullständigt uppgivit alla
planer på en insats för det allmänna bästa, och dessa
angelägenheter upptogo hans krafter blott därför, att han måste
göra, vad han gjorde — han kunde ej annat.

Tidigare — det var något som begynt redan i hans
barndom och utvecklat sig in i hans fulla mannaålder — hade
han märkt, då han bemödat sig att åstadkomma något gott
för alla, för mänskligheten, för Ryssland, för hela
bysamhället, att tankarna på det han förehade voro angenäma,
men att själva verksamheten visade sig vara något, som det
var svårt att hålla fast vid. Han fann sig sakna full
övertygelse om att det han skulle utföra var något nödvändigt,
och själva verksamheten, som till en början tyckts vara
något så stort, krympte så ihop och blev till intet. Men nu
när han efter sitt giftermål allt mer och mer började
inskränka sig till ett liv för egna syften, hade han dock, fast
han icke kände någon glädje vid tanken på sitt verk, en
fast tillförsikt om att det han företog sig var något
nödvändigt, han märkte, att han hade bättre framgång med
vad han förehade än förut och att det, han ägnade sig åt,
växte till något allt större och större.

Nu grävde han sig nästan mot sin egen vilja allt djupare
och djupare ned i marken som en plog, så att han icke kunde
taga sig upp igen utan att ha vänt en remsa jord åt sidan.

Det var utan tvivel nödvändigt för hans familj att leva
så som hans fars och farfars gjort. Han måste uppfostra
sina barn inom samma bildningskrets. Det var lika
nödvändigt som att ha sitt dagliga bröd. Och för detta syfte
var det lika nödvändigt som att laga mat att ordna så med
lantbruket, att Pokrovskoje bar sig. Lika otvivelaktigt som
det var envars plikt att återbetala en skuld, var det nu hans
plikt att lämna efter sig sin fäderneärvda jord till sin son
i ett sådant tillstånd, att denne, då han tillträdde sitt arv,
skulle kunna känna sig lika tacksam mot sin far som Levin
varit mot sin för allt, som denne byggt och planterat. Och
för detta syfte var det nödvändigt att icke lämna ut jorden
till arrende, utan att själv odla den, idka kreatursavel,
gödsla åkrarna, plantera skog.

Det gick icke an att visa från sig Sergej Ivanovitjs och
systerns angelägenheter och att lämna utan hjälp alla dessa
bönder, som kommo med sina spörsmål vanda att få råd
av honom, liksom det icke gick an att kasta från sig ett
barn, som man redan tagit på armarna. Han måste även
sörja för att den till dem inbjudna svägerskan och hennes
barn hade det bekvämt. Han måste pyssla om sin hustru och
lillen och alltid tillbringa någon liten del av dagen hos dem.

Och allt detta tillika med jakt i skogen och hans nya
älsklingssysselsättning, biskötseln, utfyllde helt det liv, som
för Levin icke synts hava någon mening, då han gick och
grubblade över det.

Men liksom Levin säkert visste, vad han hade att göra,
visste han också fullt säkert, hur han hade att göra allt
detta och vilken uppgift, som var viktigare än den andra.

Han visste, att han måste leja sin arbetskraft så
billigt som möjligt, men att beräknande utnyttja folket
genom att ge betalt i förskott och till underpris gick icke an,
ehuru det var mycket fördelaktigt. Då det var brist på
foder, fick han ju lov att sälja halm till bönderna, ehuru han
tyckte, att det var synd, att de skulle behöva köpa sitt
foder. Men gästgivargården och krogen måste han avskaffa,
fastän de bidrogo till hans intäkter. För tjuvhuggning i
skogen måste han strängt hålla efter folket, men för ett
kreatur, som kommit vilse in på hans ägor, kunde han icke förmå
sig att utkräva böter. Fast detta förargade hans
vaktkarlar och gjorde, att folk icke voro så ängsliga att kränka
hans rätt, kunde han ändå icke göra annat än låta dem
omedelbart få tillbaka sin bortkomna boskap.

Åt Pjotr, som betalat en ockrare tio procent i
månaden, måste han ge ett lån för att få honom fri från denne,
men det gick däremot icke an att släppa av på
arrendevillkoren och ge uppskov åt bönder, som underläto att betala.
Man fick icke se igenom fingrarna med att rättaren
underlåtit att slå en äng, så att gräset blev till ingen nytta, men
åttio des’jatiner, där ungskog planterats, fick man låta bli
att bärga. Det gickicke an att tillstädja, att en arbetare gick
hem mitt under dagsverket, därför att hans far hade dött,
hur ont det än gjorde en om honom, och man måste göra
avdrag, om någon försummade ett dagsverke i de brådaste
arbetsmånaderna, men åt de gamla från livegenskapstiden
kvarblivna tjänarna, som icke gjorde någon som helst nytta,
måste månadsbidraget ordentligt lämnas.

Levin visste också, att då han kom hem, var det hans
skyldighet att först och främst bege sig till sin hustru, som
var sjuk, och att han måste låta bönder, som väntat hela
tre timmar på honom, ännu någon stund fortsätta därmed.
Han visste också, att hur trevligt han än tyckte det var att
själv få ordna med en bisvärms inflyttande i ny kupa,
måste han försaka nöjet och låta gubben, som hjälpte
honom, ensam göra det, om det kom bönder till bigården för
att få tala med honom.

Om han handlade rätt eller illa, visste han icke, han
inlät sig icke på att utreda den saken, han undvek att tänka
och tala därom.

Resonerandet bragte honom i tvehågsenhet, berövade
honom förmågan att avgöra, vad han borde och icke borde.
När han icke tänkte sig för utan blott gav sig hän åt livet,
kände han städse, att han liksom inom sig hade ett ofelbart
omdöme, som avgjorde, vad som var bättre eller sämre av
två tänkbara handlingar. Gjorde han någon gång så som
han icke skulle, märkte han det genast.

Så levde han fram sitt liv utan att se någon möjlighet att
få kunskap om, vad han var och varför han fanns till i
världen. Han pinades av denna ovetenhet till den grad, att
han var rädd för att han skulle begå självmord — men
samtidigt gick han ändock med fasta steg fram sin egen
bestämda väg i livet.
</chapter>
<chapter name="XI">
<h2>XI.</h2>

Den dag, då Sergej Ivanovitj anlände till Pokrovskoje,
hade Levin just en av sina värsta dagar.

Det var i den allra brådaste arbetstiden, när allt folket
visade en sådan ovanlig anspänning i självuppoffrande
möda, som aldrig förekommer under andra livsbetingelser
och som borde skattas mycket högt, om blott de människor,
som lägga i dagen denna egenskap, själva hade något
begrepp om dess värde, om det icke vore något årligen
återkommande, vars följder i alla fall voro av så enkelt slag.

Att skära rågen och havren, att bärga sista höskörden, att
plöja upp den mark, som legat i träde, att tröska, att så
vintersådden — allt detta kan tyckas vara något enkelt
och helt vanligt, men för att man skulle kunna hinna med
att göra allt detta, var det nödvändigt, att hela byns
befolkning, stora och små, i ett sträck arbetade under dessa
tre, fyra veckor tre gånger så mycket som eljes, livnärande
sig på lök, svartbröd och dricka, användande även nätterna
till tröskning och forsling, icke unnande sig mer än två, tre
timmars sömn under dygnet. Och detta sker varje år i Ryssland.

Levin, som tillbragt större delen av sitt liv på landet i
nära förbindelse med folket, kände alltid vid denna bråda
arbetstid, hur de underlydandes stegrade verksamhet drog
även honom med sig.

Tidigt på morgonen hade han varit ute och övervakat,
hur man sådde råg och hur man körde in havre. Han
hade kommit hem, då hustrun och svägerskan just stigit
upp, och hade druckit kaffe tillsammans med dem. Därpå
hade han till fots begivit sig ut till en av utgårdarna, där
ett nyuppsatt tröskverk skulle sättas i gång.

Hela denna dag hade Levin, allt under det han samtalat
med bönderna och rättaren och där hemma med hustrun,
svärfadern, Dolly och dennas barn, haft en och samma sak
i tankarna, det spörsmål, som upptog honom mitt i
lantbruksbestyren. I allt sökte han efter det som stod i
förbindelse med frågan: »vad är jag? och var är jag? och
varför är jag här?»

Han stod i skuggan av en loge, som nyss fått nytt tak.
Det doftande lövet satt ännu kvar på hasselstänger, som
lagts över det med avbarkade aspstörar fästade halmtaket.
Han såg än mot den öppna porten, där det yrde av torrt
damm från den pågående tröskningen, än på den av hett
solsken belysta gräsplanen, dit bingar av nyskuren säd nyss
burits ut från ladan. Än betraktade han de vitbröstade
svalorna, som på flaxande vingar pipande flögo in
under takskägget, sedan de saktat farten i portgångens
solstrimma, än iakttog han folket, som var ivrigt sysselsatt
med sitt arbete inne i den dammiga logens halvskymning.
Underliga tankar kommo över honom:

»Varför sker allt detta?» — tänkte han. — »Varför står
jag här, varför driver jag andra till arbete? Varför
anstränger sig var och en och söker visa mig sin iver? Varför sliter
och strävar gamla Matrjona, gumman, som jag pysslade om,
då takbjälken fallit på henne vid eldsvådan?» — tänkte han
iakttagande en mager bondkvinna, som med en räfsa
rakade undan sädeskornen trippande mödosamt fram på
sina nakna, mörkt solbrända fötter över den hårda, ojämna
tröskplanen. — »Den gången tillfrisknade hon, men om inte
förr så myllas hon ner om en tio år, och ingenting blir kvar
av henne, lika litet som det en gång skall finnas någonting
kvar av den där granna flickan i röda tröjan, som med så
flinka och mjuka handrörelser plockar upp axet, som
kommit bland agnarna. Även hon stoppas en gång i jorden, och
snart är livet ute för den skäckige valacken», — tänkte han
och såg på en hängbukig häst, som häftigt pustande med
uppspärrade näsborrar lunkade kring i jämn takt med
tröskverkets hjul. — »Även han går all världens väg liksom
Fjodor, drängen med det krusiga skägget fullt med agnar,
han, vars vita skuldra skiner fram genom den trasiga
skjortan, och som nu står och löser upp kärvarna,
kommenderar och ropar åt kvinnorna och med ett raskt grepp får
dragremmen att åter ligga rätt på hjulet. Och först som
sist — det är inte blott med dem det går så, även jag skall
en gång myllas ner, ingenting blir kvar. För vad?»

Medan han tänkte detta, stod han och såg på klockan för
att hålla räkning på hur mycket som tröskades i timmen.
Han måste veta detta för att kunna bestämma, vad man
borde hinna med under dagens lopp.

»Snart är klockan ett, och de är ännu inte färdiga med
tredje lasset», tänkte Levin och gick fram till drängen, som
stod och matade tröskverket, och överröstande maskinens
larm uppmanade han honom att icke lägga i så tätt efter
vartannat.

— Du lägger i för mycket åt gången, Fjodor! Ser du
inte, att det håller på att stoppa, det är därför som det inte
går undan som förut. Låt matningen ske jämnare!

Fjodor, som var mörk i ansiktet av damm, som klibbat
sig fast vid det svettiga ansiktet, skrek något till svar, men
gjorde ändå icke som Levin ville ha det.

Levin gick då fram till slagtrumman, sköt Fjodor åt
sidan och började själv lägga i.

Efter att ha hållit på med detta arbete fram till tiden
för böndernas middagsrast, som var rätt nära förestående,
steg Levin vid Fjodors sida ut ur logen och blev stående i
samspråk med honom vid sidan av en noggrant upplagd
stack av råg skuren med skära.

Fjodor var från en avlägset belägen by, åt vars bönder
Levin tidigare hade lämnat jord att brukas enligt
kooperativ princip. Nu hade den utarrenderats åt en bland Levins
gårdsfolk.

Det var om denna jord de nu kommit i samspråk, och
Levin frågade Fjodor, om möjligen Platon, en präktig och
förmögen bonde i denna by, nästa år kunde vara villig att
överta jorden.

— Prise ä högt, dä kan inte bli nå’n vinst för honom,
Konstantin Dmitrijevitj, — sade bonden plockande ut
ax ur vecken på sin nedsvettade skjorta.

— Men hur kan det löna sig för Kirillov?

— Mit’jucha (så kallade han föraktligt nuvarande
arrendatorn) blir minsann inte utan vinst! Han pressar på i
sin tur, så att han får sitt. Han skonar inte en kristen själ.
Men inte skulle farbror Fokanytj (så kallade han gubben
Platon) kunna ge sig till att flå sina medmänniskor? Ä
nå’n i skuld hos honom, ger han anstånd. Nog händer dä,
att han inte får allt tillbakas. Dä ä en människa dä.

— Men varför är han så eftergiven?

— Ja, dä ä så — folk ä så olika. Den ene lever bara
för sina egna behov, en så’n som Mit’jucha, proppar bara i
sig, men Fokanytj — dä ä en hedersgubbe. Han lever för
sin själ, han tänker på Gud.

— Vad menar du med att tänka på Gud, att leva för
sin själ? — nästan skrek Levin.

— Jo, dä ä ju en känd sak: leva rättskaffens, efter
Guds vilja. Folk ä ju olika. Man kan ju tänka på
husbon’n, som inte heller gör en medmänniska förfång...

— Nå, farväl! — yttrade Levin flämtande av
sinnesrörelse, vände sig om, tog sin käpp och gick hemåt med raska
steg. Vid bondens ord om, att Fokanytj levde för sin själ,
rättskaffens, efter Guds vilja, hade oklara, men
betydelsefulla tankar, som från ett hittills fördolt och stängt ställe
i flock trängt sig fram, stormade alla hän mot samma mål,
virvlade om i hans huvud och bländade hans medvetande
med sitt ljus.
</chapter>

<chapter name="XII">
<h2>XII.</h2>

Levin vandrade med långa steg framåt stora landsvägen
icke så mycket givande sig hän åt sina tankar — de voro
honom ännu alltför oklara — som åt förnimmandet av ett
själstillstånd, som han aldrig förr erfarit.

Bondens ord hade slagit ned i honom som en elektrisk
gnista, hade plötsligt omdanat och sammansmält en hel
svärm av splittrade, maktlösa ensamma tankar, som aldrig
hade upphört att fylla hans inre. Dessa tankar hade utan
att han själv märkt det även rört sig inom honom, då han
stod och talade om bortarrenderandet av jordområdet.

Han kände i sin själ någonting nytt och med välbehag
gav han sig hän åt förnimmelsen av detta nya, utan att
ännu veta, vad det var för något.

»Inte leva för sina egna behov, titan för Gud. För
vilken Gud? Vad kunde synas mera meningslöst än det sagda?
Han sade, att man borde leva inte för sina egna behov, det
vill säga inte för sådant, som vi kan begripa, som vi känner
dragning till, som vi har åtrå efter, utan det gäller att leva
för något ofattligt, för Gud, vars väsen ingen kan begripa
eller bestämma. Och vad mer? Har jag måhända inte rätt
förstått dessa Fjodors meningslösa ord? Eller har jag rätt
fattat, vad han menat, men ändock gripits av tvivel på
dessa ords riktighet? Har jag funnit dem dumma, oklara,
felaktiga?

»Nej, jag har förstått honom och fullständigt såsom han
förstår det har jag förstått, jag inser det klarare än jag
kan fatta något annat i livet, aldrig i mitt liv har jag kunnat
tvivla på detta och kan aldrig komma att tvivla. Och det
är inte blott jag. Alla, hela världen kan fatta blott detta
helt och hållet. Blott på detta behöver ingen tvivla, blott
härom kan man nå enighet.

»Jag har sökt efter under, jag har beklagat, att jag inte
fått se underverk, som kunnat övertyga mig. Ett
materiellt under skulle blott ha bragt mig i förvirring. Och se
här ett under, det enda möjliga, ett under, som alltid
funnits till, som från alla håll omger mig, och jag har inte
märkt det!

»Fjodor säger, att Kirillov lever blott för att proppa i
sig. Det är begripligt och förnuftsenligt. Vi alla måste
som förnuftiga varelser leva för bukens behov. Och så med
ens kommer Fjodor och säger, att det är uselt att leva för
bukens skull, att man måste leva för det rätta, för Gud, och
jag förstår, vad han menar, allenast av några antydande
ord! Och jag och millioner människor, som levat för
århundraden sedan och nu lever, enkla bönder och vise män,
de som tänkt och skrivit om detta och de som med oklart
språk talat om detsamma — alla är ense om en sak: om
det, varför man måste leva, och det, som är det goda. Jag
— och med mig alla människor — äger blott en enda fast,
otvivelaktig och klar insikt, och denna insikt kan inte
förklaras av förnuftet: den faller utanför detta, den har inga
orsaker och den kan inte äga några följder.

»Om det goda har en orsak, är det inte längre ett gott,
om det äger en följd, medför en belöning, är det inte heller
ett gott. Alltså, det goda måste ligga utanför orsakernas
och följdernas kedja.

»Och detta är något, som jag och alla har vetskap om.

»Vilket under kan vara större än detta?

»Har jag verkligen nu funnit lösningen på allt, har jag
då nått slutet på alla mina lidanden?» tänkte Levin
vandrande fram på den dammiga vägen utan att förnimma vare
sig hetta eller trötthet, blott erfarande en känsla av lindring
i sitt långa lidande. Denna känsla var så mättad med glädje,
att den föreföll honom otrolig. Han flämtade till, gripen av
rörelse, och ur stånd att gå längre, vek han av från vägen
in i skogen och satte sig ned i gräset på ett ställe, där en
aspdunge gav skugga. Han tog hatten av sitt svettiga
huvud och lade sig ned med armbågen stödd mot det saftiga,
med kardborrar uppblandade skogsgräset.

»Ja, man måste söka klargöra för sig och komma till
förståelse», tänkte han, stirrande på det av människofot icke
rörda gräset framför sig och med blicken följande en grön
skalbagge, som just höll på att kravla sig uppför stjälken på
en kvickrot och därvid hindrades av en ljusblommas blad.
»Vad är det jag funnit?» — frågade han sig själv, medan
han förde åt sidan det hindrande bladet och därpå böjde
ned ett annat strå, för att skalbaggen skulle gå över på det.

»Jag har inte funnit något. Jag har blott fått reda på,
vad jag visste. Jag har begripit den kraft, som inte blott i
det förgångna har skänkt mig livet, utan även i detta nu
uppehåller mitt liv. Jag har blivit befriad från bedrägeri,
jag har lärt känna min herre.

»Förut har jag sagt, att i min kropp, i detta strå och i
denna skalbagge (den underlät att ge sig upp på det
nedböjda strået, slog ut vingarna och flög sin väg) i enlighet
med fysiska, kemiska och fysiologiska lagar ett ombyte av
materie äger rum. Och inom oss alla, i asparna, skyarna,
dimmorna försiggår en utveckling. En utveckling från vad
och till vad? En oändlig utveckling, en oändlig kamp...
Som om det kunde vara tal om någon strävan, någon kamp
inom det oändliga! Och jag förvånade mig över, att trots
all min anspänning av tanken jag på denna väg inte
kommit till att finna livets mening, meningen med mina
ingivelser och drifter. Nu åter säger jag, att jag vet mitt livs
mening: att leva för Gud, för min själ. Och denna mening
är trots all sin klara enkelhet hemlighetsfull och
underbar. Sådan är meningen med hela tillvaron. Ja, en
förhävelse hos förnuftet...» sade han till sig själv, vände sig
om på magen och började knyta hop grässtrån i en knut
försiktigt bemödande sig att icke bryta av dem.

»Inte blott en förhävelse hos förnuftet, en dumhet har
det varit. Och först som sist — en oärlighet, en osedlighet
från förnuftets sida. Ett gyckelspel av förnuftet»,
upprepade han.

Och i korta drag återkallade han för sitt minne hela
förloppet av sin tankegång under de sista två åren, detta
grubbel, som börjat med den klara och tydliga tanken på
döden vid betraktandet av hans käre, hopplöst sjuke broder.

Efter att då för första gången klart ha fattat, att för
honom själv och för varje människa det icke i framtiden
var annat att vänta än lidande, död och evig glömska,
kom han till den slutsatsen, att det var omöjligt att leva på
det sättet, att man antingen måste finna en sådan förklaring
på livet, att det icke tedde sig som ett elakt hån av någon
djävulsk makt, eller också hade man att skjuta sig.

Men han hade varken gjort det ena eller det andra, han
hade fortsatt att leva, tänka och känna, ja till och med
just under detta tidsskede gått och gift sig, hade fått
erfara många fröjder och hade varit lycklig, blott han icke
tänkt på meningen med sitt liv.

Vad hade detta att betyda? Det betydde, att han hade
levat väl, men tänkt illa. Han hade — utan att erkänna det
— levat av religiösa sanningar, som han hade insugit med
modersmjölken, men i sitt tänkande hade han icke erkänt
dessa sanningar, han hade med avsikt hållit dem från sig.

Nu var det klart för honom, att han blott kunde leva
tack vare de trossatser, i vilka han var uppfostrad.

»Vad skulle jag ha varit, och hur skulle jag ha framlevat
mitt liv, om jag inte burit på denna tro, om jag inte vetat,
att man måste leva för Gud och inte för egna krav? Jag
skulle ha rövat, ljugit, mördat. Ingenting av det, som utgör
mitt livs främsta fröjder, skulle ha funnits till för mig.» Och
även med den allra största ansträngning av sin
inbillningskraft kunde han emellertid icke en gång föreställa sig den
rått djuriska varelse, som han själv hade varit, om han icke
innerst i sitt medvetande dock burit på kunskap om det,
varför han levde.

»Jag har sökt efter ett svar på min fråga. Men svaret
kunde jag inte få av tanken — den är inkommensurabel med
spörsmålet. Svaret har jag fått av livet självt, i mitt
vetande om, vad som är gott och vad som är ont. Och detta
vetande har jag inte förvärvat på något vis, det är givet
åt mig och åt alla människor, det är en <i>gåva</i>, därför att jag
ingenstädes har kunnat finna det.

»Varifrån har jag detta? Har jag kanske genom
förnuftet kommit dithän, att jag bör älska min nästa, att jag
inte äger att ta min nästas liv? Man har sagt mig detta i
barndomen, och glatt har jag fattat tro till det, därför att
man sade mig, vad som redan fanns i min själ. Och vem har
uppdagat detta? Inte förnuftet. Förnuftet har uppdagat
kampen för tillvaron, och den lag, som kräver, att allt bör
förintas, som står i vägen för tillfredsställelsen av mina
önskningar. Dit kommer förnuftet. Men att man skall
älska sin nästa, det har förnuftet varit ur stånd att
uppdaga, emedan det är något utanför förnuftet.»
</chapter>

<chapter name="XIII">
<h2>XIII.</h2>

Och Levin kom att erinra sig ett uppträde mellan Dolly
och hennes barn för icke länge sedan. Barnen, som blivit
lämnade en stund för sig själva, hade funnit på att steka
hallon över en ljuslåga och låta mjölk spruta ned i munnen
på varandra som ett springvatten. Modern, som tagit dem
på bar gärning, började i Levins närvaro förehålla dem det
myckna besvär, som förorsakades de stora genom det de
unga ödelade. Hon framhöll, att det var för deras skull som
de äldre arbetade och att om de slogo sönder sina koppar,
så skulle de komma att icke ha något att dricka sitt te ur,
och att om de hällde ut mjölken, kunde de bli utan föda
och få dö av svält.

Och Levin iakttog med förvåning den lugna, surmulna
misstro, varmed barnen lyssnade till moderns ord. De voro
blott förargade över, att deras trevliga lek hade blivit
avbruten, och de satte icke tro till ett ord av vad modern sade.
Och de kunde icke tro henne, emedan de icke kunde
föreställa sig allt det, som de hade att njuta gott av, och
därför icke heller kunde förstå, att det som de ödelade, var
detsamma som det de levde av.

»Ja, det säger sig självt, — tänkte de, — ingenting värt
vårt intresse finns däri. Det har alltid varit så och
kommer alltid att förbli så. Alltid ett och samma. Det är
ingenting för oss att tänka på, med det är vi färdiga. Men vi
har lust att finna på något eget och nytt. Och så hade vi
funderat ut, att man kunde lägga hallon i en kopp och
steka dem över en ljuslåga och att hälla mjölk som ett
springvatten rakt i munnen på varandra. Det är något
trevligt och nytt och visst inte sämre än att dricka ur
kopp.

»Och är det inte detsamma, som vi vuxna gör — just
vad jag har gjort —, då vi med vårt förnuft söker efter
meningen med naturens krafter och syftet med människolivet?»
fortsatte han att tänka.

»Och är det inte detsamma, som åstadkommes av alla
dessa filosofiska teorier, när man med dem på en
besynnerlig, för människan onaturlig tankeväg söker föra henne fram
till kunskap om det, som hon för länge sedan vet och vet så
säkert, att hon utan denna kunskap inte skulle kunna leva?
Är det kanske inte klart skönjbart i varje filosofisk teoris
utveckling, att dess upphovsman på förhand haft vetskap
om livets huvudsakliga mening lika otvivelaktigt och på
intet sätt mindre klart än bonden Fjodor och att han blott
på förståndets tvivelaktiga väg vill komma tillbaka till
det, som redan är bekant för envar?

»Men om man nu lät barnen hållas på egen hand,
begärde av dem, att de skulle göra uppfinningar, tillverka
kärl, mjölka kor o. s. v. Skulle det då bara stanna vid lek
och ofog? De skulle komma att dö av hunger. Och om man
släppte oss vind för våg med våra begärelser och vårt
grubbel, utan ett begrepp om en enda Gud och skapare...
Utan ett begrepp om vad som är det goda, utan insikt om
det moraliskt onda!

»Nå, bygg då upp något utan dessa begrepp!

»Vi ödelägger bara, därför att vi andligen blivit mätta.
Alldeles som barn!

»Varifrån har jag och likaså denne bonden denna glada
visshet, som allena ger sinnesfrid? Varifrån har jag fått
den?

»Jag är uppfostrad med Gudsbegreppet, som kristen, jag
har fyllt hela mitt liv med de andliga välsignelser, som
kristendomen har givit mig. Helt uppfylld av dessa välsignelser
och levande av dem, söker jag likt ett barn utan att förstå
dem just att förstöra det, varav jag lever. Men när ett
viktigt ögonblick inträder i mitt liv, då går jag som ett barn,
som fått erfara köld och hunger, hän till Honom. Likt ett
barn, som får höra en moders förebråelser för sina barnsliga
tilltag, har jag en känsla av, att mina barnsliga försök till
uppstudsighet inte räknas mig till ondo.

»Ja, det jag vet, det vet jag inte genom förnuftet. Det
jag vet är mig givet, uppenbarat, jag har kännedom om det
genom hjärtat, genom tron på det väsentliga i kyrkans
lära.

»Kyrkan? Kyrkan?» upprepade Levin för sig själv,
vände sig på andra sidan och började stödd på armbågen
att se bort i fjärran varseblivande en flock kreatur, som
på motsatta stranden närmade sig älven.

»Men kan jag tro på allt, som kyrkan förkunnar?» tänkte
han, prövande sig själv för att utröna allt, som skulle kunna
störa den ro, han nu ägde. Med avsikt började han att
tänka på de läror i kyrkans bekännelse, som synts honom
mest underliga och stött honom tillbaka. »Skapelsen? På
vad vis har jag sökt att förklara tillvaron? Genom tillvaron?
Genom intet? — Djävulen och synden. — Och hur förkarar
jag det onda?... Frälsaren?

»Men jag vet inte, kan inte veta något annat, än det,
som blivit sagt åt mig och alla.»

Och det syntes honom nu, att det icke fanns en enda
bland kyrkans trossatser, som kunde störa det väsentliga
— tron på Gud, på det goda såsom människans enda
bestämmelse.

Varje kyrkans trossats kunde uppbäras av tron på
plikten att tjäna sanningen med bortseende från de egna
behoven. Varje sats för sig störde långt ifrån det väsentliga, den
var något, som var nödvändigt, för att det väsentliga
undret skulle kunna förverkligas, det under, som bestod däri,
att envar tillika med millioner av de mest olikartade
människor, vise och dårar, barn och åldringar, med bonden
Fjodor, med Lvov, med Kitty, med tiggare och furstar, hade
möjlighet att förstå ett och detsamma och att uppgå i det
andliga liv, för vilket det allena är värt att leva, vilket är
det enda, som vår varelse kan skatta.

Liggande på ryggen, såg han nu upp mot den höga,
molnfria himlen. »Vet jag kanske inte, att detta är en
oändlig rymd och inte ett runt valv? Men hur jag än må
plira hop ögonlocken och anstränga min syn, kan jag inte
se den som något, vilket saknar rundning och avgränsning,
och trots min vetskap om ett oändligt rum är jag förvisso
dock i min rätt, när jag ser en fast, blå välvning, är jag
mer i min rätt, än då jag anstränger mig att se något bortom
den.»

Levin hade upphört att tänka, han blott liksom lyssnade
till hemlighetsfulla röster, som med glädje och iver
sinsemellan talades vid om något.

»Är detta då tron?» tänkte han, knappt vågande förlita
sig på sin lycka. — »Min Gud, jag tackar Dig!» — utbrast
han med en halvkvävd snyftning i bröstet och borttorkade
med bägge händer tårar, som fyllt hans ögon.
</chapter>
<chapter name="XIV">
<h2>XIV.</h2>

Levin såg framför sig, betraktande den betande
djurflocken. Nu varseblev han en liten vagn, förspänd med
Svarten, såg, att kusken, då han kom fram till hjorden,
stannade och talade med vallpojken. Efter en stund hörde
han alldeles bredvid sig hjulens rullande och den belåtet
mätta hästens frustande. Men han var så försänkt i sina
tankar, att han icke kom sig för att undra över, varför
kusken kom körande.

Det gick först upp för honom, vad det var frågan om,
då kusken, kommen alldeles intill honom, tillropade honom:

— Frun har sänt mig. Brodern från Moskva och en
herre till har kommit.

Levin steg upp i kärran och grep tömmarna. Liksom
uppväckt ur en slummer kunde han en lång stund icke
komma till sig igen. Han betraktade den välfödda hästen,
som var löddrig på lår och hals, där seltyget tryckt,
betraktade kusken Ivan, som satt bredvid honom, och började
tänka på, att han väntat sin brors ankomst, att hans hustru
nu helt säkert var orolig på grund av hans långa frånvaro
och han sökte fundera ut, vad det kunde vara för gäst, som
anlänt tillsammans med hans bror. Och både brodern och
hustrun och den okände gästen tedde sig för honom på ett
annat sätt än människorna förut gjort. Det tycktes honom
nu, att hans förhållande till alla människor skulle bli ett
helt annat.

»Min bror och jag kommer inte att stå så främmande
inbördes som hittills, — vi kommer inte att råka i tvist
med varandra, med Kitty skall det inte mer uppstå någon
osämja, mot gästen vill jag vara vänlig och god, vem han
än är, med folket, med Ivan skall allt bli på ett nytt sätt.»

Han höll den snälla, av otålighet fnysande hästen stramt
i tömmarna och medan han funderade på ett samtalsämne,
betraktade han Ivan, som satt vid hans sida och icke visste,
vad han skulle göra med sina lediga händer, och nu gång
på gång drog den löst fladdrande skjortan tätare om sig.
Han skulle just till att säga, att Ivan hade dragit till en
rem i seltyget väl hårt, men det skulle ha tett sig som en
tillrättavisning, och vad han nu önskade var ett
vänskapligt samtal. Men det ville icke falla honom in något annat,
som han kunde säga.

— Här måste man hålla till höger, det står en stubbe
här, — sade kusken och sökte dra i tömmen för Levin.

— Rör inte, jag behöver ingen undervisning! — slapp
det från Levin, som blev förargad över kuskens
inblandning. Som alltid blev han vresig, då någon störde honom,
och till sin sorg fick han strax erfara, hur felaktig hans
förmodan var, att hans nya själsstämning skulle äga förmåga
att med ens göra honom till en annan i hans beröring med
verkligheten.

Då det endast var en fjärdedels verst kvar till gården,
fick Levin syn på Grisja och Tanja, som kommo springande
emot honom.

— Morbror Kost’ja! Nu kommer både mamma och
morfar och Sergej Ivanovitj och så en till, — sade de och
klevo upp i kärran.

— Vem då?

— Det är en ryslig en! Och med armarna gör han så
här, — sade Tanja, reste sig upp i vagnen och härmade
Katavasov.

— Är han gammal eller ung? — frågade Levin leende.
Tanjas armrörelser påminde honom om något.

»Ack, måtte det bara inte vara någon otrevlig människa!»
— tänkte Levin.

Så fort Levin hann till nästa vägkrök, fick han
emellertid syn på hela sällskapet, som kom vandrande för att möta
honom. Han kände genast igen Katavasov i en herre med
halmhatt, som gick och svängde med armarna alldeles
som Tanja hade gjort.

Katavasov pratade mycket gärna om filosofi, varom
han skaffat sig vissa begrepp i naturforskarekretsar, där
man aldrig riktigt trängt in i denna vetenskap, och i Moskva
hade Levin på sista tiden ofta varit i tvist med honom.

Och minnet av ett bland dessa samtal, varunder
tydligtvis Katavasov hade varit av den meningen, att det var
han, som ägde övertaget, var det första, som steg upp i
Levins tanke, då han fick syn på honom.

»Nej, jag skall inte vidare inlåta mig i tvister. Inte,
vad än må ske, lättsinnigt yppa mina tankar», sade Levin
till sig själv.

Då han stigit ned från vagnen och hälsat på brodern och
Katavasov, frågade Levin efter sin hustru.

— Hon har burit ut Mit’ja i Kolok (det var en
skogsdunge i närheten av gården). Hon ville ha honom där, det
är så varmt inne, — sade Dolly. Levin hade alltid varit
emot, att hustrun skulle föra barnet ut i skogen, han ansåg
detta vara farligt, och underrättelsen berörde honom
oangenämt.

— Ja, hon drar honom med sig överallt, — sade gamle
fursten leende. — Jag rådde henne att gå in i iskällarn med
honom.

— Hon ville gå till bigården. Hon trodde, att du var
där. Vi skall gå dit, — sade Dolly.

— Nå, vad har du för dig nu för tiden? — sade Sergej
Ivanovitj, skilde sig från de övriga och slöt sig till brodern.

— Ingenting särskilt. Lantbruket ger mig som vanligt
sysselsättning, — svarade Levin. — Nå, stannar du någon
tid? Vi har väntat så länge på dig.

— En två veckor. Jag har mycket att göra i Moskva.

Vid dessa ord möttes brödernas blickar, och trots sin
ständiga, nu alldeles särskilt starka åstundan att stå i ett
vänskapligt och framför allt uppriktigt förhållande till sin
bror, kände Levin, att det plågade honom att se på denne.
Han slog ned ögonen och visste icke, vad han skulle säga.

Han sökte erinra sig några sådana samtalsämnen, som
kunde vara behagliga för Sergej Ivanovitj och därtill kunde
föra dennes tankar bort från kriget i Serbien och den
slaviska frågan, varpå han antytt genom att tala om sin
sysselsättning i Moskva. Levin kom därför med en fråga om
Sergej Ivanovitjs bok.

— Nå, har din bok blivit recenserad? — sade han.

Sergej Ivanovitj log åt, att brodern kommit att välja
just denna fråga.

— Med sådant sysselsätter sig ingen, minst av allt jag
själv, — sade han. — Nu, skall ni få se, Darja
Alexandrovna, att det kommer en regnskur, — tillade han och
pekade med paraplyen på några vita ovädersmoln, som stigit
upp över asptopparna.

Det behövdes blott dessa ord, för att det visserligen icke
fientliga, men dock kyliga förhållandet bröderna emellan,
som Levin så gärna velat undvika, åter skulle inträda.

Levin gick fram till Katavasov.

— Det var snällt gjort av er, att komma på den tanken
att resa med hit, — sade han.

— Jag har länge haft den här resan i tankarna. Nu får
vi gott tillfälle att talas vid. Har ni läst slut Spencer?

— Nej, inte riktigt, — svarade Levin. — För övrigt har
jag inte nu något behov av honom.

— Hur så? Det var intressant. Varför?

— Jo, jag har slutgiltigt kommit till den övertygelsen,
att jag varken hos honom eller hans likar kan finna något
svar på det slag av frågor, som angår mig. Nu...

Men det trygga och muntra uttrycket i Katavasovs
ansikte drog plötsligt Levins uppmärksamhet till sig, och
en känsla sade honom, att han genom att inlåta sig på ett
samtal som detta skulle få sin stämning förstörd. Han
erinrade sig sin föresats och hejdade sig.

— För övrigt, det får vi tala om längre fram, — tillade
han. — Om vi skall till bigården, är det hitåt, den här
stigen för dit, — vände han sig till hela sällskapet.

Den smala stigen förde dem till en liten oslagen
skogsäng, vars ena sida var översållad av tätt växande klargult
lysande natt- och dagblommor, mellan vilka höga
mörkgröna stånd av ramslök stucko upp. Levin lät sina gäster
slå sig ned på en bänk och några stubbar i den täta svala
skuggan från en dunge av unga aspar. Dessa sittplatser
hade han låtit anordna för besökare, som voro ängsliga att
komma för nära bien. Själv gick han innanför en inhägnad
i avsikt att hämta förfriskningar åt barn och vuxna, bröd,
gurkor och färsk honung.

Under bemödan att undvika häftiga rörelser följde han
stigen vidare fram mot en liten stuga. Han hörde, hur bien
allt oftare och oftare susade förbi hans öron. Just som han
skulle träda in, kom ett bi surrande och blev hängande i
hans skägg, men han hjälpte det försiktigt loss. I stugans
skuggiga förstuga tog han ned sitt skyddsnät från en
knagge, drog det över sig, stack händerna i fickorna och gick
in i den omgärdade bigården. Där stodo mitt på en slagen
gräsplan i regelbundna rader, med bastband fastgjorda vid
stolpar, alla hans gamla, välkända kupor, var och en ägande
sin historia, och utefter sidorna av inhägnaden gick en
rad av nya kupor, som fått bisamhällen detta år. Kring
flustren myllrade det av drönare och mellan dem gick det
en ström av arbetsbin ut och in. De sågos ständigt flyga i
samma riktning ut i skogen till de blommande lindarna och
tillbaka igen bringande hem den ena bördan efter den
andra.

I öronen ljöd det i ett av olikartade ljud, än var det
surret av ett arbetsbi, som fullt av verksamhetsiver snabbt
flög förbi, än hördes ett tutande från en sysslolös drönare,
än ljöd det ilskna vinet av ett uppretat vaktbi, som var
redo att värna sina ägodelar mot en påträngande fiende och
gjorde sig färdigt att sticka. På andra sidan om inhägnaden
stod en gammal man sysselsatt med att tälja kanterna på
ett träband jämna. Han lade icke märke till Levin. Utan
att tilltala gubben stannade denne mitt i inhägnaden.

Han var glad åt att en stund få vara ensam för att
hämta sig efter det tryck av verkligheten, som redan
hunnit ingripa så förnedrande i hans sinnesstämning.

Han erinrade sig, att han redan hunnit med att visa sig
vred mot Ivan, att bete sig kyligt mot sin bror och
lättsinnigt inlåta sig i ett samtal med Katavasov.

»Var då det hela blott ett ögonblicks stämning och
skulle det förgå utan att lämna ett spår efter sig?» tänkte
han.

Men i samma ögonblick fick han åter den förlorade
stämningen och med glädje förnam han, att något stort och
nytt försiggått med honom. Verklighetens tryck hade blott
för en stund lagt sig mörkt över den själsfrid han funnit,
den fanns dock alltjämt hel och oskadd inom honom.

Liksom de hotfullt surrande bien för tillfället togo hans
uppmärksamhet i anspråk, störde hans fysiska lugn och
tvungo honom att kura hop sig för att undgå dem hade de
världsliga tankar, som besvärat honom från det ögonblick,
han steg upp i vagnen, kommit och berövat honom det
andliga lugnet. Men detta hade blott fortsatt så länge han
hade varit omvärvd av sådant, som uppväckt oro hos
honom. Liksom trots biens hot hans kroppsliga kraft i
oförminskad grad fanns kvar hos honom, fanns också trots
allt den andliga kraft, han nyss lärt känna, hel och
oförstörd inom honom.
</chapter>

<chapter name="XV">
<h2>XV.</h2>

— Och vet du, Kost’ja, vem Sergej Ivanovitj har rest
i sällskap med på vägen hit? — sade Dolly, då hon delat
ut till barnen gurkor och honung. — Med Vronskij! Han
skall till Serbien.

— Och han ger sig inte bara i väg själv, han har med en
hel skvadron, som han bekostar! — sade Katavasov.

— Ja, där är han på sin rätta plats, — sade Levin. —
Far det fortfarande frivilliga ditut? — tillade han med en
blick på Sergej Ivanovitj.

Sergej Ivanovitj svarade icke, han var upptagen av
bestyret att med en trubbig knivspets peta upp ett levande
bi, som klibbat fast sig i saften, som droppade ut från ett
stycke vit honungskaka, som låg nere på bottnen av hans
kopp.

— Jo, det må ni tro! Ni skulle bara ha sett livet på
stationen i går! — sade Katavasov och bet i en gurka, så att
det knastrade.

— Nå, vad har då det här att betyda? För Guds skull
låt mig få veta, Sergej Ivanovitj, varthän alla dessa
frivilliga tar vägen, med vem skall de slåss? — frågade gamle
fursten, som tydligen fortsatte ett samtal, som redan
begynt i Levins frånvaro.

— Med turkarna, — svarade Sergej Ivanovitj med ett
stillsamt leende, han hade nu lyckats få loss biet, som blivit
överhöljt med honung och hjälplöst spretade ut med
benen, och var just i färd med att föra det över från kniven
till ett kraftigt aspblad.

— Och vem har förklarat turkarna krig? Är det Ivan
Ivanovitj Rogozov, grevinnan Lidija och madame Stahl?

— Ingen har förklarat krig, man hyser medkänsla med
sina anförvanters lidande och vill komma dem till hjälp, —
sade Sergej Ivanovitj.

— Men här är det inte fråga blott om hjälp, — inföll
Levin kommande sin svärfar till undsättning, — utan om
krig. Det är dock så, att enskilda personer inte må deltaga
i krig utan sin regerings tillåtelse.

— Kost’ja, se ett sådant bi! Här blir vi sönderbitna!
— sade Dolly och slog med handen mot en geting.

— Det är inget bi, det är en geting, — sade Levin.

— Nå, låt oss få höra, vad ni stöder er på för teori, —
sade Katavasov leende till Levin, synbarligen begiven på
att få ge sig in i ordbyte med denne. — Varför skulle
enskilda personer inte ha rätt till det?

— Jo, min teori är denna: Å ena sidan sett är kriget
någonting så djuriskt, rått och förfärligt, att ingen
människa, framför allt ingen kristen, kan allena ta på sig
ansvaret för att ett krig börjas. Det kan blott en regering, som
har till uppgift att avgöra allvarliga frågor och av
nödtvång drives till en sådan åtgärd. Å andra sidan säger både
sunda förnuftet och rättsläran, att i statsangelägenheter,
särskilt då det är fråga om krig, måste medborgarna
uppoffra sin personliga vilja.

Sergej Ivanovitj och Katavasov voro strax redo att
gripa in med sina invändningar.

— Men nu är det på det viset, min käre vän, att det
kan tänkas tillfällen, då regeringen inte uppfyller
medborgarnas önskningar, och då äger samhället att ge uttryck
åt sin vilja, — sade Katavasov.

Men Sergej Ivanovitj gillade synbarligen icke detta
inlägg. Han mulnade vid Katavasovs ord och framförde en
avvikande åsikt.

— Det lönar sig inte att ta saken på det viset. Här är
det inte fråga om att förklara ett krig, utan blott att ge
uttryck åt en mänsklig, kristlig känsla. Man dödar våra
bröder, människor av vårt blod och vår tro. Nå, låt oss inte
ens fästa oss vid, att det är bröder och trosförvanter. Man
dödar barn, kvinnor och åldringar. Mot detta uppreser
sig känslan, män av ryska folket ila till för att bispringa
de nödställda och göra ett slut på dessa fasor. Föreställ dig,
att du komme gående på gatan och finge se druckna män
i färd med att mörda en kvinna eller ett barn. Jag skulle
tro, att du inte ställde dig att fundera på, om krig förklarats
mot sådana människor eller inte, du skulle nog störta mot
dem och söka skydda den förorättade.

— Men jag skulle inte döda, — sade Levin.

— Jo, det skulle du.

— Jag vet inte. Om jag såge något dylikt, skulle jag
ge mig hän åt den känsla, som omedelbart uppstode inom
mig, men hur jag skulle handla, kan jag inte på förhand
säga. Men en dylik omedelbart framkallad känsla finns det
inte, kan det inte finnas inför det förtryck, dessa slaver
fått erfara.

— Törhända saknar du den känslan. Men den finns hos
andra, — sade Sergej Ivanovitj med missnöjt mulnande
uppsyn. — Inom folket lever arvsägnen om de rättrogne,
som lida under »de gudlöse Hagarssönernas» ok. Folket har
fått höra om sina bröders lidanden och det har gjort sin
röst hörd.

— Må vara, — sade Levin undvikande, — men jag har
ingen erfarenhet av det. Jag tillhör själv folket och har
ingen känsla av något dylikt.

— Så är det med mig också, — sade gamle fursten. —
Jag vistades i utlandet, läste tidningarna, och sanningen att
säga, trots de bulgariska ohyggligheterna kunde jag inte
förstå, varför alla i Ryssland plötsligt hade gripits av sådan
kärlek till de slaviska bröderna, medan jag själv alls inte
kunde spåra någon sådan kärlek hos mig. Jag blev riktigt
upprörd, jag trodde att jag var ett odjur eller att det var
Karlsbadskuren, som gjort mig sådan. Men se’n jag kommit
hem, har jag lugnat mig, jag märker, att det finns fler än
jag, som har känsla uteslutande för Ryssland och inte bryr
sig om de slaviska bröderna. Se, en sådan är också
Konstantin.

— Vad några enstaka har för åsikt, är här utan
betydelse, — sade Sergej Ivanovitj, — det kan inte fästas något
avseende vid den enskildes mening, när hela Ryssland, hela
folket har givit uttryck åt sin vilja.

— Men, förlåt mig. Jag kan inte märka det. Folket har
ingen som helst vetskap om det här, — inföll fursten.

— Nej, pappa... skulle det inte det? Då jag var i
kyrkan i söndags... — sade Dolly, som följt med
samtalet. — Var snäll och ge mig en handduk, — sade hon till
gubben, som leende stod och betraktade barnen. —
Naturligtvis är det en omöjlighet, att alla...

— Nå, vad var det i kyrkan i söndags? Prästen hade
fått befallning att läsa upp en kungörelse. Han läste den.
Folket förstod ingenting, bönderna suckade som efter varje
predikan, — fortsatte fursten. — Sedan fick de veta, att
en insamling skulle ske i kyrkan till förmån för ett Gudi
behagligt verk, bönderna tog var och en ut sin kopek och
skänkte den, men för vad, det visste de inte.

— Folket kan inte annat än ha reda på detta, inom ett
folk finns det alltid ett medvetande om dess egna öden, i
stunder sådana som dessa dagar står det klart för det, —
yttrade Sergej Ivanovitj med övertygelse och riktade blicken
mot den gamle biskötaren.

Den vackre gubben med sitt svarta, gråsprängda skägg
och rika, silverglänsande hår stod där stilla hållande en
skål med honung i handen. Han såg med en lugn och
vänlig blick ned på herrskapet, tydligen utan att förstå eller
önskande förstå något av samtalet.

— Ja, så ä dä, — sade han med en menande nick efter
det Sergej Ivanovitjs ord blivit uttalade.

— Ja, fråga ni honom. Han vet ingenting och tänker
ingenting, — sade Levin. — Har du hört om kriget,
Michajlytj? — vände han sig till gubben. — Har du hört, vad
som lästs upp i kyrkan? Vad har du för mening, måste vi
föra krig för de kristne?

— Varför skulle vi ha någon mening? Kejsar
Alexander Nikolajevitj har ju tänkt på oss, han kommer också att
framdeles göra så. Han kan se bättre. Ska jag inte hämta
litet bröd till? Pojken ska väl ha mer? — vände han sig till
Darja Alexandrovna pekande på Grisja, som satt och
knaprade på en brödkant.

— Jag behöver inte fråga någon, — sade Sergej
Ivanovitj, — vi har sett och vi ser hundraden och åter hundraden
av män övergiva allt för att tjäna en rättfärdig sak. Vi har
sett dem komma från alla trakter av Ryssland och
otvetydigt och klart uttrycka sin mening och sitt syfte. Man
offrar sina slantar eller drar själv ut. Det säges otvetydigt
ifrån, varför. Har det ingenting att betyda?

— Det betyder efter min förmåga att förstå, — inföll
Levin, som började bli hetsig, — att det inom ett folk på
åtti millioner alltid måste finnas inte bara några hundratal
utan tiotusental av människor, som förlorat sin ställning i
samhället, dagdrivare och sysslolösa, som jämt är redo —
att sluta sig till en Pugatjovs rövarband, att dra ut till
Chiva eller Serbien...

— Jag säger dig, det är inte några hundratal av
dagdrivare, det är folkets bästa representanter! — utbrast
Sergej Ivanovitj med ett tonfall så uppbragt, som hade
han att försvara det sista han ägde. — Och de offer, som
göras? Det är ju hela folket, som ger uttryck åt sin vilja.

— »Folket» är ett så obestämt ord, — sade Levin. —
Häradsskrivarna, folkskollärarna och en på tusen bland
bönderna vet, vad det är fråga om. Resten, åtti millioner
människor, ger som Michajlytj inte uttryck åt någon vilja,
de har inte ens det ringaste begrepp om, vad det är för
något, deras vilja skall ta ställning till. Vad har vi för rätt
att säga, att detta är folkets vilja?
</chapter>
<chapter name="XVI">
<h2>XVI.</h2>

Den i dialektiken förfarne Sergej Ivanovitj kom icke
med någon invändning utan ledde i stället samtalet över på
ett annat ämne.

— Ja, om du vill lära känna folkanden på aritmetisk
väg, så är det en synnerligen kinkig uppgift. Rösträtt har
inte blivit införd hos oss och kan inte införas, därför att den
inte skulle kunna ge uttryck åt folkets vilja. Men det finns
andra utvägar. Sådant ligger i luften, man kan ana sig
till det. Jag vill inte tala om de underströmmar, som börjat
röra sig i folkhavets stillhet och som varje fördomsfri
människa kan klart skönja. Men se på samhället i trängre
bemärkelse. Alla olika partier inom intelligensens värld, nyss
så fientliga inbördes, har slutit sig samman till ett. Allt
split har upphört, alla samfundsorgan säger ett och
detsamma, alla förnimmer den elementära kraft, som gripit
dem alla och som nu för dem i samma riktning.

— Ja, nog säger tidningarna ett och detsamma, — sade
fursten. — Det är så sant. Ja, det är till den grad
detsamma, att det är som om man hörde grodor före ett
åskväder. Man kan inte höra något annat för deras kväkande.

— Jag lämnar därhän, om de liknar grodor eller inte, —
jag ger inte ut någon tidning och har inte att försvara
pressen, jag talar om enigheten bland kulturellt bildade, — sade
Sergej Ivanovitj vändande sig till brodern. Levin ville
svara, men blev förekommen av gamle fursten.

— Nå ja, om den där enigheten kan man nog säga ett
och annat, — sade fursten. — Jag har en måg, Stepan
Arkadjevitj, ni känner honom. Han får nu plats som
medlem i en kommitté i en kommission, vad den nu heter. Där
har man ingenting att göra — ja-ha, Dolly, det är ingen
hemlighet — men 8,000 i lön får han. Ni kan ju fråga honom,
om denna tjänst är nyttig, han kommer att förklara för er,
att den är någonting, som omöjligen kan undvaras. Han
är en uppriktig man, men det är honom dock en omöjlighet
att inte tro på nyttan av de åtta tusen.

— Ja, han bad mig underrätta Darja Alexandrovna
om att han fått platsen, — sade Sergej Ivanovitj misslynt,
han tyckte, att fursten icke höll sig till ämnet.

— Så är det också med tidningarnas enighet. Jag har
fått förklaring på den: blir det krig, fördubblas deras
inkomster. Hur skulle de då kunna tro annat än att folkets
öden och den slaviska världen... och allt det där.

— Nog finns det många tidningar, som jag inte tycker
om, men det är orättvist sagt, — sade Sergej Ivanovitj.

— Det är en bestämmelse, som jag skulle vilja få
införd, — fortsatte fursten. — Alphonse Karr hade ett
utmärkt förslag före Frankrikes krig med Preussen. »Anser
ni kriget oundvikligt? Skönt. Den som talar för krig —
må han få plats i ett särskilt avantgarde, som skall gå till
storms före alla andra, marsch framåt!»

— Jo, där skulle redaktörerna må gott! — utbrast
Katavasov högljutt skrattande, i tankarna seende sina
journalistbekanta framför sig i en sådan utvald trupp.

— Ja, men de komme att ta till benen, — sade Dolly,
— de bleve bara till hinders.

— Och vill de fly, så ordna med kartescheld bakifrån
eller ställ upp kosacker med knutpiskor, — sade fursten.

— Ja, det är skämt, men ett dåligt skämt, förlåt mig
uttrycket, furste, — sade Sergej Ivanovitj.

— Jag kan inte finna, att det är något skämt, att...
— skulle Levin till att gripa in, men Sergej Ivanovitj
avbröt honom.

— Varje medlem i samhället är kallad att utföra sin
särskilda gärning, — sade han. — Tankens män utför denna
gärning, genom att ge uttryck åt den allmänna meningen.
Att ett enstämmigt och fullständigt uttryck för den
allmänna meningen kommer fram, är pressens förtjänst, och
det är en glädjande företeelse. Tjugo år tidigare skulle vi
ha tegat, men nu kan man höra ryska folkets röst, det är
redo att resa sig som en man, redo att offra sig för de
förtryckta bröderna. Det är ett stort steg och en pant på dess
kraft.

— Ja, men det är inte blott fråga om att offra sig själv,
man skall också vara med om att slå ihjäl turkar, — sade
Levin skyggt. — Folket är redo till offer för sin själs skull,
men inte för mord, — tillade han ofrivilligt anknytande
samtalet till tankar, som nu särskilt sysselsatte honom.

— Hur var det? För sin själ? Det är ett svårbegripligt
uttryck för en naturvetenskapsman. Vad är då själen?
— inföll Katavasov med ett leende.

— Å, det vet ni nog!

— Nej, det får jag bedyra, jag har inte det ringaste
begrepp därom! — sade Katavasov och skrattade ljudligt.

— Jag har icke kommit för att sända frid, utan svärd,
säger Kristus, — invände från sin sida Sergej Ivanovitj,
som vore det den mest naturliga sak i världen just
hänvisande till det ställe i evangeliet, som städse mest oroat
Levin.

— Ja, si, så ä dä, — yttrade sig för andra gången
bondgubben, som blivit stående bredvid dem, till svar på
en blick, som riktats mot honom.

— Nej, min käre vän, nu är ni slagen, besegrad,
fullständigt besegrad! — utropade Katavasov muntert.

Levin rodnade av förtrytelse, icke därför, att han kände
sig slagen, utan därför, att han icke kunnat låta bli att ge
sig in i en ordstrid.

»Nej, det lönar sig inte att tvista, med dem kan jag
inte skifta hugg, — tänkte han: — de är iförda
ogenomträngligt pansar, men jag är naken.»

Han insåg, att det var en omöjlighet att övertyga
halvbrodern och Katavasov, och något ännu omöjligare var det,
att han skulle kunna gå med på deras åsikter. Det de
förkunnade, var just detta förnuftets högmod, som varit så
nära att förgöra honom. Han kunde icke vara med om, att
några tiotal personer, däribland Sergej Ivanovitj, skulle ha
rätt att säga, att de och tidningarna gåvo uttryck åt
folkets vilja och tanke, därför att de hade lyssnat till
yttranden från några hundraden av talträngda frivilliga. Det var
ju en tanke, som tog sig uttryck i hämnd och mord. Han
kunde icke gå med på detta, därför att han alls icke kunde
se något uttryck för dessa tankar hos folket, i vars mitt han
levde, och icke heller kunde spåra dessa tankar hos sig
själv — och han kunde icke finna annat än att han var en
del av det, som utgjorde det ryska folket. Men först och
främst kunde han icke gilla något dylikt, därför att han
liksom folket i övrigt icke förmådde klart inse, vad som var
det allmänna bästa, men var fast övertygad om, att ett
uppnående av detta endast var möjligt genom strängt
uppfyllande av den sedelag, som är uppenbarad för varje
människa. Därför kunde han icke önska krig, icke gå omkring
och predika det, vore det också till gagn för vilket allmänt
syfte som helst. Han stod här tillsammans med Michajlytj
och det folk, som givit uttryck åt sin tanke i sägnen om
väringarnas inkallande: »Kommen och härsken över oss.
Med glädje lova vi all underdånighet. All möda, all
förnedring, alla offer taga vi på oss, men det är icke vi, som
döma och besluta.» Och nu skulle folket enligt vad Sergej
Ivanovitj sagt ha uppgivit denna så dyrt köpta rätt.

Han hade haft lust att ytterligare säga, att om
allmänna meningen vore en ofelbar domare, varför skulle då
icke revolution och kommunism vara lika berättigade som
denna rörelse till förmån för slaverna utanför Ryssland?
Men allt detta var tankar, som icke hade makt att avgöra
något. Blott en sak kunde utan vidare inses, — att denna
tvist just nu höll på att bringa Sergej Ivanovitj i misshumör
och att det därför var dumt att fortsätta, med den. Levin
teg med vad han kunnat säga och gjorde i stället sina gäster
uppmärksamma på, att moln hade dragit sig tillsammans
och att det vore bäst att bege sig av hem undan regnet.
</chapter>

<chapter name="XVII">
<h2>XVII.</h2>

Gamle fursten och Sergej Ivanovitj satte sig upp i
vagnen och åkte före. Resten av sällskapet begav sig
skyndsamt hemåt till fots.

Men molnmassan, som än var övervägande vit, än svart,
nalkades så snabbt, att man måste raska på ännu mer för
att ha utsikt att hinna hem före regnet. De främsta molnen,
låga och svarta som kolrök, ilade med ovanlig hastighet
över himlen. Man hade ännu bortåt tvåhundra steg kvar
till gården, då en vindkåre kom svepande och man vilket
ögonblick som helst kunde vänta sig en störtskur.

Barnen sprungo före de stora med på en gång ängsliga
och glada rop. Darja Alexandrovna kämpade mödosamt
med kjolarna, som klängde sig om benen på henne, hon
gick icke längre utan sprang framåt bemödande sig att icke
släppa sina små ur sikte. Herrarna höllo fast i sina hattar
och ilade efter med långa steg. Man hade just hunnit fram
till förstutrappan, då den första tunga droppen slog mot
takrännans bleck. Barnen och efter dem de vuxna störtade
under muntert samspråk in i skydd av taket.

— Var är Katerina Alexandrovna? — frågade Levin
Agafja Michajlovna, som mötte honom i förstugan med
famnen full av linnetyg och filtar.

— Jag trodde, hon var med er, — sade hon.

— Och Mit’ja?

— Han måtte vara i hagen, barnjungfrun är nog med.

Levin grep tag i filtarna och satte av åt hagen till.

Under denna korta mellantid hade molnmassan hunnit
att komma rakt framför solen, och det blev så skumt som
vid en förmörkelse. Vinden svepte fram envist trängande
på och höll Levin gång på gång tillbaka, rev ned blad och
blommor från lindarna, drog löven från de vita
björkgrenarna och böjde ned allt åt samma sida: akacior,
blomsterstånd, kardborrsblad, gräs och trädtoppar. Några
bondflickor, som arbetat i trädgården, rusade gällt skrikande in
under arbetarboställets tak. Störtregnets vita ridå skymde
undan synranden och dolde redan hela skogen och hälften
av det framför denna liggande fältet. Snabbt nalkades den
nu hagen. Imma av fina regnstänk lagrade sig i luften.

Med nedböjt huvud hade Levin under kamp med vinden,
som var nära att rycka ifrån honom filtarna, springande
nästan nått fram till hagen och bakom en ek blivit varse
något, som skymtade vitt, då plötsligt allt flammade till, det
var som om hela jorden fattat eld och himlavalvet rämnat.
När Levin åter spärrat upp sina för en stund av ljusskenet
bländade ögon, kunde han genom den täta regnridån, som
nu lagt sig mellan honom och hagen, urskilja, att den gröna
toppen på en för honom välkänd ek på ett underligt sätt
hade ändrat läge. »Har åskan slagit ner där?» hann Levin
knappt tänka, innan trädtoppen med hastigt ökad fart
försvann bakom de andra träden och det hördes ett brak
av en stor stam, som föll ned över andra träd.

Blixtskenet, åskknallen och känslan av en köldrysning
över hela kroppen sammangöto sig för Levin i ett enda
intryck av fasa.

— Herre Gud, Herre Gud! Måtte den inte ha fallit
på dem! — utbrast han.

Och ehuru han genast kom att tänka på, hur
meningslös denna bön var, att de icke skulle ha dödats av en ek,
som redan störtat, upprepade han i alla fall sina ord
kännande med sig, att han i alla fall icke kunde företa sig något
bättre än att mumla denna meningslösa bön.

Då han kom springande fram till den plats, där Kitty
vanligen brukade vara med pojken, fann han ingen.

De voro på andra sidan i skogen under en gammal
lind. Han hörde rop därifrån. Två mörkklädda gestalter
— nyss hade de varit iförda vita klänningar — stodo böjda
över något. Det var Kitty och barnjungfrun. Regnet hade
redan upphört och det började ljusna igen, då Levin kom
framrusande till dem. Barnjungfruns kjol var torr nedtill,
men Kitty hade blivit alldeles genomvåt, så att kläderna
kletade sig om kroppen. Fast regnet hade upphört, stodo
bägge kvar i samma ställning som vid ovädrets utbrott:
bägge stodo lutade över den gröna kuren på en barnvagn.

— Lever ni? Är ni oskadade? Gud. vare lov! —
utropade han, medan han plumsade fram till dem med
pjäxorna fulla av vatten.

Kittys friska, våta ansikte tittade med ett ängsligt
leende mot honom under en hatt, som alldeles förlorat sin
ursprungliga form.

— Nej, tycker du inte, att det här är rysligt! Jag kan
inte förstå, hur du kan vara så oförsiktig!

— Det är verkligen inte min skuld. Jag skulle just ge
mig av med honom, men så började har sprattla så. Jag
fick lov att byta om på honom. Vi hade just... — började
Kitty urskulda sig.

Mit’ja var oskadad och torr och låg fortfarande i slummer.

— Nå, Gud vare lov! Jag vet inte, vad jag säger.

De samlade hop nedblötta lakan och filtar.
Barnjungfrun tog upp gossen och bar honom på armarna. Levin gick
vid sidan av sin hustru, skamsen över sitt vredesutbrott,
och tryckte hennes hand, när barnjungfrun icke såg det.
</chapter>

<chapter name="XVIII">
<h2>XVIII.</h2>

Hela denna dag upphörde Levin aldrig att förnimma
sitt hjärtas överfullhet även under de mest olikartade
samtal, i vilka han liksom endast tog del med utsidan av sitt
förstånd, och trots att han kände sig något besviken över
att ändock ingen fullständig förändring såsom han väntat
inträtt med honom.

Efter regnet var det alltför blött för att man skulle
kunna ge sig ut på någon promenad, åskmolnen lämnade
för övrigt aldrig himlen helt, än döko de upp här och än där
vid synranden, mörka och mullrande. Hela sällskapet
tillbragte resten av dagen inne.

Det uppstod icke några tvister, alla voro tvärtom efter
middagen i allra bästa stämning.

Katavasov roade till en början damerna med sitt
originella sätt att skämta, en egenskap som alltid verkade så
intagande redan vid första bekantskapen med honom.
Därefter fick Sergej Ivanovitj honom att berätta om sina
intressanta iakttagelser över skillnad i karaktär och rent av i
fysionomi mellan husflugornas hannar och honor och att
tala om deras levnadssätt. Sergej Ivanovitj var också
munter, och vid tebordet utvecklade han, sedan Levin bett
honom därom, sina synpunkter på den orientaliska frågans
framtid och gjorde detta på ett så enkelt och tilltalande sätt,
att alla med uppmärksamhet lyssnade på honom.

Kitty kunde emellertid icke höra honom till slut, det
kom bud, att hon skulle bada Mit’ja.

En minut efter det hon gått fick Levin bud att komma
till henne i barnkammaren.

Med en känsla av saknad över att behöva avbryta
deltagandet i det intressanta samtalet lämnade Levin sitt te
och begav sig till barnkammaren icke utan en viss oro över
anledningen till att han blev utkallad, emedan detta
endast brukade ske, då något viktigt var på färde.

Men om också Sergej Ivanovitjs i hans närvaro ännu ej
fullt utvecklade plan om hur ett förbund av fyrti millioner
befriade slaver tillsammans med Ryssland skulle påbörja
en ny epok i historien mycket intresserade honom såsom
något helt nytt för honom och fastän både undran och oro
över anledningen till att han fått bud efter sig satte honom i
en viss upprördhet — kommo dock, så fort han lämnat
salongen, med ens tankarna från morgonen åter över honom.
Och då syntes honom alla dessa betraktelser över det
slaviska elementets insats i världshistorien så betydelselösa
i jämförelse med det, som försiggick i hans själ, att han
ögonblickligen glömde bort det hela och försjönk i den
stämning, han befunnit sig i på morgonen.

Han erinrade sig icke nu såsom han förut brukat, då
han tänkt på något, hela den redan genomlupna
tankegången. Det var något som han icke behövde. Han gled
med ens in i den känsla, som ledde hans själsliv och var
förbunden med dessa tankar, och han fann den starkare och
bestämdare än förut. Det var nu icke så med honom, som
när han tidigare hade kommit till ro genom tänkandet, att han
måste återuppbygga hela tankegången för att finna känslan.
Nu var tvärtom känslan av glädje och ro livligare än förut,
och det var tanken, som icke hann riktigt följa med känslan.

Han tog vägen över terrassen och varseblev därvid två
stjärnor, som just framträtt på den mörknade himlen, och
så mindes han: »Ja, jag såg på himlen och tänkte på, att
det valv jag ser inte är något osant. Men det var
någonting annat, som jag inte hann tänka riktigt till slut,
någonting som jag slöt ögonen för. — Men vad det än må vara,
det huvudsakliga kan inte motsägas. Man behöver blott
tänka — och allt skall bli klart!»

Då han just skulle träda in i barnkammaren, erinrade
han sig, vad det var, han underlåtit att taga i betraktande.
Det var, att om huvudbeviset för det gudomliga är dess
uppenbarelse om vad som är det goda, så varför skulle
denna uppenbarelse blott inskränka sig till den kristna
religionen? I vilket förhållande till denna uppenbarelse har
man att se buddhisternas och muhammedanernas religioner?
Även av dem förkunnas ju det goda och utföres i handling.

Det föreföll honom, som om han hade svaret på denna
fråga, men han hade icke hunnit med att finna uttryck åt
det, då han steg in i barnkammaren.

Kitty stod med uppkavlade ärmar böjd över en balja,
där barnet plaskade. Vid ljudet av mannens steg vände hon
ansiktet mot honom och kallade honom med ett leende fram
till sin sida. Med ena handen höll hon under huvudet på den
lilla knubbiga barnungen, som låg på rygg sprattlande med
de små benen, med den andra kramade hon med
regelbundna muskelrörelser vatten ur en svamp över den lille.

— Nå, se nu, se! — sade hon, då Levin kommit fram till
dem. — Agafja Michajlovna har rätt: han känner igen mig.

Det var detta, som det nu var frågan om: Mit’ja hade
från och med denna dag tydligen börjat känna igen alla i
sin omgivning.

Så fort Levin kommit fram till baljan, anställdes ett
experiment också i hans närvaro, och det lyckades
fullständigt. Köksan, som man kallat på enkom för att hon skulle
delta i försöket, böjde sig ned över barnet. Det rynkade
pannan och skakade avvisande på huvudet. Så lutade sig
Kitty ned över barnungen, då sken den upp i ett leende,
tryckte de små händerna om svampen och smackade med
läpparna därvid åstadkommande ett så underligt och
belåtet ljud, att icke blott Kitty och barnjungfrun utan
även Levin försattes i en oväntad hänryckning.

Barnet lyftes så upp ur baljan på barnjungfruns ena
arm, övergöts en sista gång med vatten, sveptes in och
gnuggades i ett lakan och överlämnades därpå, sedan det
uppgivit ett genomträngande skrik, till modern.

— Nå, det gläder mig, att du börjat att hålla av
honom, — sade Kitty till sin man, sedan hon med barnet lagt
vid sitt bröst lugnt satt sig ned på sin vanliga plats. —
Jag är så glad. Det började nästan att göra mig uppbragt,
att du sade, att du inte kände något för honom.

— Nej, inte har jag då sagt, att jag ingenting kände för
honom? Jag sade bara, att jag kände liksom en besvikelse.

— På vad sätt kände du dig besviken på honom?

— Nej, inte på det viset, att jag skulle ha känt mig
besviken på honom, jag kände mig besviken på min känsla.
Jag hade väntat mera. Jag hade väntat, att en ny,
angenäm känsla med ens skulle växa upp inom mig. Och
plötsligt förnam jag i stället för detta medömkan och
vämjelse...

Hon hörde uppmärksamt på honom med barnet mellan
sig och honom, medan hon satte ringarna, som hon lagt
från sig, på sina slanka fingrar.

— Och framför allt, det var mycket mer ängslan och
medömkan än tillfredsställelse. I dag efter det
förskräckliga åskvädret förstod jag, att jag älskar honom.

Hon strålade upp i ett leende.

— Blev du mycket rädd? — frågade hon. — Det blev
jag med, men jag är ännu mer rädd nu, när det är över.
Jag skall gå och titta på eken. Vad Katavasov är
trevlig! Ja, hela dagen har det varit så behagligt. Och du kan
gå så bra hop med Sergej Ivanovitj, när du bara vill...
Ja, gå du nu till de andra. Efter badningen är här alltid
så hett och kvavt av ångan...
</chapter>

<chapter name="XIX">
<h2>XIX.</h2>

Då Levin kommit ut ur barnkammaren och åter befann
sig ensam, stod strax igen för honom den tanke, vari det
hade varit något oklart.

I stället för att bege sig in i salongen, varifrån det
ljöd stämmor, blev han stående på terrassen med armbågen
stödd mot balustraden och började betrakta himlen.

Det hade redan blivit alldeles mörkt och i söder dit han
vände blicken fanns inga moln, på motsatta sidan av
himlen var det däremot ännu mulet. Från det hållet kom då
och då en blixt och hördes avlägsen åska. Levin lyssnade
till det regelbundna droppandet från trädgårdens lindar
och såg upp mot en för honom välkänd trekant av
stjärnor, genom vilken Vintergatan drog fram. Vid varje glimt
från blixtarna försvann icke blott Vintergatans bloss utan
även de tre klara stjärnorna, men så fort ett blixtsken
slocknat, visade de sig åter på samma ställen på himlen
liksom kastade tillbaka av en träffsäker hand.

»Vad är det då, som oroar mig?» sade Levin till sig själv
på förhand kännande, att lösningen på hans tvivel redan låg
färdig inom hans själ, fast han själv ännu icke hunnit bli
medveten därom.

»Ja, den enda tydliga, otvivelaktiga uppenbarelsen av
det gudomliga det är sedelagarna, som uppenbarats för
världen och som jag förnimmer inom mig. I erkännandet
av dessa lagar kan jag förena mig med, ja, vare sig jag vill
eller inte, förbindes jag med andra människor till ett enda
samfund av troende, som kallas en allmännelig kyrka. Nå,
men vad är då judarna, muhammedanerna, Konfucius’
anhängare, buddhisterna? — nu ställde han till sig just den
fråga, som synts honom så farlig. — Skulle det verkligen
kunna vara så, att alla dessa millioner av människor skulle
vara berövade kännedom om det högsta goda, utan vilket
livet saknar mening?» Han föll i grubbel, men gentog
strax därpå: »Men vad frågar jag om? Jag spörjer om, hur
alla olika trosläror i hela mänskligheten förhåller sig till
Gudomen. Jag står i undran inför frågan om en gemensam
uppenbarelse från Gud till hela världsalltet med dess
nebulosor. Vad gör jag då? För mig personligen, för mitt hjärta
har uppenbarats ett otvivelaktigt vetande, ofattligt för
förnuftet, och så vill jag ändock hårdnackat vara i stånd att
med mitt förnuft och språkets ord uttrycka detta vetande.

»Vet jag kanske inte, att stjärnorna ingalunda rör sig
runt himlen?» — frågade han sig själv betraktande en klart
strålande planet, som redan hunnit inta en ny ställning i
förhållande till grenverket av en björk. — »Men då jag ser
på stjärnorna, kan jag inte föreställa mig, hur jorden vrider
sig, och jag är i min rätt, då jag säger, att stjärnorna rör
sig.

»Och skulle väl astronomerna kunna begripa och beräkna
något, om de alltid medberäknade alla jordens invecklade
rörelser? Alla deras förvånande slutsatser om avstånd, vikt,
rörelse och olika rubbningar hos himlakropparna och deras
rörelser grundar sig allena på dessa himlakroppars synbara
rörelse runt en som det tyckes orörlig jord, allt möjliggöres
genom den rörelse jag nu ser framför mig och som på samma
sätt iakttagits av millioner människor under seklers förlopp,
som varit och kommer att förbli likartad, som alltid kan
kontrolleras. Och på samma sätt som astronomiska
slutsatser, som inte vore grundade på iakttagelser av den
synliga himlen, på iakttagandet av förhållandet till meridian
och horisont, skulle vara något tomt och ostadigt, så skulle
också mina slutsatser vara något tomt, sakna allt stöd, om
de inte grundade sig på den förståelse av det goda, som
städse varit och kommer att vara en och samma för alla
människor, som är mig uppenbarad genom kristendomen
och som alltid kan prövas av min själ. Men spörsmålet om
andra troslärors förhållande till Gudomen har jag ingen rätt,
ingen möjlighet att avgöra.»

— Å, står du här än? — hördes plötsligt Kittys röst.
Hon hade tagit samma väg som han till salongen. — Du
har väl inte blivit misslynt över något? — sade hon och
fäste uppmärksamt forskande sin blick på hans av
stjärnljuset svagt belysta ansikte.

Men hon skulle icke ha kunnat ordentligt se hans
ansikte, om icke med ens en blixt, som kom stjärnorna att
försvinna, hade upplyst det.

»Hon förstår detta, — tänkte han, — hon vet, vad jag
tänker på. Skall jag säga henne det eller inte? Ja, jag skall
tala om det för henne.» Men just som han skulle till att
yttra sig, föll hon honom i talet.

— Hör du, Kost’ja! Var snäll och gå upp i hörnrummet,
— sade hon, — och se efter, hur man ordnat det för Sergej
Ivanovitj. Det är inte riktigt trevligt för mig att göra det.
Jag undrar, om man satt in den nya kommoden?»

»Ja, var lugn, det skall jag se efter», — sade Levin, reste
sig och gav henne en kyss.

»Nej, jag bör inte säga något», — tänkte han, medan hon
gick framför honom. — »Det är en hemlighet, som blott
kommer mig vid, betydelsefull men omöjlig att ge uttryck i
ord. Denna nya känsla har inte förändrat mig, den har inte
gjort mig till en lycklig människa, inte med ens uppfyllt
mig med ljus, som jag drömt om, — det är med den som
med känslan för min son. Det är inte något oväntat. Är
det tro eller bör jag inte att kalla det så — jag vet inte, vad
det är —, men denna känsla har omärkligt banat sig fram
genom lidanden och har fått säkert fäste i min själ.

»Jag kommer nog som förut att ibland bli vred på
kusken Ivan, jag kommer nog som förut att råka i tvister, jag
kommer att ge uttryck åt mina åsikter vid tillfällen, då jag
bort behålla dem för mig själv, och det kommer att allt
fortfarande stå en skiljemur mellan det allra heligaste inom
min själ och andra människor, till och med min hustru, jag
kommer nog att göra henne förebråelser för min egen
ängslans skull och så ångra det, jag kommer aldrig att med
förnuftet kunna fatta, varför jag beder, och jag skall dock
fortsätta därmed, — men mitt liv, hela mitt liv — vad än
må hända mig — ja, varje minsta stund av detta liv är
inte längre något meningslöst som det förut tyckts mig,
allt har en otvivelaktig mening i det godas verk, en mening,
som det står i min makt att lägga in i mitt liv.»
</chapter>



