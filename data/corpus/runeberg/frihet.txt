LIGTHART
Uppfostran



FRIHET OCH DISCIPLIN
I UPPFOSTRAN

FRIHET OCH DISCIPLIN
I UPPFOSTRAN
AV
JAN LIGTHART

BEMYNDIGAD ÖVERSÄTTNING FRÅN HOLLÄNDSKAN
AV
AMALIA FAHLSTEDT

STOCKHOLM
NORDISKA FÖRLAGET.
STOCKHOLM, BOKTRYCKERIET GUTENBERG.
OKTOBER 1910.
Min vän

D:r Sven Lönborg, Rektor vid Göteborgs
Högre Samskola, tillägnas vänskapsfullt denna
lilla skrift

av
JAN LIGTHART.

Stockholm den 8 Okt. 1910.

INNEHÅLL:


I. FRIHETSKÄRLEK ÄR ICKE ALLTID KÄRLEK
TILL FRIHETEN 11

II. INGEN FRIHET UTAN BUNDENHET 15

III. TVÅ UTGÅNGSPUNKTER 19

IV. FRIHET, TILL BARNETS VÄL 25

V. GRÄNSER FÖR BARNENS FRIHET 35

VI. INTET FÖRKVÄVANDE TVÅNG 61

VII. FRIHET UNDER ANSVAR 65

VIII. INTET PEDAGOGISKT ÖVERMOD 75

IX. VARKEN TYGELLÖSHET ELLER
FÖRBUDSMANI 81

X. HUR TVÅNG KAN BEFRIA FRÅN TVÅNG 87



I.
FRIHETSKÄRLEK ÄR ICKE ALLTID KÄRLEK
TILL FRIHETEN.

Ordet frihet har en god klang hos
holländarna. De ha ett frihetskrig att
tacka för att de ännu utgöra ett folk,
och deras nationalhjältar äro
frihetshjältar. Wilhelm den tyste, Moritz,
Fredrik Henrik, Tromp, de Ruyter,
Evertsen, alla dessa stredo icke av
erövringslust, utan av frihetskärlek. Den
låg dem i blodet, och den ligger ännu
oss holländare i blodet.

Men frihetskärlek? Kärlek till
friheten? Låt oss dröja en stund vid detta
ord. Tusentals människor berömma sig
av sin frihetskärlek. De stå alltid
färdiga att stämma in i en frihetssång. De
ville vända upp och ned på hela världen
för att njuta av friheten, frossa på
frihet.

Så kär ha de friheten! Friheten?
Ack, nej, sin frihet. Det gäller för
dem att själva äga rörelsefrihet, varvid
det är mindre noga, om de därför skulle
behöva lägga tvång på andra. Deras
frihetskärlek är själviskhet. De
begära icke annat än att kunna få följa sin
egen lust.

Vet ni vad frihetskärlek är? Det är
att ha friheten så kär, att vi icke kunna
fördraga andras slaviska underkastelse,
att andras onödiga bundenhet väcker
vår förargelse; att vi njuta av en
annans rörelsefrihet; att vi öppna våra
burar, emedan fåglar i det fria behaga
oss så mycket mer än inburade.

En romersk ädling såg en dag en av
sina slavar närma sig och knäböjande,
med sänkt huvud avvakta sin herres
befallningar. Ett ögonblick stod denne
tyst, orörlig och obeslutsam.
Därpå vände han sig till slaven och sade:

»Res dig upp och gå, vart du vill. Jag
skänker dig friheten, dig och de andra.
Jag älskar friheten så, att jag inte kan
se något slaveri.»

Här fanns äkta, ren frihetskärlek.
Att fröjdas åt friheten, vare sig vi
själva eller andra åtnjuta den. Att avsky
krypande underdånighet hos oss själva
eller hos andra. Det är frihetskärlek.
Men det förekommer icke ofta i livet,
ja, icke ens i världshistorien. Väl givas
där hundratals fall, vid vilka man
förfäktar och kämpar för friheten; men
att man av obemängd frihetskärlek och
enbart av denna grund skänker och
tillerkänner andra friheten, ja,
påtvingar dem den, dylika exempel snavar
man icke över. Se eder omkring. Och
blicka framför allt in i er själva. Vi
vilja så gärna ha frihet — att uppfylla
våra egna önskningar och spela herrar
över andra. Därför böra vi i sanning
betänka oss tre, ja, tio gånger, innan vi
berömma oss av vår frihetskärlek och
giva detta vackra namn åt lusten att
göra och låta, vad vi själva behaga,
alltså åt den vanligaste själviskhet.

*


II.
INGEN FRIHET UTAN BUNDENHET.

Det är icke underligt, att
»frihetskärlek» paras med despotism. Om vi skulle
äga den fullkomligaste frihet, då skulle
inga makter, som hämmade vår frihet,
omge oss. Då vi från alla håll stöta på
andras krav och önskningar, som vi
måste foga oss efter, blir vår egen
frihet så sammanträngd, att vi för den
skull söka undanrödja dessa önskningar
och krav som hinder, vilka lagt sig i vår
väg. Och sålunda bli vi,
frihetssvärmare, och just för att vi äro
frihetssvärmare, de värsta despoter. Taga vi
ständig hänsyn till vår omgivning, då
sättes vår egen frihet på spel. Icke
underligt då, att vi göra tvärt om och, för
att förfoga över denna vår frihet, lägga
vår egen omgivning under oket.

Härav framgår alltså, att ingen sann
frihetskärlek gives, som icke vet
urskilja och respektera gränserna, som
icke just i självbegränsningen bevisar
sin äkthet. Om frihetskärleken icke
skall jämställas med det mest själviska
övermod, då måste den erkänna andras
rätt och behärskas av en ädel
rättskänsla. Så visar sig det sanna
frisinnet alltid i att frivilligt underkasta sig
rättfärdigheten. Allt annat är blott
hennes »oäkta syster», en dold
själviskhet, ofta rent tyranni.

Då det är så stor fara för att vi
under frihetens mask försynda oss med
de värsta rättskränkningar, säger det
sig själv, att vi i uppfostran, och
särskilt i uppfostran till frihetskärlek,
oupphörligt och på det allvarligaste
bemöda oss om att begränsa friheten. Det
låter kanske egendomligt, men den, som
skall uppfostra barn och människor till
frihetskärlek, måste framför allt lära
dem att uppmärksamma andras billiga
önskningar och på så sätt tygla sin
egen frihet. Om friheten icke skall
mista sin adel, måste den beledsagas
och luttras av den självbehärskning,
som vet betvinga egna böjelser för
andras rätt. Ingen frihetskärlek vid
sidan av ren själviskhet. Ingen
frihetskärlek vid sidan av en bristfällig och
outvecklad rättskänsla, som icke vet
giva nästan vad nästan tillhör.

Vi människor ha den egenheten att
finna alla förträffliga saker
förträffliga, då vi kunna använda dem till egen
nytta. Frihet är en härlig sak — för
oss. Men så snart andra också vilja
njuta av den, försvinner genast det
härliga, särskilt då det kostar oss någon
uppoffring. Först när vi tillerkänna
nästan vad nästan tillhör, utan att det
även tillhör oss, visar sig frihetssinnet
i sin fulla glans.

Då vi förfäkta frihet i barnens liv,
barnens uppfostran till frihetskärlek,
få vi sålunda icke ett ögonblick
glömma, att frihet icke är tygellöshet, icke
egenmäktighet, icke brist på
begränsning, utan att friheten just i
begränsningen visar sitt rätta väsen. Bland
miljoner varelser kan icke en ensam
individ få äga hela världen till sitt
förfogande. Frihet för alla är vars och
ens begränsning. Den, som sålunda i
sitt frihetskrav icke räknar med andras
frihet, är väl mest avlägsnad från all
äkta frihetskärlek.

Jag hoppas, att enligt denna
uppfattning många föräldrar äro villiga att
gå mig långt till mötes, då jag står
färdig att be dem lämna sina barn mera
frihet.

*


III.
TVÅ UTGÅNGSPUNKTER.

I avseende på friheten i uppfostran
erbjuda sig tvenne utgångspunkter,
vilka likt de båda polerna stå mitt för
varandra. Man kan antingen ge
barnen full frihet med undantag av de
nödvändiga inskränkningarna eller bit
för bit bevilja dem vissa friheter, varje
gång en smula mer, och på så sätt
småningom utvidga deras frihetsområde. I
första fallet säga vi: Du får göra allt,
utom vad jag måste förbjuda dig; i det
andra: du får inte göra något, som jag
inte gett dig lov till. Vilken av de båda
utgångspunkterna skola vi välja?

Långa tider har man använt den
sistnämnda. Då fick ett barn icke göra
något, som det icke för detta särskilda
fall fått särskild tillåtelse till.
Föräldrarna — och i skolan lärarna — sade
barnet, vad det fick göra och måste göra.
Icke blott arbetet, även leken skedde
medelst föreskrifter. Flickan fick leka
med sin docka — eller kanske måste
leka med sin docka — gossen fick (eller
måste) promenera med fadern eller roa
sig med någon gosslek enligt sina
uppfostrares anvisning. Barnets hela liv
var liksom ett rep i de fullvuxnas
händer, och dessa läto varje gång, de
tillstadde något, fira på det ett stycke. Det
var en uppväxt i tillstadda millimeter
och i föreskriven riktning. Denna
uppfostringsmetod stod i samband med den
föreställningen, att man kunde göra
med barnet, vad man ville. Liksom
skräddaren ur ett tygstycke klipper till
en dräkt efter en bestämd modell och
enligt en viss storlek, så kunde
uppfostraren fasonera till en människa
efter vissa seder och en viss natur, som
om det vore ett människoämne, en
enhetlig massa, som man kunde knåda
efter behag. En föreställning, som
utmynnade i mången bitter besvikenhet
och gav anledning till mycken
förställning, när den lilla levande själen i kraft
av sitt eget väsen växte ut till en egen
karaktär trots skräddaruppfostrarens
tillklippningsfärdighet.

Det är rätt underligt, att våra
bibelsprängda förfäder icke fäst mer
uppmärksamhet vid ett upphöjt föredöme,
som framställts redan på det första
sidorna i bibeln. Gud sade icke till
Adam: Du får äta av detta träd, och
detta och detta, utan »Du får äta av
alla träd i lustgården, men av
kunskapens träd på gott och ont skall du icke
äta, ty var dag, du därav äter, skall
du döden dö.» Tillåtelsen begränsades
icke till vissa närstående företeelser,
utan utsträcktes omedelbart till hela
lustgården: av alla dessa träd må du
fritt äta. Endast ett undantag
gjordes, och detta grundades på
människans välfärd, som för att visa det
förnuftiga och nödvändiga däruti. Att äta
av kunskapens träd på gott och ont,
det var: att äta sig till döds, och
därför blev denna frukt människan
förbjuden.

Framträder icke i denna skänkta
frihet med dess nödvändiga och på
skäl grundade förbehåll en helt annan
princip än vid de i munsbitar
lämnade medgivandena? Genast sträcker sig
framför oss en sådan härlig rymd och
därmed ett så kostbart tillfälle till sund
njutning och mångsidig utveckling.
Hur mycket lyckligare och bättre är
det icke för ungdomen, då vi bevilja
den en sådan rörelsefrihet i dess
ungdoms paradis, då vi icke trångsinnat
och ängsligt sätta gränser för den med
ditt och datt, som vi särskilt gjort för
den, då vi med fullt förtroende och
under vår kärleksfulla tillsyn låta den
äta av alla lustgårdens träd, utom av
det, som skulle leda till dess fördärv.

Skall vidsträckt frihet bilda
utgångspunkten för uppfostran eller skall
tillmätandet av en viss frihet utgöra det?
Det finns inte ett ögonblicks tvivel hos
oss. Utan tvekan välja vi friheten.

*



IV.
FRIHET, TILL BARNETS VÄL.

Och varför? Av tvänne skäl, det
första i barnets omedelbara intresse,
det andra medelbart till dess väl.

Dess omedelbara väl tillgodoses
genom en uppfostran, som skänker det så
många tillfällen som möjligt att
utveckla sina förmögenheter. Hur skall
ett barn, som man binder fast i
barnstolen, kunna lära sig gå? Nej, låt det
fritt kravla omkring på golvet, och då
tiden är inne, reser det sig själv och
utbyter krypandet mot gåendet. Giv
barnet en skallra, och det övar sig
blott i att dunka med den — eller slänga
den från sig. Men låt det dra med
mors pallar eller andra flyttbara
småmöbler, och det skjuter dem från det
ena hörnet till det andra, det drar fram
sakerna, sätter dem i rader, staplar
dem på varann och utvecklar därvid
icke blott sin späda muskulatur, utan
även sitt förstånd, som lär känna
varjehanda egenskaper hos de föremål,
som omge det; och även sin fantasi,
som under arbetet ihållande är
upptagen med att förvandla sakerna till
vagnar, båtar och levande varelser. Intet
är härligare i ett rum än ett i frihet
kringströvande barn. Man ser, hur
det njuter och under njutandet
utvecklas.

Och hur nyttig är icke denna
utveckling för dess självständighet? Att
stå av sig själv, stå på egna små ben,
och icke blott lekamligt, utan även i
bildlig mening, det är så mycket bättre
än att alltid vara fast bunden och
bliva buren; det ger redan tidigt och vid
varje försök i högre grad den mot livets
svårigheter behövliga
förståndsförmågan. Det ligger en tydlig och lärorik
skillnad mellan en vattenväxts stängel
och en trädstam. Den förstnämnde
förblir alltid ett tämligen svagt, ofta
slakt rör, genom att det icke har något
att uppbära; bladen bäras av vattnet
— och stängeln behöver blott sätta
roten i förbindelse med bladen, dess
enda förrättning. Men se nu på en
trädstam däremot. Allt efter som den
utvecklar sig, tilltar år för år bladens
antal, kronan blir ett bladrike, en
bladvärld. Skall icke trädet digna under
sin börda, måste den i början späda
och lösa stjälken bliva allt tätare och
hårdare, och därvid förändras den
småningom till en massiv vedstam. Med
ökandet av bördan tilltog även
kraften. Under sin fria utväxt har den
dragit försorg om sitt oberoende.

Så är det också med våra barn. De
skola icke vara några vattenväxter,
vilkas bördor bäras av omgivningen.
De skola icke vara några klängväxter,
som fästas vid en mur. Men som
skogsträd skola de en gång bli
kraftiga gestalter, som förstå att själva hålla
sig uppe. Och därför är det
nödvändigt, att de genom en uppväxt i frihet
med ökat ansvar redan tidigt lära sig
utveckla sin självständighet.

Sålunda kommer friheten dem
omedelbart till godo. Men de draga även
medelbart nytta av friheten, då denna
så tidigt och så fullständigt som
möjligt uppenbarar deras egenskaper för
deras uppfostrare, och dessa
följaktligen tidigt kunna taga sina mått och
steg därefter. Uppfostran får först
någon betydelse, när den i rätt tid
ingriper, ger riktning, ändrar riktning.
Uppfostran är icke en skapande, utan
en ledande makt; och för att veta
varuti och varthän barnet skall ledas, bör
man känna det. Hur är detta alls
möjligt, då man icke ger barnet något
tillfälle att yppa sitt väsen?

Jag var en gång i ett hus, där
barnen fingo säga allt, vad de hade på
hjärtat. Detta föreföll i början helt
ohyfsat, riktigt »ouppfostrat».
Märkligt var också, att de minsta barnen
mest begagnade sin talfrihet, och att
oblygheten tycktes avtaga med den
ökade åldern. Ju äldre barnen blevo,
desto hänsynsfullare, mer belevade och
blygsamma blevo de. Då jag talade
med föräldrarna därom, sade de:
»Naturligtvis! Ju äldre barnen bli, desto
mer måste uppfostrans frukter visa
sig.» Men de små då, var det väl bra,
att de så otvunget sade sin omogna,
obesvärade lilla mening?
»Naturligtvis!» blev åter svaret. »Skola vi
uppfostra barnen, då böra vi ju veta, vad
som försiggår inom dem. Och hur
kunna vi veta det, om vi ålägga dem
tystnad?»

I sanning, lindningsmetoden, som
förlorat all auktoritet å det kroppsliga
området, den förfäktas och tillämpas
alltjämt på det andliga, det hämmar
barnet i dess rörelser och därigenom
uppfostraren i hans uppgift.
Barnmorskan äger icke längre att befalla över
den lilla vagginvånarens små armar
och ben; dennes späda lemmar hållas
icke längre i stel orörlighet instoppade
i »lindan», varuti den mer liknade en
mumie än ett levande barn; han får
fritt svänga och sprattla med dem.
Dock härskar ännu den gamla
barnmorskevisdomen över de små
levande varelsernas natur och förstånd.
Många föräldrar veta icke bättre än
att i intellektuellt och sedligt avseende
linda sina barn, på alla sätt hämma
dem i deras yttringar å förnuftets och
sedlighetens område. Men
föräldrarna glömma därvid, att de till barnets
skada därmed avsäga sig själva
materialet för sitt uppfostringsarbete. Vad
ett barn icke kan säga och göra i sina
uppfostrares närvaro, det lever likväl
inom det, och det gror i tysthet eller
yttrar sig ihop med andra, med
småbröder, småsystrar och små kamrater.
Så tro föräldrarna ofta, att deras
gossar äro okunniga eller oskyldiga, deras
flickor ovetande och obesmittade, och,
ack, en hel hop förvända tankar, ord
och gärningar ha barnen redan på sitt
samvete, varom föräldarna, de
närvarande uppfostrarna, absolut icke ha
någon aning. Och detta börjar redan
tidigt, tidigare än mången tror. Och
just vid de allra första yttringarna gör
sig inflytandet mest gällande, där är
ännu ledning möjlig, medan senare icke
ens tvång hjälper.

Det är barnmorskevisdom att tro, att
ett »lydigt» tigande barn även verkligen
är lydigt, och det är strutsfågelspolitik
att omge sig med ett sken av
rättfärdighet. Ingen möda är den
vetenskapliga forskaren för stor för att uppdaga
svunna tiders eller avlägsna trakters
hemligheter. Med uppbjudandet av
all sin andliga förmåga söker
naturforskaren avslöja materiens mysterier.
Och den källa, varur uppfostraren
kunde hämta kunskap om sin egen
avkomma och sin egen uppgift,
avstänger han i sin dumma kortsynthet.
Barnet, som lever i hans omedelbara
närhet, måstë framför allt dölja sina egna
meningar och böjelser. Men detta är
rent ovetenskapligt. Icke ur böcker
lära vi känna våra barn, utan blott
från bladen ur deras eget livs bok, som
de dag för dag skola lägga öppen för
oss, blad, fullskrivna med deras
görande och tänkande. Endast
barnmorskevishet och bekvämlighet hålla denna
levnadsbok helst sluten — och stirra
på det prydliga lilla bandet. Att
verkligt bildade människor och till och med
vetenskapsmän, som dock borde veta
bättre på grund af sitt eget
studiearbete, ännu motsätta sig sina barns fria
livsyttringar, det är mig en gåta —
blott icke såvida jag får antaga, att
upptäckten av ett fel i en gammal
grekisk skrift är intressantare än
upptäckten av en egenskap hos deras eget
barns själ.

*



V.
GRÄNSER FÖR BARNETS FRIHET.

Det är sålunda i alla avseenden
viktigt för barnet, att det får uppväxa i
en sfär av frihet — utsikten till deras
kraftigt lekamliga, friskt andliga och
sedligt rena utveckling blir därigenom
större. Nu uppstår emellertid frågan,
när och huru mycket friheten måste
begränsas. Uppfostrarna böra dock
icke alltid och överallt lämna sina barn
i fred. Rätt, och därför måste de nu
rikta sin omsorg på att angiva och
upprätthålla gränserna.

Detta förefaller nu många vara
ytterst mödosamt. Den frihet de
principiellt — ack, icke av sitt hjärtas
ingivelse, utan prin-ci-pi-elt — gett
barnen med ena handen, fråntaga de
dem åter genast med den andra, då
de plåga dem med en här av förbud.
De förbjuda alltid på slump och missa
därigenom. Barnet får icke göra det
eller det, icke gå hit och icke dit, inte
sitta så här och icke gå så där; från
morgon till kväll är det en oavbruten
följd av förbud, som om barnet ginge i
en hagelskur, vars slag piskade det
i ansiktet. Det finns inga
tråkigare och tröttsammare uppfostrare
än de, som alltid förbjuda. De äro
icke stränga — stränga människor
behöva sällan förbjuda — och därför
söka de i sin svaghet stöd i förbudet,
som dock alltid överträdes. Frågar
man dem, varför de förbjuda det ena
eller det andra, då kunna de icke uppge
något skäl. »Jag vill det icke», eller
»jag har inte lust till det», eller »jag
tycker inte det är bra», är allt man får
veta. Men varför »jag» inte finner det
för gott, blir oss förborgat. Ett
obilligt »vill — icke», något helt annat än
det så bestämt motiverade
paradisförbudet; företrädande — ehuru
egentligen underminerande — deras
föräldramyndighet.

Vid begränsandet av barnets frihet
ha vi blott att ta två ting i
betraktande: 1. barnets eget intresse, och 2.
andras intresse. Där ingens intresse lider
intrång, är frihetsinskränkningen i
regel icke annat än makthavares
dumma godtycke. Då verkligen barnens
eller deras omgivnings intresse står på
spel, blir frihetsinskränkningen
hörsammandet av en allvarlig Och
bjudande plikt och bör med kraft
genomdrivas. Detta går lättare ju sällsyntare
förbuden äro och ju mer övertygad
uppfostraren är om deras
nödvändighet. Man ser till och med svaga
uppfostrare i nödens stund utveckla en
kraft, som man icke skulle ha tilltrott
dem gent emot deras ohörsamma
avkomma. Det ser verkligen ut, som om
de i detta ögonblick kände på sig: nu
är det allvarsamt, här gäller det mitt
barns framtida väl, medan det annars
blott gäller mina nyckfulla infall.

Barnets välfärd, det är vårt
förnämsta kriterium. Barnets lekamliga
välbefinnande fordrar, att det går tidigt
till sängs, icke tröttar sig över hövan,
icke äter omogen frukt, icke dricker
för mycket eller över huvud något
vatten under måltiden, icke svettigt sätter
sig i drag — och sådant mera. Ber
nu ett barn att få vara uppe längre än
som är hälsosamt för det; eller att få
fortsätta en tröttande lek, ehuru det
nästan dignar av trötthet; eller vill det
äta sig sjukt av »förbjuden frukt», eller
vill det gå och sätta sig i drag för att
förskaffa sig en härlig svalka genom
en allvarlig förkylning, då må
uppfostraren med omutlig stränghet
genomdriva sin vilja.

I enlighet med den vackra latinska
sentensen — fortiter in re, suaviter in
modo — må han vara mild i sitt sätt,
blott han är kraftig i handling.
Barnet må äga all frihet utom den att
genom ovetenhet skada sig själv.

Den, som vill ha mindre besvär med
denna frihetsbegränsning, bör redan
från barnets födsel vänja det vid de
levnadsregler, som äro nödvändiga för
dess hälsa. Goda vanor äro
hälsosamma och milda uppfostrare. De
förebygga despotism hos de stora och
despotism hos de små. Oregelbundna
levnadsvanor hos barnen ge
uppfostraren onödigt besvär.

De exempel, som vi nyss gåvo på ett
inskränkande av friheten, bestodo i ett
undanhållande, ett förvägrande av
framställda önskningar. Men det är
värre att få barnen att göra vad
de avsky. De flesta barn tycka illa
om att ordentligt tvätta sin kropp,
borsta tänderna, putsa naglarna, borsta
sina kläder och skodon. Och
likväl måste de varje morgon
genomgå detta program. Hur ofta
framkallar det icke strider! Gossar bry sig
sällan om en svart rand i örat, en
lerfläck på byxorna. Och lyckligtvis! De
vore icke pojkar, icke barn, om de vore
annorlunda. De vilja leka på sin
fritid, ju mer desto bättre, och varje
arbete, som tar tid från det härliga
lekandet, är förhatligt. Men mor vill alls
icke få anseende som en slarvig
husmor, och för resten måste gossarna
ändå lära sig sköta sig själva, och alltså
— programmet får icke svikas! Här
är åter en nödvändig begränsning av
friheten till barents nytta, och
uppfostrarna måste i nödfall underkasta sig
en hel del möda och besvär för att
tvinga barnet inom gränserna. Men å
andra sidan, ju tidigare och
konsekventare — och därvid även ju glättigare
och mildare och sällskapligare de fylla
denna plikt, desto lättare för dem och
deras småttingar.

Här måste ett ord med om den glada
pliktuppfyllelsen. Det är inte roligt i
sig själv för barnen att uppge sitt
hjärtas lust för livets nödvändiga
förpliktelser. Däruti likna de alldeles oss
själva. Men nu göra uppfostrarna det
ofta ännu oangenämare genom att
alltid brumma, då de förmana till
pliktuppfyllelse. Och detta kan och bör
dock vara annorlunda. Då
föräldrarna föregå med att sjungande börja
arbetet, följa snart de unga med.
Glättighet eggar och meddelar sig till
andra. Det är inte häller bra att
alltid tala om »livets bördor» och de
»tråkiga plikterna». Det ligger något
angenämt i nästan varje plikt — och
något lyftande i nästan alla bördor;
arbetets nöje och segerns
tillfredsställelse. Den förnöjda skomakaren, som
sjungande förrättar sitt enformiga
arbete, sitt pliggande och syende och
som icke blott njuter under, utan även
av sitt arbete, är inte någon
fantasigestalt. Han lever hos oss alla, om vi
blott låta honom leva. Varje arbete
har sin svårighet att lösa, och däri
ligger det tilldragande — vare sig vi
lägga en gata, mura en kakelugn eller
företaga en vetenskaplig
undersökning. Varje arbete har sin lösning,
sitt fulländande och däruti sin
förmåga att tillfredsställa. Att helt
försänka sig i arbetet, uppgå uti det, det är
andakt; att se fullbordandet — det är
att smaka vårt arbetes frukt. Och
båda inge oss en stämning av tacksam
glädje, göra pliktuppfyllelsen lätt och
angenäm:

Då man strävar, lätt blir bördans vikt,
Om man uti glädje gör sin plikt.

Det är en konst, för många kanske
en svår konst, att i de dagligen
återkommande sysslorna finna en dagligt
återvändande källa till njutning. Men
konsten kan läras. Vi måste därvid
dock låta det dåraktiga skiljandet
mellan ett ärat tankearbete och ett lägre
handarbete fara. Allt arbete är ära
värt, utom det arbete, som betjänar
osedligheten. Och så, vänj edra barn
redan tidigt vid och tillämpa det även
ständigt själva vid edra större och
mindre pliktuppfyllelser: Vad som
måste göras, är värt att göras väl.
Den som samlar sina krafter till det
goda, glömmer allt annat och njuter
arbetets fröjd.

Om ett barn icke äger frihet att
vanvårda sin kropp, bör dess förstånd lika
litet få förvildas av vanvård. Det
finns ingen större frihetstjuv än
skolan. Den tvingar icke blott barnet
att en hop timmar under dagen sitta
inom fyra väggar, utan den lägger
därunder oavbrutet beslag på dess
tänkande. Då gossen icke får sparka boll, så
vill han likväl med sina tankar vara
med i leken. Men stopp — han måste
sysselsätta sin hjärna med Afrikas
floder eller hur vagnar kördes i äldre
tider; ett körande, som kör undan
hans egna envist dröjande tankar.
Flickan vill klä på sin docka, som hon
måste lämna halvfärdig på morgonen.
Dumheter — hon måste räkna ut
vinsten vid en försäljning med så och så
stor tara och andra för henne
fullkomligt likgiltiga uppgifter. Barnet har
icke sin frihet att få tänka på vad det
vill. Det måste tänka på saker, som
skolan anser nödvändiga för det — och
på det sätt den föreskriver det —.
Detta kallas förståndsutveckling och är
ett bildningskrav.

Vare det fjärran från mig att
motsätta mig denna frihetsinskränkning.
Den är helt enkelt oundviklig. I ett
civiliserat samhälle kan ett barn, som
vuxit upp, icke förtjäna sitt uppehälle
och känna sig hemmastatt där utan att
själv ha ernått en viss bildningsgrad.
Och dessutom kan skolbildningen, om
också ett barn icke alltid varit vidare
angeläget om den, senare för detta bli
en källa till stort nöje genom att
väcka hos det en hop tillfälliga intressen.
Den, som vet mångt och mycket,
finner överallt något, som väcker hans
uppmärksamhet Och sysselsätter hans
tankar.

Och nu måste man tillåta mig, ehuru
själv lärare — att egna lärarna ett
välförtjänt erkännande. Skolan utövar
med sitt herravälde över sex och fler
av ungdomens år ett enormt
inflytande på barnens livsöden. Icke blott att
den dag efter dag har i sin hand
stämningen under barndomsåren, utan —
på henne beror det också till stor del
huruvida barnet senare med lust och
glädje utvecklar sin bildning eller
betraktar den som en besvärlig börda.
Skolan kan väcka lust, men även olust.
Därigenom räcker hennes inflytande
vida över skolåren. Hon behärskar
barnets liv — och till en stor del även
den fullvuxnes.

Nåväl, medan förr i tiden motviljan
mot skolan var mycket vanlig och vi i
vår ungdom betraktade och skydde den
förhatliga inrättningen som ett
fängelse, är nu denna skola ofta en
nöjeslokal för barnen, som tycka, att det är
roligare där än hemma, och där liv och
lära äro en fröjd. Ett av de härligaste
minnen från min skoltid är den
tidpunkt av tre veckor, då jag med några
kamrater drev omkring, njutande av
att genomströva vägarna utanför
Amsterdam, springa kring slottsgravarna,
leka vildar bland sågverkets stockar,
njutande frihet. Skolan var för oss ett
tukthus och läraren en bödel. Torra
läxor, sträng tukt, kyligt, hjärtlöst
sätt — det var de medel, varmed vi
bildades sedligt och intellektuelt. Att
gå miste om förmånen att på detta sätt
utvecklas i förstånd och goda seder
var i sanning en stor glädje.

Och nu? En läkare sade en gång till
mig: »Skolan är nu läkarens största
motståndare. Då vi ordinera barnen
att bli hemma, klaga genast mödrarna
över, att barnen kälta på att få gå till
skolan.» Är detta icke en triumf? Förr
tiggde vi om »att få vara hemma», och
nu tigga barnen om att få »gå till
skolan». För eftergivna föräldrar är detta
nog ledsamt. De ha i skolan och
läraren förlorat ett hot, varmed de kunde
skrämma barnen och göra dem lydiga.
Men förståndiga föräldrar välsigna
denna förändring: vägen till skolan
fuktas icke längre med barnatårar.
Barnet går leende till skolan och
kommer leende hem igen.

Det gives naturligtvis undantag,
men i regeln är i vår tid skolan en
frihetstjuv, som må stjäla, emedan han
rikligt ger igen, ger igen mer än han
tagit. Andan i skolan är så mycket
trevligare, sättet så mycket hjärtligare,
undervisningen så mycket mer
fängslande. Och genom det sistnämnda blir
förståndsutbildningen en verklig
bildning. Vi kunna icke lämna barnets
själsutbildning åt slumpen. Vi måste
ingripa, leda, härska. Men icke till
skada för förståndet. Detta måste
draga nytta av underkastelsen. Och så är nu
i regeln fallet, särskilt i skolor, där
barnen icke behöva fullproppas till en och
annan examen, något, som kan inveckla
i stället för att utveckla förståndet.

Barn vilja gärna leka. Men de vilja
också gärna lära. Och varje lärare,
som går upp i sitt kall, kan intyga detta
av egen erfarenhet. Att tillfredsställa
denna lust att lära och därvid öka den
är ett av den nutida undervisningens
förnämsta mål. Man kan lugnt säga,
att skolan i sin helhet de sista trettio
à fyrtio åren undergått en fullständig
förvandling, om också detta skolans
reformerande icke blifvit ett fullbordat
faktum i varje särskild skola.

Må man ursäkta mig, att jag särskilt
uppehållit mig vid denna skolans med
framgång krönta strävan. Det måste
fullt belysas, att en begränsning av
barnets frihet för dess väl icke just
behöver göra något intrång på dess
glädje. Där den är nyttig, bör den
tvärtom paras med en ökad
glädjekänsla. Barnen måste ha nöje eller
lära sig ha nöje av det, man begär av
dem. Annars kan uppfostraren liknas
vid kocken, som tyckte, att maten inte
behövde smaka något, blott den
innehölle den nödvändiga näringsprocenten.
Dylika kockar bör man ju förr dess
hellre få bort ur köket. Det givs ingen
bättre medhjälpare i uppfödande och
uppfostran än lärjungens rätta lust.
Ingen lust är olust.

Gällde det blott kroppen och
förståndet, skulle nog barnets väl kräva mer
av dess frihet, mer omsorg, mer
uppmärksamhet, mer tid än man i hast
tänkt. Men nu råka vi, och även
uteslutande i barnets intresse, återigen
med vår sedliga uppfostran i strid med
alla dåliga egenskaper i barnets natur,
åtminstone — då vi äro övertygade om,
att dess högsta väl mer befordras
genom sedlig mognad än genom kroppens
och förståndets utveckling. Barnet får
icke leva enligt sin sedliga naturs
sämre element: det måste vänja sig av med
sin ouppriktghet, sin vinningslystnad,
sitt översitteri, sin avundsamhet och
därunder hålla sig själv i tygeln. Hur
många själslyten finnas ej hos det och
göra livet svårt redan i barndomen!
Vi fullvuxna beskylla så lätt barnet för
obetänksamhet och sorglöshet, men vem
kan säga, hur mycken strid, som ofta
utkämpats i den späda själen?
Månget barn vill så gärna vara snällt, men
kan det icke. Oftast faller det för
frestelsen och gråter då i besinningens
tysta stunder ångerns tårar, som ingen
ser.

Barnet har sin sedliga strid, som
plågar det desto mer, ju mindre
förhärdat det är genom sin synd —
alldeles som föräldrarna, som skola
uppfostra det. Och denna strid tar bort
mycket av dess handlingsfrihet.

Hur mycket allvarligare blir icke
detta, då föräldrarnas tro framför allt
annat vänder sig kring barnets andliga
väl. Där gäller det icke blott att få
barnet vuxet för det jordiska livet,
utan att redan tidigt fostra det för
himlen. Icke en jordisk och
förgänglig lekamen, nej, först och främst att
få en odödlig själ, en själ, som redan
tidigt kan kallas hän och då måste vara
beredd. Och detta »beredd», blir man
icke i otyglad frihet. Icke häller
barnet. »Giv ditt hjärta åt Gud», så hör
barnet i söndagsskolan eller vid
barnagudstjänsten den kärleksfulla
förmaningen. »Min älskling, giv ditt hjärta
åt Herre Jesus», så talar den ömma,
troende modern vid barnets bädd.
Men o, hur svårt är det icke för
barnet! Icke att känna det som en mild
sinnesrörelse, icke att erfara det som
en ljuvlig föreställning, men att göra
det. Ty då måste det lilla hjärtat helt
frigöras från fåvitska, syndiga ting.
Då måste det fullt uppgiva sin frihet
för att finna en helt annan frihet i
underkastelse under Gud.

Ni förstå, att en uppfostran, som
blott och bart avser barnets hela
personliga väl och intet annat, mer har
att aktgiva på tyglandet än på
njutandet av friheten. Och detta blir än
värre, då vi även ge akt på den andra
principen för en inskränkning av
friheten: andras väl.

Det rättmätiga i denna princip faller
en strax i ögonen. Då andra icke ha
någon rätt till frihet, var ligger då
grunden till vår rätt? Rätt för alla
förutsätter även var enskilds rätt.
Detta måste barnen redan tidigt lära
sig, men på den punkten äro de flesta
litet hårdlärda, åtminstone så länge de
ha att göra med svagare naturer; då
erkänna de lättare den starkares rätt.
Och däruti följa de många fullvuxnas
exempel, till och med folks och makters,
stormakterna med deras
erövringspolitik.

Detta stormakternas spel att alltjämt
utvidga sina gränser på sina svagare
grannars bekostnad, detta möter oss
också i barnkammaren. Där sitta de
fem eller sex kring bordet, barnen i
familjen, gossen och flickan — om sex
till fjorton år, men likaväl stormakter
— i miniatyr. Var och en har sitt
arbete eller sin lek, som naturligtvis är
lika viktig eller än viktigare. Den ena
skriver ett franskt tema, den andra
ritar en karta, nummer tre sysslar med
en teservis, den fjärde ställer upp sina
kanoner för att förinta ett fientligt
läger med gröna ärter, och på så sätt har
var och en sitt lilla arbete eller sin
viktiga lek, som full andakt egnas. Men
till detta behöver var och en utrymme,
och detta måste i vardagsrummet
utmätas lika noga som på den befolkade
jordytan. Vi komma så lätt in på
grannens område. Se, där flyga
kulorna över det franska temat, och atlasen
vill gå på tekalas. »Se efter vad du
gör då», höres en knotande stämma
ropa, vilket icke vill säga annat än: »giv
mig mer utrymme på din bekostnad».
Men den tilltalade har inte lust att se
efter. Han har lika stor »rätt» som den
andra och därtill behov av mer
utrymme, men nöjer sig inte med mindre.
Och så uppstode lätt ett litet krig, om
inte mor företrädde en skiljedomstol
med den ädla principen: Fred stödd på
rätt. Mor förstår hålla den
härsklystne inom sina gränser och beskydda
de svagare. Men ve, om mor inte
funnes!

Erövringspolitiken är en följd av vår
lust efter mer, ständigt mer. Men
denna lust bör hållas i tukt, så snart
den angriper andras rätt. Detta är,
om också icke en viss praxis, dock ett
uppfostringskrav, och detta krav är för
de små fribrytarna slag i slag en
hämsko på deras frihet. Ty icke blott
bröder och systrar, utan även far och
mor böra respekteras i bibehållandet
av sina privilegier. Är far för god och
mor för svag, då skola snart de
kanaljerna kolonisera mors hörn eller fars
rum för att spela härskare likt de
europieska makterna i Asien och
Afrika. Men äro föräldrarna icke lika
undfallande eller svaga som de mörka
urinvånarna, då vaka de över sin
besittning och tvinga därvid de
förmätna inkräktarna tillbaka, varje gång
dessa anse föräldraområdet som en
ociviliserad trakt, där de måste införa
civilisationens välsignelse genom att
tillegna sig allt, som faller dem i smaken.

Stannade det blott för barnen med
hänsynen för andras och föräldrarnas
område, men till och med på det egna
området måste de rätta sig efter andra.
Jan får inte läsa sin läxa högt, för då
stör han Maria. Wilhem får inte hojta
av glädje, för då stör han Jan. Mina
får inte flyga genom rummet, för då
kan inte Truida läsa. Och så är det
undan för undan. De få inte det och
inte det, och slutligen kunna de väl
fråga: Men vad få vi då?

Vi se sålunda, hur barnen för egen
eller andras skull äro mer bundna än
vad som är angenämt för deras
frihetsälskande natur, och i full
överensstämmelse därmed ha vi på dessa sidor mer
talat om inskränkning än om frihet.
Det är nu verkligen hög tid på, att vi
till sist se efter, i vad mån barnen
kunna få åtnjuta frihet, och hur vi kunna
använda denna deras ostörda frihet vid
deras uppfostran. Vi åtaga oss med
glädje detta värv. Den, som själv
gärna njuter sin frihet, unnar också gärna
sina barn den. Och jag hoppas även,
att alla föräldrar äro överens med mig,
icke förbehållsamt, utan av hela sitt
hjärta, då de sett, hur på alla håll
gränser angivits —- och att dessa måste
respekteras. Nu framställer sig helt
naturligt den frågan: Blir det
verkligen något tillfälle för barnen att
åtnjuta frihet — och växa upp i frihet?
Åh, tillräckligt! Och lyckligtvis. Ty
vore detta inte fallet, då skulle de
skapa sig tillfälle antingen genom brutalt
motstånd eller genom listigt
undandragande. Varken människan eller
barnet kan vara utan frihet. För att
förvärva den skulle de kunna vilja
kämpa i åttio år. Låt oss då som
kloka och fredsälskande människor
respektera frihetsbehovet och förekomma
onödiga strider.

*



VI.
INTET FÖRKVÄVANDE TVÅNG.

Åh, tillräckligt! Jag sade detta med
sådan tillförsikt. Men därvid glömde
jag likväl, att vid ett förhållande
mellan uppfostrare och barn det icke givs
någon frihet för de sistnämnda, som
icke skänkts av de förstnämnda. Vid
ett sådant förhållande blir det
alltid: vad den ena får mer, får den
andra mindre, och sålunda fordras
stundom från föräldrarnas sida någon
uppoffring. Denna uppoffring kan
icke i själva verket bli svår för dem, då
de älska sina barn och gärna unna dem
ett privilegium, avstå från en rätt, då
det kan befordra barnens välfärd eller
livsglädje. Så borde det åtminstone
vara.

Men är väl friheten nyttig för barn?
Det är en viktig fråga. Det är icke
utan skäl, jag nu för andra gången
erinrar om vårt stora frihetskrig. Då
gällde det religionsfrihet mot
prästerligt och furstligt herravälde, och detta
herraväldes företrädare avskyddes
djupt. Men därför voro de icke alltid
sådana elaka varelser. Icke blott att
de ansågo sig fylla en helig plikt, men
de menade nog ofta väl med de
förtryckta. De ville med all makt göra
dem saliga och ansågo det vara bättre
att prisgiva en kropp åt bålets
jordiska pina än tusendes själar åt
helvetets eviga lidanden. Deras
själaherdeomsorg om deras hjord kom dem att
uppträda med stränga åtgärder hellre
än att se fåren sjunka ned i en pöl av
elände. Var icke detta bra och
kärleksfullt?

Men holländarna betackade sig för
denna godhet, och vi prisa dem därför.

Dock se till, du, som för den skull
ärar dina förfäder, som avskyr Roms
och Spaniens despotism och dömer
båda som förmätna inkräktare: Det fel,
du klandrat, finns hos dig själv, finns
hos alla. Och det är alls icke de
sämsta naturerna, som tydligast visa det
i praktiken gent emot sina barn och
sina underordnade. Det felas dem
blott tillräckligt förtroende till egen
tankeförmåga, och därigenom bli de
kortsynta. De anse, att det å alla
områden blott ges en väg till salighet, och
att detta just är den väg de gått. De
påtvinga barnen, icke för sitt eget väl,
utan för sin avkommas, den riktning de
finna för god, i den fulla vissheten, att
den riktningen i själva verket är den
bästa och angenämaste för hela
världen. På fullt neutralt område, där alls
inga allvarliga intressen stå på spel, äro
de likväl fortfarande upptagna med att
hålla sina barn i ledband, och om dessa
någon enda gång få röra sig i frihet,
sker det dock icke utan att de först
vingklippts. Detta är ett stort och
mycket onödigt fel hos många fria
holländare i deras uppfostringsmetod,
större än hos Rom och Spanien, där
det åtminstone gällde de högsta
intressen. Genom detta fel ingripa
föräldrarna fullkomligt onödigt i barnens
frihet. Och detta förgripande blir så
mycket allvarsammare, då den fåvitska,
men dock välmenande
inblandningslusten urartar till tyranni på grund av
bekvämlighet.

*


VII.
FRIHET UNDER ANSVAR.

Alltså, enligt vad vi nyss nämnde,
kräves det någon uppoffring av
föräldrarna, för ätt barnen i verkligheten
skola få tillräckligt tillfälle att njuta av
sin frihet. Äro föräldrarna beredda
därpå? Det är den stora frågan.

Det är onsdag, och barnen äro fria.
Åtminstone fria från skolan. Nu få
de göra — vad mor föreskriver. Alltså
lindningsmetoden. Ströva omkring på
vinden? Jo, vackert! Leka i ladan?
Kommer inte i fråga! Bygga en stuga
eller gräva en damm? Vad tänker ni
på! Mor tycker inte det är bra för
barnen. För hon tycker inte om det där
»levernet» på vinden och »tillställningen»
i trädgården. Nu ska barnen sitta stilla
vid bordet och där utan bråk rita, läsa
eller leka, om de också inte alls tycka
det vara roligt. Lindningsmetoden.
Och då mor är rätt frikostig, få barnen
leka i ett hörn av rummet. Men för
all del inte »springa runt» eller »stöta
emot något». På det viset inmuras
barnen på sin fridag.

Fordra — märk väl — fordra
förhållandena en dylik begränsning, då få vi
underkasta oss den. Men annars —
o, det är så skönt, så innerligt behövligt,
att barnen av hjärtans grund få njuta
sin oskyldiga lek, att de fullt få uppgå
i den, att de, glömmande allt annat, helt
ge sig åt den. Då få de en gång helt
vara sig själva. Det inger en så härlig,
uppfriskande känsla. Alla
skolbekymmer och tankar på rummets städade
skick äro då lyfta från deras små
skuldror, helt avlyfta, och de frossa i sitt
nöje och blomstra av glädje och frihet.
Att få leka efter sitt hjärtas behov, det
är att inandas hälsa till själ och kropp.

Där äro nu ett par gossar — och
varför inte ett par flickor? — som hålla
på att gräva i trädgården. De vilja
göra en sjö, en riktig sjö, där deras små
båtar kunna fara, och så litet längre
bort ett berg med en kanal omkring,
och så en kanal från sjön till denna
kanal. Holländska barn äro födda till
kanalbyggare. Det ligger i rasen.
Därför finns det inte något härligare för
dem än att slaska i vatten och arbeta i
sanden. Och det tycks också sitta i
de små kvinnfolken, ty flickorna
knoga dit duktigt med vattenämbar och
nöja sig icke förr än de i sin tur få
hantera spaden.

Denna lek skräpar naturligtvis en
smula till detta hörn i er trädgård och
gör det litet smutsigt här och var. Och
kjolar och byxor bli nog inte så torra.
Ett barn kan nu en gång för alla inte
bära ett vattenämbar utan att den
rörliga vätskan i något obevakat ögonblick
skvalpar över. Men än se’n då, vad
gör det? Litet vått torkar väl snart.
Och om ni ta vid er för deras kläder,
varför låta ni inte edra barn gå i sina
tarvligaste kläder och ta träskor på
fötterna? Men i himlens namn, låt dem
vara fria, fria, fria. Låt dem nu en
gång få roa sig riktigt. Det är kanske
inte så bra för skor och kläder, men
för de små sällarna är det
genomhärligt. Låt dem nu hålla på. Seså, låt
dem det!

Och frukta ni, att friheten skall göra
dem slarviga, att de skola tänka: någon
annan tar nog bort det där efter oss,
då givs det ett gott medel att
förekomma denna befarade följd. Giv dem
frihet mot ansvar; ålägg dem att genast
göra i ordning efter sig, eller, då leken
är slut, den må nu taga dagar eller
veckor, städa efter sig.

Frihet mot ansvar är det
förträffligaste uppfostringsmedel. Men var då
snäll och var åtminstone i början en
smula sparsam med ansvaret, annars
komma ni, i er ängslan för att
framkalla försumlighet, att förgripa er på
den härliga bekymmerslöshet, som är
ungdomens kraftkälla. Barn tycka det
är roligt att då och då tömma hela sitt
leksaksskåp för att begagna det t. ex.
för en by på golvet. Hus, lantgårdar,
djur, dockvagnar, tåg, allt måste göra
tjänst; och vad som icke är avsett för
ett stycke byliv, t. ex. ett par
bleckformar, användes även — fantasien gör
av bleckformar fodertråg åt boskapen
eller små kullar eller hövålmar eller
vad som behöves. Men mödrar se inte
gärna sådana fulla uppackningar.
Mödrar äro i allmänhet mot allt, som
skräpar; och för att nu förekomma, att
deras små flickor på det viset skräpa till,
kunna de låta tillåtelsen bero på
villkoret: »allt skall läggas in igen, innan ni
gå till sängs». Se, på det viset
förbittras ofta glädjen; genom att de måste
leka under det ständiga trycket av en
så ledsam plikt. Att städa undan allt,
innan man går till sängs, det är att
enligt en rättskaffens pedagogiks
fordran åter nedriva aftonens uppbyggda
glädje, det är att låta den levande
lekens friskhet torka in under en ledsam
uppgifts kyla.

Ansvar vid frihet är bra, blott vi
hjälpa barnet bära ansvaret — och till
och med göra det till en glad plikt. Då
i ovannämnda fall mor en smula
hjälper till med att städa i ordning, när hon
— ack, kärleksfulla mödrar, äkta
sådana, äro så uppfinningsrika — då
gör en lek av det, varvid barnet får
draga eller än bättre åka i en vagn, ett
stort tåg, medan mor tar bort sakerna,
då går inpackningen fort och lika glatt
som uppackandet och lär barnet under
lek, upplivat med ett glättigt ansikte,
att ansvar kan kännas och även
betraktas som ett nöje, att detta gör friheten
till ett verkligt nöje. Den, som vill och
kan taga friheten på sitt ansvar, har
däri även en borgen för, att friheten
alltid åter kan tillerkännas honom.

Men, ännu en gång, låt icke ansvaret
bli ett medel, som tidigt berövar barnet
dess frihetsglädje. Jag har känt en
liten gosse, som likt alla små gossar
gärna snokade omkring i hela huset och
helst i skräpvrår, om han kunde få tag
i något roligt. Om han påträffade ett
eller annat föremål, som kunde passa
för hans lek, så frågade han, om han
»kunde få det». Blev svaret jakande,
frågade han om igen, om han »fick göra
vad han ville med det.» Och först då
detta tillstaddes honom, gick han bort
med sin skatt, men icke förr än han
flere gånger till sin fulla visshet
frågat: »gör det inte något, om det går
sönder?» Blev svaret då: »Du får
gärna ha det, men inte göra illa det på
något sätt», då lade han tillbaka saken på
sin plats, för då var han rädd för, att
något kunde hända det. Han måste
obetingat få använda det, så att han i
full frihet kunde gå och knåpa med det;
först då kunde han ha riktigt roligt
därmed. Ett ansvar, som han inte kunde
påtaga sig, nedstämde honom.

Ack, känna vi icke alla det lilla
barnets skrämda blick och blossande kinder,
då det så ivrigt och glatt lekt med
något, som var fars eller mors, något, som
det måste vara »riktigt rädd om»,
och som hu plötsligt »alldeles av sig
själv» gick sönder, alldeles av sig själv!
Det är rörande att läsa denna skrämsel
och ibland ångest i de smås ögon; och
i stället för att med vänliga, tröstande
ord lugna det skrämda barnasinnet,
finns det ännu fullvuxna, mödrar, som
fara ut i onda ord mot ett sådant litet
pyre, ja, hårt ta det i armen och ge
det ett par slag. Låtom oss vid
ansvars åläggande räkna med de smås
förmåga.

*



VIII.
INTET PEDAGOGISKT ÖVERMOD.

En smula eftergivenhet från
föräldrarnas sida, till och med om de skulle
tillåta barnen säga sin egen mening och
handla därefter, när icke någon fara
finns däri! Det ligger ett pedagogiskt
övermod i att icke kunna fördraga, att
barnet tänker, känner, vill annorlunda
än far och mor, och i att ständigt föra
strid därom med det olikt anlagda
barnet. Men, i himlens namn, annorlunda
behöver väl icke alltid vara synonymt
med sämre. Om fadern föredrager
blont, varför kan gossen icke välja
brunt och öppet uttala det? Låt ditt
barn, då det icke gäller dess sanna väl,
utbyta tankar med dig, till och med
motsäga dig. Vi borde glädja oss åt
varje yttring av självständigt tankeliv
hos våra barn, men göra i stället vårt
bästa att så tidigt och så länge som
möjligt kväva detta självständiga liv.

Hos somliga går härsklystnaden så
långt, att de vid varje avvikande
mening tilltäppa barnets mun, vilket icke
betyder mindre än att frånkänna
barnen rätten att vara till. Det säger sig
själv, att varje ålder har sin egen vishet
(eller dårskap). Att av en tioåring
kräva, att han skall dela fyrtio-åringens
åsikter, det är att göra barnet till ett
vidunderväsen. Ett barn kan inte
tänka annorlunda än ett barn. Låt det då
tänka efter sin ålder. Även tjugo-,
trettio-, fyrtio-åringen har sin ålders
dårskaper, varpå gubben i sin tur
småleende ser ner. Vad skulle ni säga, om
farfar ålade er att hålla inne med edra
omogna idéer? Allas våra idéer äro
omogna, en vishet efter vår ålder, som
alltid avlöses av en mognare ålders
vishet. »Jag kommer ihåg», sade en gång
en far åt mig, »varje gång jag hör mina
barn debitera dårskaper, att även vi i
vår ungdom bjödo ut vår vishet. Då
tänker jag alltid: lyckligt, att de
utveckla sig naturenligt.» Och åter en
annan far gav ett förståndigt svar, då
hans gosse med full övertygelse sade:
»Men far, jag tycker inte alls som
du!» — »Det var väl», svarade fadern,
»för jag skulle vara riktigt ledsen, om
du vid dina femton år vore lika klok
som jag vid mina fyrtio.»

Låt varje ålder njuta sin ålders
misstag, ditt barn sina, du dina. Har ni aldrig
märkt vid förlovningar, att det nästan
alltid uppstår ett spänt förhållande
mellan föräldrar och barn? Mor är nästan
aldrig nöjd med, utan intagen av tyst
fördom mot sonens fästmö. Kanske
med rätta: med sin kvinnliga instinkt
har hon redan upptäckt de svaga
punkter, som förälskelsen så lyckligt
förbisett. Men mor glömmer, att icke heller
hon på sin tid icke genast och helt
kunde intaga sin tillkommande svärmor.
Och dessutom, att inte hon skall gifta
sig med flickan, utan sonen, och att det
därtill är nog — såvida det icke gäller
dåliga och farliga egenskaper — att
ynglingen håller innerligt av henne och
hon honom. Detta är huvudsaken, som
just ofta förbises av föräldrarna. De
vilja enligt sin uppfattning skapa sitt
barns lycka och till och med härska över
deras hjärtan. Det går i sanning inte,
det går inte! Var nu förståndiga,
föräldrar! Övergiv er föreställning, att ni
kunna passa in ert barns lycka, ja livs
lycka, som man gör med läggfigurer,
och lämna dem åtminstone friheten att
älska efter sin egen böjelse.

*



IX.
VARKEN TYGELLÖSHET ELLER
FÖRBUDSMANI.

Jag vet väl, att den frågan härvid
faller många på läppen: »Men skola vi
då likgiltigt stå och se, hur våra barn
med öppna ögon rusa i fördärvet?»
Nej, det skola ni inte, men ni måste i
riktigt god tid se till att förekomma
detta. Och ni måste uppfostra edra
barn därtill.

Det är sorgligt att se, vad somliga
människor mena med »frihet i
uppfostran». De lämna »uppfostran» helt och
hållet å sido och bibehålla »frihet». Men
det är en frihet av bekvämlighet, en
frihet av svaghet. Barnen få fritt leka på
gatan och »fritt» umgås med alla
kamrater, som mor icke eller blott till
utseendet känner. Barnen få »fritt» läsa
åtskilliga böcker, som de få låna av
vänner, utan att far eller mor kastat ett
öga i boken. Barnen få »fritt» säga
tjänstfolket ohövligheter och vara
oförskämda mot sina föräldrar. Detta
kallas »fri» uppfostran. Men det är den
»frihet», som beror på fullständig
saknad av ledande förmåga och kärleksfull
omsorg. Nej, tusen gånger hellre då
en allvarlig, omsorgsfull stränghet och
bundenhet, än en sådan frihet.

Men detta är icke den frihet, som
föresvävat oss. Det är lössläppthet utan
minsta uppfostran. De, som lämna sitt
barn åt gatan för att spara sitt hus och
sin trädgård, bevisa därmed, att deras
möbler och gräsmattor äro dem
dyrbarare än deras barn, och ha därmed
redan dömt sig själva som uppfostrare.
Då vi tala om frihet i uppfostran, tänka
vi oss en familj, där från unga år far
och mor umgås med varandra och med
barnen, där en bildad, vänlig ton råder,
där föräldrarna dag för dag ge barnen
levande föredömen av vänlighet,
foglighet, uppoffringslust, och inte blott mot
varandra och barnen, utan även mot
gästerna, ehuru förnämligast mot
husets medlemmar. En familj, där
barnen från sina första levnadsdagar
inandas en atmosfär av sanning och
kärlek, där de goda och nödvändiga
principerna icke predikas, befallas och
påtvingas barnen, och underlåtas av
föräldrarna, utan efterlevas av de
sistnämnda och i följd därav prövas av de
förstnämnda. Den, som förordar
frihet i uppfostran, menar därmed: att
uppfostra barnen till friheten att
föredraga och göra det goda. Och han vet,
att barnet för detta bör ha så mycken
frihet som möjligt och så tidigt som
möjligt. Han vet också, att barnet så
mycket förr och så mycket lättare fogar sig
efter det förnuftiga, ju mindre man
fordrar det oförnuftiga av det. Han
vet, att den, som omger barnet med
tvång, framkallar de krafter, som
bryta detta tvång, men den, som omger
det med en atmosfär av frihet — frihet
skänkt och övervakad i kärlek — övar
barnets förmåga att rätt bruka denna
frihet.

Jag har icke på dessa sidor velat
förfäkta en obegränsad frihet, utan så
mycket mer bekämpa allt onödigt,
oförnuftigt, kvävande och pinande tvång. Det
har man säkert insett. Av dylikt tvång
är icke blott hemmet och skolan, utan
även samhället tillräckligt fyllt. Av
förbudsmani, av kortsynthet, av oro
utövar man tvång, där man utan någon
svårighet eller fara kunde tillstädja
frihet. Och detta tvång hindrar
människor och barn att växa ut i den
självständighet, som härrör ur
självförtroende och inger förtroende, en
självständighet, som gör ordningsmakten
överflödig, emedan denna makt finnes inom
människan själv.

*



X.
HUR TVÅNG KAN BEFRIA FRÅN TVÅNG.

Till förvärvandet av denna
självständighet kräves frihet. Men hur orimligt
det än låter, genom tvång måste vi även
lösas ur tvånget. Denna tanke
förpliktar mig att ännu en gång tala om
disciplin.

En samlevnad av tusentals
människor kan inte varje ögonblick hållas i
ordning av polismakten. Då hoptals
resande måste med ett tåg eller en
spårvagn, då hundratals besökare skola ingå
i eller lämna en samlingssal, då sökande
i långa rader vänta på en
platsanskaffning, då — vid plötslig eldsvåda —
människor rusa för att undfly en
lågande kyrka eller teater eller ett sjunkande
skepp, då i allmänhet bland en talrik
skara människor var och en under
möjligast korta tid vill nå sitt mål och
under trängande, hotande, livsfarliga
omständigheter, då måste det vara
ordning i hopen, en ordning, som räddar
alla. Till en dylik ordning kan ett folk
disciplineras, och detta är skolans,
värnpliktens och föreningens uppgift, under
sistnämnda ord inberäknat både
anarkistföreningar och kyrkan. Familjen
kan här inte uträtta mycket.
Disciplinen är ett behov och följaktligen en
uppgift för hopen. Och familjen är blott
en liten hop.

Disciplinen kommer barnet och
människan i dylika fall att prisgiva all frihet
och utan förbehåll rätta sig efter
uppställda ordningsregler, och detta för det
helas skull. Då läraren fordrar, att i
skolan böckerna skola ligga uppstaplade
i en viss ordning i skolskåpet, så är
detta icke ett löjligt godtycke, lika litet
som då han håller på, att pennskrinen
skola stå på ett visst sätt på bordet, och
i allmänhet läromaterialet iklädas
uniform. Han begär det, emedan han
därigenom lättare kan överskåda allt och på
så vis genast upptäcka en odygd. En
regelmässig inspektion är lika
nödvändig i skolan som i kasernen, och hur
tidsödande skulle icke denna inspektion
vara, om icke det fanns ordning i
massan. I aktsamhet om kläder och saker
måste barnen därför vara
disciplinerade, och detta kan i hemmet genomföras
under hand. Föräldrar, som vänja sina
barn vid att lägga sina saker i god
ordning på en bestämd plats, göra därmed
ett gott verk.

Men i skolan, och framför allt i
större inrättningar, måste också
kommandet och gåendet vara bundet vid vissa
regler, som ingen får överskrida. Det
är en härlig syn att i en klass se frihet
och disciplin gå hand i hand. Friheten
talar ur barnens blick, ur hela deras
ansikte, ur deras tal och hållning. Hör
då, hur de frimodigt uttala sin
mening inför läraren, och se, där tar en
upp sin blyertspenna — o,
tempelskändare — utan att först ha satt upp
fingret, och där — det är en varm
sommarförmiddag — går en till
vattenledningen för att svalka sina händer eller
dricka — utan att först ha bett om lov.
De göra precis som de vilja. De få
göra vad de vilja, alldeles som i ett
ordnat hushåll. De behöva inte ens
fråga om de få »gå ut». Det frågar ju
inte barnet hemma heller? Det skall
bara lära sig i skolan, att allt detta har
sin lämpliga tid. Det härskar alltså
frihet i klassen. Men knappt skola
barnen, de fyrtio, hem eller till
gymnastiksalen, så se, denna fria trupp
lyder korrekt och uppmärksamt lärarens
lågmäldaste befallning. Där stå de som
gjutna i bly. Där marschera de, som
om deras salighet berodde på ett steg
ur ledet. Där försvinna de, en böljande
linje, slingrande genom rummet, genom
korridoren, genom gymnastiksalen. Nu
ingen frihet! Intet av barnen är nu en
individ. Vart och ett är nu en del av
truppen och måste, helt utplånande sig
själv, sörja för det stora helas enhet.

Gymnastikläraren i en skola är
därför ett oundgängligt element vid
uppfostran. Han behöves icke blott för
gossarnas och flickornas kroppsliga
utveckling, utan även för deras övning i
lydnad för vad massan kräver. God
gymnastikundervisning, understödd av
nödiga ordningsreglers tillämpning i
klassen, disciplinerar skolungdomen och
därmed folket. Och det vore mycket
önskligt att efter skolåren talrika
inrättningar funnes att tillgå, varuti
ungdomen kunde underhålla vad som bibragts
den i skolåren. Nu ligger mellan
skolan och värnpliktstiden ett stort fält i
träde, som ger många och stora
anledningar till förvildning, framför allt hos
vårt om sin frihet så måna folk.

Gymnastikundervisningen kan alltså
nå ett präktigt resultat, och detta ju mer
disciplinen av den fordrande lärarens
hand lägges i ungdomens egen. Då —
och detta ganska lätt — en något talrik
klass fördelas i grupper om 6 till 8, var
grupp väljer sin förman och måste
omutligt lyda denne förmans
befallningar, kommer disciplinen liksom in i de
ungas liv. De små befälhavarna
erfara, att intet är att uträtta med en
trupp utan lydnad, och alla lära, att de
icke lyda personen, utan
kommandoordets bärare. De unga cheferna kunna
ju icke fordra någon lydnad av respekt
för deras obetydliga person. Endast
den uppgift de ha att fylla och den
auktoritet, de iklätts, ge dem anspråk på den
villiga underkastelsen av de övriga, dem
likställda kamraterna.
Kommenderandet är en nödvändig sak, en följd av
omständigheterna, och respekteras på den
grunden. Skall det icke överallt
frammanas, där i en stor massa allas välfärd
måste ombesörjas och betryggas?

Då skolungdomen och den fullvuxna
ungdomen praktiskt uppfostras i
erkännandet av denna auktoritet, skall detta
komma folkandan till godo. Folket
måste läras att hålla sig själv i tygel.
Däruti kunna vi till och med gå i skola hos
de »dumma gässen». Var gås har frihet
att flyga, vart han vill, och bygga bo,
var hän behagar. Men då den stora
resan till söder företages, då har var och
en sin plats i ledet. Den kända
V-formen hos de flyttande gässen är väl
förödmjukande för skapelsens herrar, då de
förra i sin höga ställning se ut, som
om de trängdes till döds. Samverkan
måste läras, och detta sker bäst, inte
under ett dödande tvångs herravälde, utan
under en ordningstukt, som äfven
respekterar mycken personlig frihet i
personlighetens intresse, en disciplin, som
inte utövas av vissa maktinnehavare
utan av alla leder. Gör dina
underordnade till dina medarbetare. Den, som
begagnar sin frihet till att hålla sig
själv i tygel, den är värd friheten. Till
detta måste vi uppfostra våra barn.
Och oss själva.

*







