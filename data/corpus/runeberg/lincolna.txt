Abraham Lincoln
En Lefnads- och Karaktärsteckning
Af
ERNST SKARSTEDT
MED ÅTTA PORTRÄTT

PRIS 35 CENTS

VESTKUSTENS TRYCKERI
SAN FRANCISCO, CAL.
1918




1 — Det äldsta porträttet af Lincoln, taget när han var 37 år gammal.
2 — Lincoln i juni 1860, 50 år gammal.
3 — Lincoln i februari 1861, 51 år gammal.
4 — Lincoln och hans 11-årige son, Thomas (“Tad”) 1864.


ABRAHAM LINCOLN
EN LEFNADS- OCH
KARAKTÄRSTECKNING
af
ERNST SKARSTEDT
MED ÅTTA PORTRÄTT


VESTKUSTENS TRYCKERISAN FRANCISCO, CAL.1918




INLEDNING

Världshistorien kan icke uppvisa en
upphöjdare, ädlare, mer helgjuten och
på samma gång sant mänsklig
karaktär än den amerikanske
martyrpresidenten Abraham Lincolns, icke heller
en mer sällsamt underbar lefnadssaga
än hans. Få af världens stora ha varit
mer smädade, häcklade och förlöjligade, 
än han var under de sista, svåraste
åren af sitt lif, då han bar en börda,
som syntes för tung för mänskliga
skuldror. Men ingen har heller efter
döden fått en mer lysande upprättelse
än han. Kritiken tystnade med ens,
och världen fick ögonen öppna för,
hvad den bortgångne varit, och hvad
han uträttat för mänskligheten.
Lincolns storhet är nu allmänt erkänd,
och det är ett beaktansvärdt förhållande, 
att ingen statsmans, ingen regents,
ingen stormans minne nu hålles i
större vördnad än Lincolns. Ingens
lefnadshistoria läses i dag med större
intresse och begärlighet än hans,
ingens vittnar i så hög grad om
fullblodsmänniskan och hennes förmåga
att besegra alla svårigheter och under
de största bryderier och vanskligheter
skåda lifvets mening och vara förvissad 
om det godas och rättas slutliga
seger. Och detta erkännande har
kommit honom till del icke på grund af
något fantastiskt sagoskimmer, som
spridts kring hans gestalt, utan helt
enkelt genom den klarare förståelse
af hans personlighet och lifsgärning,
som en trägen och samvetsgrann
historisk forskning åvägabragt.

“Nästan alla de mest bekanta
historiska karaktärer”, säger Robert
Ingersoll, “ha varit omöjliga vidunder,
bragta ur jämnvigt genom smicker eller
vanställda genom smädelse. Vi veta
intet om deras egenheter eller också
intet annat än deras egenheter. Vid
dessa ekar häftar ingen mänsklig mull.
Washington är endast en stålgravyr.
Beträffande mannen själf, sådan han i
verkligheten lefde, älskade, hatade och
hopspann planer, veta vi föga. Det
glas, hvarigenom vi betrakta honom,
förstorar till den grad, att konturerna
bli oklara.”

Lincoln däremot känna vi både som
offentlig personlighet och enskild
människa. Om ingen annan människa har
det skrifvits så mycket som om
Lincoln, och ingen har studerats
grundligare än han. År 1905 utgafs en
katalog, innehållande namnen på öfver
1100 böcker och broschyrer handlande
om Lincoln, och sedan dess har antalet
högst ansenligt ökats. De största
verken till dato äro Nicolay och Hay’s
väldiga Lincoln-biografi i 10 och Ida M.
Tarbells i 4 band. Biografier på 3—400
sidor räknas i dussinvis. Hans
samlade skrifter (tal, bref m. m.) ha
utgifvits i 12 volymer. De tidnings- och
tidskriftsartiklar, som handla om honom,
äro hardt när oräkneliga. Stora
samlingar af Lincoln-minnen finnas
hopbragta på många platser. “Oldroyd
Lincoln Memorial Collection”, som är
inrymd i det hus, hvari Lincoln afled,
innehåller omkring 20,000 nummer.
Andra stora samlingar finnas i New
York, Philadelphia och annorstädes.
Den ryktbara Brady-Gardner-samlingen
i Springfield, Mass., innehåller öfver
7,000 fotografiska negativ från
inbördeskrigets dagar, tagna under skydd af
landets hemliga polis. En lika stor
samling förvaras i krigsdepartementet
i Washington. Allt detta gäller nu
endast Amerika. I Europa har föga
skrifvits om Lincoln. Eget nog synes hans
personlighet och lif icke ha inspirerat
de europeiska författarne. Antagligen
var han för demokratisk, enkel och
folklig, för att slå an på dem. Men i
våra dagar, då en utjämningsvåg synes
strömma öfver de flästa länder,
bortvräkande uråldriga skrankor af fördom
och klasskillnad, borde intresset kunna
väckas för en karaktär och lifsgärning
sådan som Lincolns, världens yppersta
representant för folkfrihetens och
folkstyrelsens idé.

I följande skildringar, som jag
utarbetat efter de bästa tillgängliga källor,
skola vi följa Lincoln från vaggan till
grafven och lära känna honom, sådan
han var i verkligheten. Det är en
lycka, att så många af dem, som
skrifvit böcker om honom, voro under
åratal personligen bekanta med honom.
Nicolay och Hay voro i flera år hans
privatsekreterare. Herndon, som
skrifvit en stor bok om honom, var i 22
års tid hans kompanjon och under 17
år nästan dagligen tillsamman med
honom; Henry Raymond, författare till
ett verk på öfver 800 sidor, var en af
hans intimaste vänner; det samma
gäller om Arnold, Lamon och andra, som
också skrifvit utförligt om honom.
Miss Tarbell uppsökte en mängd
personer, som kände Lincoln, och erhöll
på så vis värdefulla uppgifter för sitt
verk. På grund af dessa förhållanden
har eftervärlden fått en noggrann
kännedom om Lincoln. Han är icke likt
så mången annan storman en dimfigur,
som man endast känner genom
legender och hörsägen, utan blir för alla,
som göra sig mödan att läsa några af
hans biografier, en lifslefvande
personlighet, hvars egenheter såväl som
egenskaper i öfrigt man blir bekant med.
Vi känna honom som gosse och man,
som make och fader, som tänkare och
regent, som talare och anekdotberättare, 
och slutresultatet af alla forskningar, 
det omdöme, hvari alla ena sig,
blir, att han var en storslagen
personlighet och för att tala med Ingersoll,
“icke en typ, utan ensam i sitt slag,
utan föregångare, utan någon samtida
motsvarighet och utan efterföljare.”



I

Lincolns barndoms- och ynglingaår

Denne märklige man föddes samma
dag som Charles Darwin, den 12
februari 1809. Men medan Darwin vid sin
födelse var omgifven af rikedom,
bildning och förfining, kom Lincoln till
världen i skötet af den största
fattigdom och okunnighet. Hans fader,
Thomas Lincoln, var en godhjärtad,
nykter och beskedlig man, men
ostadig, slarfvig och utan tillstymmelse till
ambition. Han kunde hvarken läsa
eller skrifva och fick lika ofta heta
Linkern eller Linckorn som Lincoln,
emedan han själf icke visste, hur hans
namn stafvades. Han hade vid 28 års
ålder gift sig år 1806 med Nancy
Hanks, en 23-årig dotter till en
snickare i Elizabethtown, Kentucky, i hvars
verkstad han arbetat som lärling.
Sedan äktenskapet välsignats med en
dotter, flyttade familjen till en farm
14 mil från Elizabethtown, helt nära
det nuvarande Hodgenville, och slog
sig ned i en af Thomas Lincoln
uppförd liten stockhydda utan golf och
med en glugg i stället för fönster.
Familjefaderns hela rikedom bestod i en
ko, en fjäderbolster, en väfstol och en
spinnrock. Här var det Abraham
Lincoln föddes. Modern stod i andligt
afseende vida öfver fadern. Hon kunde
läsa och skrifva och satte värde på
bildning. Hon var känslig och
melankolisk och klent byggd, men fördrog
alla besvärligheter med lugn och
foglighet. När Abraham var 4 år
gammal, flyttade familjen till en annan
farm, 15 mil nordost om den förra, och
tre år senare till vildmarkerna i
Indiana, i trakten af det nuvarande
Gentryville. Här uppfördes en hydda af
primitivaste sort, helt och hållet öppen
på ena sidan. I detta eländiga skjul
utan golf eller skydd mot regn och snö
lefde familjen jämte några slägtingar,
som varit följaktiga på färden, ett helt
år, medan en täppa rödjades i skogen
och en bättre bostad uppfördes,
hvilken dock icke försågs med golf, dörr
eller fönster. Lille Abe, såsom
Abraham alltid kallades, lärde sig att
handtera yxa och hacka och hjälpte modern
att sköta det lilla majsfältet och
potatistäppan, medan fadern var ute på
jagt eller fiske. Någon tid efter
flyttningen till Indiana utbröt en epidemi,
känd under namnet mjölksjukan, och
ett af dess första offer var mrs
Lincoln, som afled den 5 oktober 1818.
Mannen tillyxade en kista och gräfde
en graf ett stycke från bostaden, och
ett 20-tal grannar följde den döda till
hennes sista hviloplats.

Ett år efter makans död begaf
Thomas Lincoln sig till Kentucky och
uppsökte en ungdomsväninna, Sarah eller
Sally Bush, till hvilken han en gång
friat, fast hon då gaf honom afslag och
gifte sig med en man vid namn
Johnston. Hon var nu enka och hade tre
barn. Thomas Lincoln friade igen, fick
ja, gifte sig följande dag, placerade
den nya hustruns egodelar i en vagn,
som drogs af 4 hästar, likaledes
brudens tillhörighet, och återvände till
nybygget i Indiana. Hans två barn
gjorde stora ögon, när de fingo se
flyttlasset, som innehöll så mycket, som de
aldrig skådat förr, — köksredskap,
sängkläder, en såpkittel och en byrå, som
kostat hela $40, och som Thomas
Lincoln ansåg så “syndigt dyrbar”, att
han rådde sin maka att sälja den. I
Sarah Bush hade han gjort ett godt
val. Hon var en klok och praktisk
kvinna och tog genast hand om
hushållet med ifver och omtänksamhet.
Hon förmådde sin loje man att lägga
golf i huset, göra en dörr, såga ut en
öppning för ett fönster och täcka den
med oljadt papper. Hon snyggade upp
barnen och gaf dem ordentliga kläder.
Lille Abe’s hjortskinnsskjorta utbyttes
mot en af blandadt linne och ylle. Hon
uppmuntrade gossen, hvars ovanliga
vetgirighet hon genast lade märke till,
att begagna hvarje tillfälle till studier,
som kunde komma att yppa sig. Utom
makarne Lincoln och deras 5 barn
bodde två slägtingar vid namn Hanks i
stugan, och fast där fanns endast ett
rum, trifdes alla nio väl tillsamman,
och Abe och hans styfmor fäste sig vid
hvarandra alltifrån början med en
ovanlig tillgifvenhet. Ännu i sin sena
ålderdom talade hon om honom med
tårar i ögonen och sade, att han aldrig
visat henne olydnad, aldrig gifvit
henne ett hårdt ord eller en mulen blick,
och att han var den snällaste gosse,
hon någonsin sett. Han å sin sida
talade alltid om henne som sin “helgade
moder”, sin “änglamor”, “kvinnan som
först lärde honom att känna sig som
en mänsklig varelse.” Efter sin faders
död, som inträffade 1851, betalte han
inteckningen i farmen, hjälpte hennes
barn och sände henne pengar, så länge
han lefde.

De enda tillfällen till skolgång, som
förekommo, voro då någon kringflackande 
lärare anlände till trakten och
under en kort tid höll skola i någon
obebodd stuga. Naturligtvis var det
icke mycket bevändt med undervisningen. 
Det enda kraf som ställdes på
läraren var, att han skulle kunna läsa,
skrifva och räkna hela tal. Om
händelsevis någon person uppenbarade sig
i dessa obygder, hvilken troddes förstå
latin, betraktades han som en trollkarl.
Det var emellertid under dessa vidriga
förhållanden som Abraham Lincolns
ambition väcktes till lif. Han besökte
skolan, när helst någon fanns, och var
den flitigaste af lärjungarne.
Eftersom hvarken papper eller penna fanns
i hemmet, gjorde han sina räkneöfningar 
med träkol på en skyffel och började 
snart, till faderns förtviflan,
klottra och skrifva på allt möjligt. Längre
fram skaffade han sig skrifsaker. Det
är från denna tid man har en af honom
själf tillverkad anteckningsbok, hvari
han skrifvit bland en hop siffror och
annat dessa rader:

“Abraham Lincoln skrifver det här,
Han blir nog snäll, men Gud vet när.”

Lincolns skolgång belöpte sig
sammanlagdt till mindre än ett år, men han
läste på egen hand först sin styfmors
bibel och sedan allt hvad han kunde
komma öfver. Så snart han hörde
talas om någon, som egde en bok, gick
han genast dit och bad att få låna den.
På så vis kom han att läsa Esopus’
fabler, Kristens resa, Robinson Crusoe,
Ett tusen och en natt, Indianas
grundlagar och Weems biografi öfver
Washington. Han läste, efter det han lagt
sig, vid det matta skenet af ett
talgljus och fortsatte, så snart han
vaknade om morgonen. Så hände det sig en
natt, när han stuckit den sistnämda
boken in i en springa på väggen, att
ett störtregn bröt ut och trängde
genom sprickan, så att boken blef våt.
Egaren fordrade skadeersättning, och
Lincoln måste gifva honom tre
dagsverken i hans majsåker. Lincoln
fortsatte att låna böcker, tills han läst
hvarenda bok, som fanns inom en
omkrets af 50 mil. Han egde ett oerhördt
minne. Efter åhörandet af en predikan 
kunde han repetera den nästan ord
för ord, något hvaröfver hans styfmor
synnerligen gladde sig, då hon af
någon anledning ej kunnat bevista
gudstjänsten. När hans arbete icke
behöfdes på farmen, arbetade han hos
grannarne. Ett dagsverke betaltes med 25
cents, och hvad han på detta sätt
förtjänade, lämnade han till fadern, som
ansågs ega rätt att förfoga öfver hans
tid och arbete, tills han fyllt 21 år.

Vid 19 års ålder var Lincoln
fullvuxen. Han var då 6 fot 4 tum lång,
skranglig, mörkhyad med fårade drag.
Han gick klädd i rock, mockasiner af
garfvadt hjortskinn, trånga hjortskinnsbyxor, 
som voro så korta, att ett stycke
af benen var bart, samt en mössa af
tvättbjörnsskinn. En ung lagkarl, som
en gång besökte trakten, sade, att
Lincoln var den hiskligaste företeelse han
någonsin skådat. Underbara historier
förtäljas om hans ofantliga kroppsstyrka, 
hur han en gång, då tre karlar
öfverlade om, hur de skulle kunna flytta
en stock, lyfte upp den ensam och bar
bort den; hur han vid ett annat
tillfälle flyttade ett hönshus, som vägde
600 lbs., och hur, när han fällde träd,
det lät, som om två karlar arbetade.
Men hans tankar voro fjärran från
dessa kroppsliga sysselsättningar. Han
sade själf, att hans fader visserligen
lärt honom att arbeta, men icke att
älska arbetet, och det har sagts att
han hellre gick 15 mil för att få låna
en bok eller höra ett par advokater
argumentera, än hans grannar ville gå en
mil för att få en dollar. Särskildt njöt
han af att besöka handelsboden och
läsa högt för kunderna ur den enda
tidning, som kom till trakten, dess referat
öfver debatterna i kongressen såväl
som andra nyheter. Emellanåt höll
han själf tal för hvem, som ville höra
på, och försökte sig äfven som
skribent. Sålunda skref han vid 14 års
ålder en artikel om grymhet mot djuren,
senare en annan om nykterhet och
emellanåt satiriska utkast, dels på
prosa, dels på vers, om personer och
tilldragelser. Han längtade efter att få
komma ut i världen, men respekterade
sin faders rätt till hans arbete. Då
han var 16 år, mottog han ett anbud
att hjälpa en färjkarl på floden med
arbete af det hårdaste slag mot en
aflöning af 37 cents om dagen. Medan
han hade denna anställning, blef han
bekant med en lagkarl, som gaf honom
tillträde till sitt bibliotek och lät
honom tillbringa halfva nätterna där.
Under ett af sina besök i biblioteket
skref Lincoln är 1826 en uppsats om
amerikansk styrelse, hvari han påyrkade 
grundlagens helighållande och
unionens bevarande. Lagkarlen fann den
så förträfflig, att han erbjöd Lincoln
plats i sitt kontor, men Lincoln invände, 
att hans föräldrar voro för fattiga
för att kunna undvara hans arbetsinkomst.

År 1828 tog Lincoln anställning som
roddare på en flatbåt, som skulle gå
till New Orleans, och hvars egare
lofvat honom en lön af $8 i månaden
förutom fritt uppehälle. Efter sin
återkomst från New Orleans arbetade han
som vedhuggare, rödjade land o. s. v.
och diskuterade på lediga stunder
slafverifrågan och andra politiska
spörsmål, för hvilka han lifligt intresserade
sig. Han talade med ledighet och var
känd i bygden som den unge vildmarksoratorn. 
Äfven ha vi från denna tid
flera ganska nätta dikter af honom.
Trots bristfällig skolgång förvärfvade
han sig endast genom medfödd
begåfning och trägna själfstudier
färdigheter, som många lyckligare lottade unga
män förgäfves eftersträfva.



II

Lincoln som handelsman, kompanichef och
legislaturmedlem

När Lincoln var 21 år, greps hans
fader åter af vandringslusten, och i
mars 1830 flyttade familjen i en vagn,
dragen af två par oxar, till Illinois.
Färden tog 2 veckor, och efter
framkomsten slog familjen sig ned på ett
stycke skogsland 10 mil väster om
Decatur. Abraham var nu åter
behjälplig vid uppförandet af ett blockhus,
huggandet af gärdsel och rödjandet af
en åkertäppa. Han stannade hemma
öfver vintern, som blef ovanligt sträng.
Påföljande sommar flyttade Thomas
Lincoln till en farm 9 mil från det
nuvarande Mattoon i Coles county och 2
år därefter till en annan farm i
samma county. I dessa flyttningar deltog
dock icke Abraham. I mars 1831
blefvo han och hans kusin Hanks
engagerade af en köpman Offutt att, mot en
ersättning af 50 cents pr dag hvardera,
föra en båtlast majs, svin m. m. till
New Orleans. De höggo ned träd och
byggde själfva en stor flatbåt eller
pråm, i hvilken de i april anträdde den
långa färden utför Mississippi. I
augusti finna vi Lincoln i den lilla byn New
Salem i Illinois anställd som biträde
hos Offutt i dennes butik och
mjölkvarn. Offutt hade det största
förtroende för Lincoln och skröt vidt och
bredt öfver hans förmåga, hur han
kunde öfverträffa hvem som helst i
brottning, boxning, kapplöpning o. s. v.
I trakten fanns en del ungdomar,
kända under namnet Clarys Grove-pojkarna, 
hvilka upptogo detta som en förolämpning 
och höllo vad om, att deras
starkaste karl, en viss Jack
Armstrong, kunde besegra Lincoln. En
tvekamp mellan dem anordnades.
Lincoln besegrade Armstrong med lätthet
och vann därigenom icke blott hans,
utan hela traktens beundran. Därjämte 
vann han allmän högaktning genom
sin godlynthet, hjälpsamhet och
pålitlighet. Han kunde efter butikens
stängning i sena kvällen gå flera mil,
för att uppsöka någon kund, som
händelsevis råkat få några cents för litet
i växel. Detta visar, hur rättrådig han
var, men som affärsman var han eljest
misslyckad. Han tyckte bäst om att
ligga på disken med hufvudet på en
tygbal, studerande en grammatika, som
han gått 6 mil för att få låna, eller att
lösa matematiska problem på ett stycke
omslagspapper. När han betjänade
någon kund, som var långsam af sig,
kunde det hända, att han plötsligt tog
upp en bok från fickan och, glömsk af
hela omgifningen, fördjupade sig i
Paine’s, Voltaire’s, Gibbon’s eller
någon annan författares visdomsord.

En dag var där en man i butiken,
som talade ohöfviskt i fruntimmers
närvaro. Lincoln tillrättavisade
honom, men det gjorde honom endast
värre. Lincoln körde då ut honom och
gaf honom ett grundligt kok stryk. Att
diskutera politik var Lincolns
förtjusning, och i mars 1832 annonserade han
sig som kandidat för legislaturen och
lät trycka ett cirkulär, hvari han
framställde sina åsikter i dagens frågor.
Afslutningen löd på följande sätt:
“Det påstås, att hvarje människa har
sin särskilda ärelystnad. För egen del
kan jag säga, att jag har ingen
ärelystnad så stor som den att vinna mina
medmänniskors aktning genom att
göra mig förtjänt däraf. Huruvida jag
skall lyckas i denna sträfvan, får
framtiden utvisa. Jag är ung och okänd
för många af er. Jag föddes och har
alltjämt förblifvit på lifvets lägsta
trappsteg. Jag har inga rika eller
ansedda släktingar eller vänner att
rekommendera mig. Jag lägger min sak
helt och hållet i händerna på de
oberoende röstberättigade. Blir jag väld,
så ha de gjort mig en tjänst, för
hvilken jag aldrig skall tröttna att söka
visa min erkänsla. Skulle däremot
folket i sin visdom anse det lämpligt
att låta mig stanna i skymundan, så
är jag redan förut alltför förtrogen
med besvikelser, för att det skulle
kunna harma mig.” Han uppträdde på
flera ställen och talade för sin sak.
Men blott en af dessa sammankomster
har bevarats åt eftervärlden. Den ägde
rum i Pappsville, efter det en auktion
hållits. Då denna var slut, steg
Lincoln fram och började sitt tal. Under
tiden uppstod ett slagsmål bland
åhörarne, hvilket tilldrog sig deras
uppmärksamhet. Lincoln hoppade
plötsligt ned från talareplatsen, skilde
slagskämparna åt, kastade den starkaste af
dem 10 eller 12 fot åt sidan, återtog sin
plats och fortsatte sitt tal. Han blef
icke väld, men erhöll i New Salem-distriktet, 
där 300 personer röstade,
277 röster, hvilket tillräckligt visar,
hur omtyckt han var.

I april inträffade en händelse, som
kom Lincoln att lämna sin plats hos
Offutt. Indianhöfdingen Svarta höken
hade begifvit sig på krigsstigen, och
statens guvernör utfärdade med
anledning däraf ett upprop i afsigt att samla
ett regemente frivilliga till hjälp åt
den reguliära truppstyrkan. Lincoln
jämte en mängd andra unga män
anmälde sig till mönstring, och Lincoln
utnämndes till kapten för ett af
kompanierna. Det var en blandad hop af
vildmarkstyper med lika liten respekt
för disciplin som för klädsel eller
uppträdande. Det fanns icke två af dem,
som voro klädda eller utrustade lika,
och det hände lika ofta, att de skrattade 
åt sin kaptens befallningar, som att
de åtlydde dem. Lincoln själf visste
icke mycket om taktik. Han berättade
efteråt, att då han vid ett tillfälle
skulle gå genom en grind med
kompaniet, som marscherade med 20 man
i ledet, han på inga vilkor kunde erinra
sig kommandoordet för att få dem att
sluta upp i flankmarsch, så att de
kunde komma genom grinden. Men han
var icke rådlös för det. Han
kommenderade: “Kompaniet upplöses för 2
minuter, hvarefter marschen fortsattes
på andra sidan om grinden.” En dag
blef en ensam gammal indian, som
hade intyg från general Cass på, att
han var en vän af de hvita, och som
kom för att söka skydd hos Lincoln,
öfverfallen af kompaniet och skulle
ofelbart blifvit mördad, om icke
Lincoln med fara för sitt eget lif kastat
sig emellan indianen och de mot
honom riktade gevären.

Efter sin återkomst från krigsexpeditionen 
fann Lincoln, att Offutt upphört 
med sin affär. I New Salem funnos 
ändå tre butiker. En af dem ägdes
af Rowan Herndon och William Berry.
Lincoln köpte på kredit den förstnämdes 
andel och blef sålunda kompanjon
med Berry. Kort därefter köpte
firman äfven lagret i de två andra
butikerna, likaledes på kredit. Berry var
emellertid en fyllkaja, som tillbrakte
mesta tiden i bakre delen af butiken,
där dryckesvarorna funnos. På den
tiden såldes sådana i hvarje landthandel. 
Lincoln hade, som nämdt, föga
håg för affärer. Han föredrog att ligga
på disken eller under något träd och
läsa Shakespeare eller Burns, för
hvilka han fått smak genom bekantskap
med en gammal excentrisk fiskare,
som kunde långa ramsor ur deras
skrifter utantill, och som Lincoln tyckte om
att sällskapa med. Men han läste
äfven annat. I en tunna, som han köpt
af en främling för 50 cents, fann han
bland en hop skräp ett exemplar af
Blackstones Lagkommentarier och blef
så fängslad af dess läsning, att han
glömde hela världen. I maj 1833 blef
han utnämd till postmästare i New

Salem. Posten kom högst en eller två
gånger i veckan och innehöll blott
några få bref och tidningar. Lincoln
stoppade den vanligen i sin hatt och
bar den själf till adressaterna, äfven
om de bodde flera mil från staden. Det
fanns således fog för det gängse ryktet, 
att han bar postkontoret i hatten.
Men som lönen var obetydlig och Berry
söp eller spelade bort hvad litet
butiken inbrakte, var Lincoln nödsakad att
taga hvad slags arbete som erbjöd sig.
Han högg gärdsel, sågade ved, skötte
mjölkvarnen o. s. v.

På hösten 1833 fick han anbud att
bli biträde åt county-landtmätaren
Calhoun. Han skaffade sig genast en bok
i landtmäteri och pluggade natt och
dag med sådan ifver, att hans vänner
började känna sig oroliga vid åsynen
af hans tärda anletsdrag. På 6 veckor
lärde han sig allt, som fanns att
inhämta i tillgängliga böcker, samt
anmälde sig till tjänstgöring. I januari
1834 gjorde han sina första mätningar.
Det berättas, att han till en början, för
fattig att köpa en landtmätarekedja,
betjänade sig af en lång vinranka. Hur
som helst, gjorde han sitt arbete med
sådan noggrannhet, att han inom kort
fick fullt upp att göra i sitt nya yrke.
Han förtjänade $3 om dagen och fick
extra betalning för de kartor han
ritade. Under tiden sålde han och Berry
butiken till ett par bröder Trent på
kredit. Dessa rymde sin väg, Berry
dog, fordringsägarne togo hvad litet
som fanns i butiken, och Lincoln stod
där ensam med ansvaret för firmans
skuldförbindelser, som belöpte sig till
$1,100. I sin förtviflan uppsökte han
kreditorerna och förband sig att gifva
dem allt hvad han kunde förtjäna
utöfver ett tarfligt lifsuppehälle, tills
skulden blefve betald. Det tog honom
15 år att göra sig kvitt denna skuld,
men han betalte omsider hvarje cent
med full ränta för hela tiden.

En viss Van Bergen, som kommit i
besittning af en af Lincolns reverser,
spelade honom det sprattet att stämma 
honom och lägga beslag på hans
häst, sadel och landtmäteri-instrumenter. 
Då dessa skulle säljas på auktion,
infann sig, Lincoln ovetande, en
farmare vid namn James Short och
ropade in dem för $120 samt lämnade dem
tillbaka till Lincoln. Längre fram
återbetalade Lincoln pängarne med
ränta. Under sin president-tid fick
Lincoln höra, att Short råkat i
finansielt bryderi. Lincoln utnämde honom
då till indian-agent. En annan man,
som under någon tid gifvit Lincoln mat
och husrum på kredit, blef själf på
gamla dagar hemlös och hamnade i
fattighuset. Lincoln uppsökte honom där,
tog honom därifrån och skaffade
honom ett hyggligt och trefligt hem.
Lincoln glömde aldrig en väntjänst, och
det fanns näppeligen i New Salem
någon person, som icke skulle velat göra
hvad som helst för Lincoln. Genom
sin tjänstvillighet och förmåga att
sätta sig in i andras intressen vann
han folkets kärlek. Han var medveten 
om sin popularitet och anmälde
sig åter år 1834 som kandidat för
legislaturen i Illinois. Denna gång blef han
också väld. Före legislaturens
sammanträde ägnade han sin tid åt
juridiska studier. I Springfield, 20 mil från
New Salem, fick han låna lagböcker.
Dit sågs han ofta styra sina steg, och
den synen glömdes icke lätt. En lång,
skranglig skepnad, barfota, utan rock
och väst, med byxor flera tum för
korta och vanligen hängande på blott ett
hängsle, en låg, bredbrättad halmhatt
utan band och en bok i handen. Han
läste ofta 40 sidor eller mer under
dessa promenader. Emellanåt hjälpte
han grannarne med utskrifning af
inteckningar, kontrakt m. m., och
uppträdde äfven som lagbiträde hos
fredsdomare, men begärde sällan någon
ersättning för dessa tjänster.

Legislaturen, som räknade 81
ledamöter, bland hvilka Lincoln var den
näst yngste, sammanträdde den 1 dec.
1834 i Vandalia, Illinois’ dåvarande
hufvudstad, belägen 75 mil sydost om New
Salem, och här råkade Lincoln för
första gången den man, som var bestämd
att längre fram spela en så märklig
roll i hans lefnadsöden, sedermera
senatorn Stephen A. Douglas. Han var
4 år yngre och 12 tum kortare än
Lincoln, en liten, satt gestalt med ett
massivt hufvud och ett imponerande väsen.
Han hade vistats i Illinois ett år och
försörjt sig som advokat och skollärare. 
Han var det demokratiska partiets
kandidat till allmän åklagare i det
distrikt, där han bodde, och hade
kommit till Vandalia för att tillkämpa sig
sysslan.

Åren 1836, 1838 och 1840 återvaldes
Lincoln till legislaturen. Han var två
gånger på förslag till talmansplatsen
i underhuset, och det var äfven på tal
att uppsätta honom som kandidat till
guvernörsämbetet, något som han dock
med bestämdhet motsatte sig.
Legislaturen af 1836 räknade 131
medlemmar. De 9 representanterna för
Sangamon county, af hvilka Lincoln var
en, voro alla karlar af öfver 6 fots
längd och blefvo kända under
benämningen “de långa nio”. Det var deras
och i synnerhet Lincolns förtjänst, att
statens styrelse kom att flyttas från
Vandalia till Springfield, i trots af att
ej färre än fem andra städer, alla
representerade af dugliga talare, fikade
efter att bli statens hufvudstad, F. ö.
är icke mycket att säga om Lincoln
som lagstiftare, utom det att han i
sina anföranden röjde stor fyndighet,
skarp logik, omutlig rättskänsla och
en grundlig kännedom om lagar och
författningar. Före ett af valen, där
det fallit på Lincolns lott att afsluta
mötet, hvarunder åtskilliga
legislatur-kandidater uppträdt, anhöll en
demokrat vid namn Forquer att få svara på
Lincolns tal. Detta beviljades honom.
Det är att märka, att Forquer förut
varit whig, men öfvergått till
demokratpartiet och i erkänsla därför hugnats
af den demokratiska styrelsen med en
inbringande befattning i landkontoret.
Han ägde ett fint hus och hade på 
detsamma uppsatt en åskledare, den
första som någonsin varit sedd i
Springfield. I sitt svar på Lincolns tal
öfveröste han honom med ovett och yttrade
bl. a.: “Denne unge man måste stukas, 
och jag är uppriktigt ledsen öfver,
att det skall ha fallit på min lott att
utföra detta uppdrag.” Lincoln åhörde
talet under tystnad, men det syntes på
hans ögon, att han kände sig förargad.
När Forquer slutat, uppträdde Lincoln
och nedgjorde hans argumenter på ett
sätt, som väckte åhörarnes beundran.
Men det mest dräpande var följande
slutkläm: “Den här herrn (pekande
på Forquer) sade i början af sitt tal,
att den unge mannen, hänsyftande på
mig, skulle stukas. Jag är icke så ung
till åren, som jag är i kunskap om
politiska knep och finter. Men vare sig
jag skall lefva länge eller dö ung, ville
jag hellre dö nu än likt den här herrn
byta ut mina politiska åsikter för en
$3,000-syssla och därefter känna mig
nödsakad att uppsätta en åskledare på
mitt hus, för att skydda ett
skuldbelastadt samvete mot en förolämpad
Guds straffande hämd.” Ett af
Lincolns mest betydelsefulla inlägg i
legislaturens förhandlingar var en
protestskrivelse mot en af legislaturen
nästan enhälligt antagen resolution,
hvari det bl. a. hette: “Beslutadt, att
vi högligen ogilla bildandet af
abolitionsföreningar och de läror, som i
dessa förekomma; att vi anse, att rätten
att äga slafvar är tillförsäkrad
slafstaterna genom landets grundlag”, o. s. v.
Lincoln framhöll i sin protest, att
“slafveriet är grundadt på både orättvisa
och oklok politik”, men han fick endast
en annan legislaturmedlem, Dan Stone,
att teckna sitt namn under densamma.

Det mod och den skicklighet Lincoln
visat vid genomdrifvandet af den lag,
som gjorde Springfield till hufvudstad,
vunno allmänt erkännande. För
resten betraktades alla “de långa nio”
som stadens välgörare, och middagar
och banketter gåfvos för dem i
oändlighet. Vid en af dessa höllos 33 tal,
bland hvilka ett hade till ämne:
“Abraham Lincoln; han har uppfyllt sina
vänners förväntningar och svikit sina
fienders förhoppningar”, och ett
annat: “Lincoln en af naturens
ädlingar”. Under valstriderna var han ofta
utsatt för smädelse och förtal från
demokraternas sida. Själf bekände han
sig till det parti, som gick under
namnet Whigs. Men han visste alltid att
reda sig och fick ständigt skrattarne
på sin sida.



III

Lincoln som älskare och familjefader
Han blir kongressman

Hotellet i New Salem ägdes på 1830-talet 
af en hedersman vid namn James
Rutledge, en af stadens grundläggare.
Det tredje i ordningen af hans 9 barn
var en dotter vid namn Ann Mayes, en
vacker, älsklig och bildad flicka. Hon
var förlofvad med en ung man från
Vermont, hvilken kommit till New
Salem 1830 och där var känd under
namnet John McNeill. I förtroende
hade han meddelat sin fästmö, att
hans rätta namn var McNamar, och
att han rymt från sitt hem för att
kunna, ostörd af bref från sina föräldrar,
förvärfva nog att hjälpa sin fader,
hvilken gjort konkurs, på fötter igen.
Under sin vistelse i New Salem hade
han haft stor framgång som affärsman
och ansågs vara ägare till $12,000, då
han på våren 1834 återvände till
Vermont, för att, som han sade, hämta
sina föräldrar och gifva dem ett hem
på en farm, hvilken han ägde i
närheten af New Salem. Efter återkomsten
till New Salem skulle han gifta sig
med Ann Rutledge. Han skref efter
afresan några få bref till henne, men
sedan hördes intet mer från honom.
Flickan började tro, att han antingen
var död eller öfvergifvit henne, och
försjönk i djupa grubblerier. Lincoln,
som varit bekant med henne i flera år,
och som ömmade för alla lidande, blef,
efter det han på våren 1835 återkommit 
från legislaturen, för att återupptaga 
sina göromål som postmästare
och landtmätare och fortsätta sina
lagstudier, allt mer och mer fästad vid
flickan och friade slutligen till henne.
Hon mottog hans anbud, och det
beslöts, att bröllopet skulle äga rum på
våren 1836, sedan han blifvit färdig
med sina lagstudier och hon tillbragt
en termin vid akademien i
Jacksonville. Ann Rutledge kunde emellertid
icke frigöra sig från tanken, att hon
möjligen handlat orätt mot McNamar;
att han kanske älskade henne och
skulle komma tillbaka, och denna
föreställning blef till slut en mani hos
henne, som tärde på hennes krafter. Hon
tynade bort och insjuknade i nervfeber. 
Lincoln, som ej fått råka henne
på någon tid, tillkallades och tillbragte
en timma vid hennes sjukläger under
outsäglig ångest. Den 25 augusti 1835
afled Ann Rutledge i en ålder af 22 år.
Lincoln greps af den hemskaste
förtviflan. Under den närmast följande
tiden såg det nästan ut, som om han
höll på att bli vansinnig. Man såg
honom stryka omkring för sig själf
längs flodstranden och i skogen,
mumlande obegripliga ord. En kväll, då
stormen tjöt och regnet föll i
strömmar, satt han hos en vän, med
hufvudet nedböjdt och tårarne tillrande ned
för kinderna. Vännen bad och besvor
honom att bekämpa sin sorg, sansa
sig och söka glömma det förflutna.
“Jag kan icke”, stönade den arme;
“när jag tänker på regnet och snön
där ute på hennes graf, gripes jag af
en obeskriflig smärta.” Bowling Green,
en af Lincolns tillgifnaste vänner, tog
honom till sin lilla stockhydda utanför
staden, och där återvann han under
Greens och hans hustrus ömma
omvårdnad sin själfbeherskning. Men
Ann Rutledge glömde han aldrig.
Ännu många år därefter talade han med
djup rörelse om denna sin första
kärlek.

Två månader efter hennes 
begrafning återkom McNamar från Vermont
i sällskap med sin moder och sina
syskon. Fadern hade dött. McNamars
besynnerliga beteende mot Ann
Rutledge har aldrig blifvit förklaradt.
Inom ett år efter sin återkomst gifte
han sig med en annan flicka. Det
troliga är väl, att hans kärlek till Ann
Rutledge svalnade, efter det han reste
från New Salem.

Den 9 september 1836 erhöll Lincoln
lagligt tillstånd att uppträda som
advokat vid domstolarne. Han fortsatte
dock ännu någon tid med sitt
landtmäteri. New Salem hade emellertid
sett sina bästa dagar, befolkningen
flyttade därifrån och postkontoret
stängdes. På våren 1837 flyttade
Lincoln till Springfield, som på den tiden
hade 1,500 invånare och var näst
Chicago det mest lofvande samhället i
Illinois. Han umgicks med tanken på
att gifta sig med en miss Mary Owens
i New Salem, en ungmö ett år äldre
än han, hvilken lagt ut sina krokar för
honom. Men då han i ett bref framställde 
sitt frieri på ett minst sagdt
tvekande sätt, gaf hon honom korgen.
I ett bref till en vän yttrade han
därom: “Mången man har blifvit gjord
till en narr af någon flicka, men det
kan aldrig med full rätt sägas om mig.
I detta fall gjorde jag på det mest
lysande sätt mig själf till en narr. Jag
har nu beslutat att aldrig mer tänka
på giftermål, och det af den orsaken,
att jag aldrig skulle kunna bli belåten
med någon, som vore dum nog att vilja
ha mig.”

Tillsamman med advokaten Stuart
bildade Lincoln nu advokatfirman
Stuart och Lincoln och blef inom kort en
af de mest populära männen i hela
staden. Han hade sitt rum ofvanom
en butik, som utgjorde en sorts
mötesplats om kvällarne för en del af
stadens framåtsträfvande unga män.
Lincoln blef hufvudfiguren i detta kotteri,
som vid den sprakande brasan i en
jättestor kamin diskuterade dagens
frågor och inom sig räknade sådana
män som Stephen Douglas, nu praktiserande 
advokat och legislaturmedlem,
G. D. Baker, längre fram i tiden
senator, O. H. Browning m. fl. I trots af
sitt ovårdade yttre var Lincoln en
gärna sedd gäst äfven i stadens finare
familjer, och man finner hans namn på
alla listor öfver anordnarne af kalas
och banketter. Han tjänstgjorde t. o. m. 
på kommittéer för kotiljongtillställningar. 
“Vi tyckte alla om Lincoln,
fast han icke var af den muntra
sorten”, yttrade 50 år senare en gammal
dam på tal om 1830- och 40-talets
Springfield. “Han dansade sällan och
var aldrig vidare uppmärksam mot
damerna, men han var välkommen öfver
allt och var alltid medelpunkten i de
samtalande grupperna. Det enda vi
flickor egentligen hade emot honom
var, att han alltid utöfvade en sådan
stark dragningskraft på männen.”

Sitt hat mot all orättfärdighet
visade han ofta. En kväll hölls ett
politiskt möte i domsalen, som för
tillfället var belägen i ett rum direkt
under Stuart och Lincolns lagkontor. I
taket rakt ofvan om talarestolen fanns
en fallucka. Lincoln, som händelsevis
befann sig i sitt kontor, hörde, hur de
församlade försökte rycka en talare,
som förargat dem med några anmärkningar, 
ned från talarestolen. Helt
oväntadt flög falluckan upp, ett par
långa ben syntes i öppningen, och i
nästa ögonblick stod Lincoln midt
bland de församlade och ropade:
“Stopp, mina herrar! I detta land äga
vi fri yttranderätt.” Sällskapet
lugnade sig, och talaren fick fortsätta.

På sommaren 1840 förlofvade Lincoln 
sig med en miss Mary Todd, en
liflig, fint bildad ung dam af god
familj. Hon hade året förut kommit till
Springfield för att stanna hos en där
bosatt, gift syster, och hade genast
fått en svärm af beundrare, bland dem
den alltid prydlige och siratlige Stephen
Douglas. Men hon fäste sig mest vid
Lincoln, hvilket väckte stor förvåning
hos hennes släktingar och gaf 
anledning till många kommentarier. Hon
var nära 10 år yngre än Lincoln, men
hon var ärelysten och därjämte
skarpsynt nog att förstå, att han hade en
lofvande bana framför sig. Några år
senare, efter det hon blifvit gift med
honom, yttrade hon till Ward Lamon:
“Han kommer en dag att bli president
öfver Förenta Staterna. Om jag inte
hade trott det, hade jag aldrig gift
mig med honom, ty ni kan själf se, att
han ser ingenting ut.” Lincolns och
Mary Todds förlofningstid var stormig.
Hon var svartsjuk och kinkig, och han
försummade ibland att taga henne till
fästligheter, i hvilka hon ville deltaga.
Han blef allt mer öfvertygad om, att
de icke passade för hvarandra, och
ryste vid tanken på en sammanlefnad
med henne, men tyckte på samma
gång, att det vore skamligt att bryta
en ingången förbindelse. Sliten
mellan dessa stridiga känslor, minnet af
Ann Rutledge och en nyvaknad kärlek
till en miss Edwards, kände han sig
djupt olycklig, och i sin förtviflan slog
han upp med sin fästmö nyårsdagen
1841. Enligt en annan version var
bröllopet utsatt till den dagen och
väntade gästerna i full stass på
brudgummen, som helt enkelt icke behagade
infinna sig. Detta förnekas dock af
brudens syster. Troligen blir det
aldrig fullt nöjaktigt utredt, hur det
förhöll sig. Hvad man med bestämdhet
vet, är att Lincoln den 23 januari skref
till sin kompanjon Stuart: “Jag är den
olyckligtvis af alla människor. Om
hvad jag känner vore lika fördeladt på
hela mänskligheten, skulle det icke
finnas ett gladt ansikte på jorden.”
Lincoln var dock dagligen på sin plats
i legislaturen.

Frampå sommaren 1842 ställde
några gemensamma vänner till Lincoln
och miss Todd om, att de åter träffade 
hvarandra. Förhållandet mellan
dem blef skenbart godt, och den 4
november firade de sitt bröllop i närvaro
af några få vänner. Det berättas, att
medan brudgummen klädde sig för 
ceremonien, en liten gosse frågade
honom, hvart det skulle bära i väg, och
att Lincoln svarade: “Till h—e,
förmodar jag.” Vare sig denna anekdot
är sann eller ej, visst är, att den
träffade ganska rätt. Mrs Lincoln visade
sig nämligen vara ett riktigt rifjärn.
Hon var fåfäng, ytlig, häftig, grälsjuk
och slösaktig, men Lincoln tog detta
liksom allt annat med lugn. En dag,
då mrs Lincoln var som bäst i farten
med att stormgräla på sin man, som
kommit hem trött och kastat sig på en
soffa, inträdde en granne och sade:
“Hvarför ger du henne inte igen,
Abe?” Lincoln svarade: “Det gör
Mary en hel del godt att få gräla, och
mig gör det ingen skada.” Det enda
försonande draget hos henne var, att
hon trots allt tycktes beundra sin man
och erkänna hans förtjänster. “Jag
vet”, sade hon vid ett tillfälle, “att
hans hjärta är lika rymligt, som hans
armar äro långa.”

Lincolns hjärta ömmade för allt. I
all synnerhet älskade han barn. Det
fanns knappt en barnunge i Springfield, 
mot hvilken han icke någon
gång visat vänlighet. En liten flicka
stod en dag utanför sitt hem och grät.
Lincoln kom gående och frågade, hvad
hon grät för. Hon omtalade, att hon
fått löfte om att göra en järnvägsresa,
den första hon varit med om, i sällskap 
med en väninna, och att åkaren,
som skulle köra hennes koffert till
stationen, icke kommit. Hon hade drömt
om denna resa i veckor, och nu såg det
ut, som om hon efter allt skulle
komma för sent till tåget. Lincoln
tröstade henne och bad att få se kofferten.
Flickan och hennes moder visade
honom upp till rummet, där den stod.
“Åhå!” skrattade Lincoln; “är det inte
värre än så? Torka bort tårarne och
kom med mig.” Därmed kastade han
kofferten på sina axlar och kilade ned
för trappan och till stationen, följd af
flickan, som måste springa, för att
inte bli efter. “Vi hunno fram i tid”,
berättade flickan efteråt; “han hjälpte
mig på tåget, gaf mig en kyss och
önskade mig lycklig resa.” Denna
svaghet för barn kom Lincoln att i
förhållande till sina egna visa en alltför stor
efterlåtenhet, i följd hvaraf de blefvo
mycket själfsvåldiga. Han lät dem
rusta och väsnas hur mycket som helst.
Sällan gick han ut på gatan utan att
ha en pojke på armen och en annan
hängande i rockskörten. En kväll, då
han satt på sitt kontor införlifvad i ett
parti schack med domaren Treat, kom
en af hans pojkar för att hämta honom
hem till kvällsmat. Då Lincoln ej
genast var färdig att gå, slog pojken till
bordet, så att schackpjeserna flögo åt
alla håll. Domaren Treat blef förargad
och yrkade, att pojken skulle bestraffas, 
men Lincoln sade endast, i det
han tog hatten för att gå: “Så som
edra pjeser stodo, då omstörtningen
kom, tror jag knappast att ni har
någon orsak att beklaga er, herr
domare.” Treat sade efteråt, att han aldrig
kunde förlåta Lincoln, att han inte
gaf pojken ett kok stryk.

Likadant var det efter det Lincoln
blifvit president och flyttat till
Washington. Pojkarne, vanda vid att leka
på gatan och på obebyggda hustomter
med andra pojkar, ville icke
underkasta sig något tvång. De hade getter,
som de spände för de stora stolarne
i Hvita huset och körde upp och ned
i de långa korridorerna. De hade
hundar och ponies. Lincoln deltog i deras
lekar, spelade boll med dem och deras
kamrater, och hur mycket de än
besvärade honom, t. o. m. på embetslokalerna, 
där de kunde komma inrusande,
medan han var inbegripen i viktiga
öfverläggningar med statsmän, kasta sig
upp i knät på honom och köra fingrarne 
i hans öron och mun, visade han
aldrig någon häftighet eller otålighet.
Lincoln blef fader 4 gånger. Den 1
augusti 1843 föddes sonen Robert
Todd, den 10 mars 1846 Edward, den
21 dec. 1850 William Wallace och den
4 april 1853 Thomas, vanligen kallad
Tad. Alla utom den äldste, sedermera
diplomaten, krigsministern m. m., dogo
i unga år, — Edward kort efter sin
födelse, William 1862 och Thomas
1871.

Lincolns högsta politiska sträfvan
på 1840-talet var att bli kongressman.
Han erkände det öppet. Till en vän
skref han: “Om du skulle höra någon
säga, att Lincoln inte frågar efter att
bli sänd till kongressen, så önskar jag,
att du som en personlig vän till mig
ville svara, att du har skäl att tro, att
han tar fel. Sanningen är, att jag
mycket gärna skulle vilja komma dit.”
Efter den 14 april 1841, då firman
Stuart och Lincoln upplöstes, hade
Lincoln förre domaren Logan till
kompanjon. Denne ville också till
kongressen, och denna politiska
konkurrens ledde 1843 till firmans
upplösning. Med W. H. Herndon bildades nu
firman Lincoln och Herndon, hvilken
egde bestånd till Lincolns död.
Kyrkfolket motarbetade Lincoln, emedan
han ej tillhörde någon församling och
misstänktes för att vara deist. Men
1846 fick han ändtligen sin önskan
uppfylld. Han valdes då till medlem
af kongressen, där han intog sin plats
i december 1847, och där han med
kraft uppträdde mot det af president
Polk påbörjade kriget mot Mexico,
sålunda förstörande för sig själf hvarje
utsikt till återval. Han väckte äfven
motion om förbud mot slafhandel i
Columbia-distriktet och om slafveriets
gradvisa afskaffande därstädes med
ersättning för slafägarne. Den blef
emellertid icke antagen.

Kongressens och högsta domstolens
bibliotek voro riktiga guldgrufvor för
Lincoln. Mer än en gång sågs han
binda ihop en hög med böcker i sin
stora röda näsduk, sticka sin käpp
genom knuten och med knytet öfver
axeln knoga i väg till sin bostad. Han
bevistade nationalkonventet i
Philadelphia 1848, där general Taylor
nominerades till presidentsysslan.
Lincoln höll under mötet ett dundrande
tal, som kom hela församlingen att
skratta och applådera. Han märkte
icke i sin ifver, hur han under talets
fortgång promenerade från ena ändan
af gången mellan bänkraderna och
tillbaka. När hans tjänstetid i
kongressen var till ända, våren 1849,
återvände han till Springfield. Regeringen
erbjöd honom guvernörssysslan i
Oregon, och han kände sig nästan hågad
att mottaga den, men mrs Lincoln
motsatte sig detta på det bestämdaste.
Hon ville icke flytta till en så
aflägsen del af världen. Lincoln erhöll
äfven anbud att bli medlem af en
framstående lagfirma i Chicago, men
föredrog att stanna i Springfield, där han
1844 köpt ett eget hus och f. ö. var
omgifven af så många, som kände och
förstodo honom.



IIII

Lincoln som lagkarl

I Lincoln och Herndons till utseendet 
oansenliga lagkontor, beläget i
öfre våningen af en tvåvåningsbyggnad 
af tegel, rådde just icke någon
pedantisk ordning. Papper och tidningar 
lågo huller om buller öfverallt, och
i ett hörn hade så mycket damm och
jord samlat sig, att innehållet i några
fröpaket, som Lincoln medfört från
Washington, slog rot och började växa.
På ett stort kuvert hade han skrifvit:
“Om du icke finner, hvad du söker, på
någon annan plats, så titta efter i
detta kuvert.” Hans gamla hatt tjänade 
som förvaringsplats för bref och
dokumenter. Men i detta rum kände
han sig hemma och oförhindrad att
tänka sina egna tankar. Här läste
han tidningar och studerade Euklides,
med hvars sex första böcker han gjorde 
sig grundligt förtrogen. Här roade
han sig äfven med läsning af poesi.
Byrons Dröm och några andra dikter
af melankoliskt innehåll hade han lärt
sig utantill och plägade ofta deklamera
dem. Särskildt har en af dessa dikter,
“Ack, säg mig, o menska, hvi yfves
du så?” blifvit känd som Lincolns
älsklingspoem, emedan han så ofta
uppläste stycken därur.

Herndon berättar i sin bok, att
Lincoln i allmänhet kom till kontoret vid
9-tiden på morgonen, men att det
ibland hände, att han infann sig
mycket tidigare, mumsande på korf
och bröd, som han köpt i någon butik
på vägen till kontoret. Herndon
förstod då, att han haft ledsamt hemma
och gifvit sig i väg utan att äta
frukost. Vid dylika tillfällen var Lincoln
ytterligt melankolisk, och grannlagenheten 
bjöd Herndon att icke tala till
honom. Det påstås, att mrs Lincoln
aldrig tröttnade att gräla på sin man
för hans vana att ligga på golfvet i
förmaket eller tamburen och läsa och
för hans oförmåga att lära sig bordskick 
enligt hennes uppfattning därom.
Hans likgiltighet i fråga om sin
klädsel torde också ha varit en nagel i
ögat på henne, som ville spela så
aristokratisk. I detta fall var Lincoln
oförbätterlig. Äfven som president
gick han vanligen klädd i morgontofflor, 
emedan han fann de på den tiden
brukliga höga stöflarne plågsamma,
och i nattrock, utom vid officiella
möten o. d. Han sågs ofta på gatan,
äfven i Washington, klädd i en gammal
urblekt dammrock, och under vintern
bar han stundom till skydd mot
kölden en grå schal lindad omkring
halsen. Men då omständigheterna kräfde
det, visste han också att skicka sig
rätt. En man, som var närvarande
vid ett tillfälle i Hvita huset, då
statsmannen Charles Sumner kom på
besök, har berättat, att Lincoln, som vid
Sumners inträde satt i en länstol, med
ena benet kastadt öfver stolskarmen,
for upp och hälsade med utstuderad
värdighet på den snobbigt klädde
statsmannen och, efter det denne gått,
återtog sin förra bekväma ställning,
anmärkande: “I Rom gör man, som
romarne göra.”

Beträffande hans dagliga lif i
Springfield, skrifver hans vän advokaten
Whitney: “Ibland såg man Lincoln
gå fram och tillbaka på trottoaren
utanför sitt hus med ett barn på
armen eller dragande en liten barnvagn;
eller såg man honom under djupa
funderingar promenera till domstolsclerkens 
kontor, till någon butik eller annan 
plats, där folk var församladt och
han kunde vänta att finna villiga
åhörare till sina historier. Framemot
kvällen vandrade han hem, dref sin ko
till stallet, mjölkade henne, fodrade
sin häst, gjorde rent i stallet och högg
ved. Senare på kvällen gick han ofta
åter till någon butik, för att råka folk,
eller strök han ensam omkring i
stadens utkanter, försjunken i
betraktelser. Lincoln högg själf sin ved och
skötte sina djur, t. o. m. efter det han
blifvit väld till president.” Sina
papper och manuskript bar han i en
gammal nattsäck, och på sina resor
medförde han alltid en urblekt grön
paraply med hans namn insydt i stora
bokstäfver. Hans byxor voro alltid för
korta, och vanligen bar han en blå
röck, som han köpt i Washington 1849
och begagnade i 10 år.

Lincoln hade två utprägladt
motsatta naturer. Den ena var poetens,
drömmarens, idealistens, den andra,
hvilken i hans umgänge med sina
vänner oftast kom till synes, var den
praktiske mannens, skämtarens, humoristens. 
Den tog sig uttryck i berättandet 
af roliga historier, i hvilken konst
han var en mästare. Hans behof voro
små. Ingen man i hans ställning
kunde gärna i det stycket öfverträffa
honom. Andra lagkarlar begagnade sig
af alla möjliga tillfällen att förtjäna
pängar. Lincoln inlät sig aldrig på
någon spekulation och röjde intet
förvärfsbegär. För honom var rikedom
endast “ett öfverflöd på saker, som
man icke behöfde”. För sina tjänster
begärde han, såsom en af hans ämbetsbröder 
uttryckte sig, “skandalöst liten
ersättning”. Hans inkomster uppgingo
dock till 2—3,000 dollars om året. Det
högsta arvode han någonsin begärde
var, då han åt Illinois Central-järnvägen 
vunnit ett mål, befriande bolaget
från en ofantlig skatteutgift. Han
inlämnade då en räkning på $2,000,
hvilken bolagets vice-president George
McClellan fann för hög och vägrade
betala. På sina ämbetsbröders enträgna
begäran stämde Lincoln bolaget och
tillerkändes af domstolen $5,000 i st.
f. $2,000. Då Lincolns kompanjon en
gång begärt och fått $250 af en klient,
tvang Lincoln honom att återbetala
hälften, emedan han vid närmare
eftertanke funnit, att räkningen var för
hög. Men då en man, som hade $2½
att fordra af en fattig stackare, ville
att Lincoln skulle stämma denne,
begärde han $10 i förskottsbetalning,
hvarefter han gaf den fattige mannen
hälften af beloppet på det vilkor, att
han genast skulle gå och betala sin
skuld. Någon stämning blef således
ej af. När Lincoln upptäckte, att
någon klient ljugit vid framställandet af
sin sak, afsade han sig all befattning
med honom, och då en tvistefråga
syntes honom obetydlig, afrådde han från
inledande af rättegång. På så vis
beröfvade han sig själf många tillfällen
till inkomst. En gång blef han själf
lila besviken. Han hade blifvit kallad
till Cincinnati i ett mycket viktigt mål,
som rörde sig om ett värdefullt
skördemaskinspatent. Motpartens advokat
var en framstående lagkarl från
östern. Lincoln gladde sig åt att få
upptaga täflan med honom, och hans
vänner kände sig förvissade om, att
han skulle vinna utmärkelse. Men
hans klient, som hade $400,000 på spel,
kände sig modfäld, när han jämförde
sin anspråkslöse småstadsadvokat med
den elegante herre, som skulle föra
motståndarens talan, och engagerade
Edwin Stanton att biträda Lincoln.
Stanton uppträdde vräkigt och
ignorerade Lincoln helt och hållet. Lincoln
hörde honom på hotellet hånfullt
yttra: “Hvar kom det där långarmade
kreaturet ifrån? Och hvad kan han
uträtta? En sådan där humlestång
med en smutsig dammrock, hvarå
svetten trängt sig ut på ryggen och gjort
fläckar, så att den ser ut som en karta
öfver Amerika.” Att Lincoln kände
sig sårad och förödmjukad, när han
af denne oförsynte öfversittare blef
trängd undan och beröfvad ett lysande 
tillfälle att vinna utmärkelse, är ej
att undra på. Men han lät ej höra
någon klagan, utan erkände i stället
oförbehållsamt, att de akademiskt
bildade juristerna från östern voro
grundligare än västerns lagkarlar; och
fem år senare, när han själf intog
landets högsta hedersplats, utnämde han
samme Edwin Stanton, som så
hänsynslöst förolämpat honom, till
Förenta Staternas krigsminister.

Lincolns domstolsanföranden voro
så enkla, klara och fria från tekniska
termer, att äfven den okunnigaste
juryman förstod hvarje ord. Men han
kunde också vara spydig och skarp.
Han tillbrakte halfva tiden på resor.
Illinois var uppdeladt i ett antal
juridiska distrikt eller domsagor, af
hvilka hvart och ett hade sin domare, som
vår och höst besökte de olika
county-hufvudorterna och höll sessioner.
Domaren åtföljdes på sina resor af ett
visst antal advokater. Åttonde distriktet, 
som Lincoln tillhörde, innefattade
15 counties och var 150 mil långt och
lika bredt. Före 1854 fanns där ingen
järnväg. Domaren och hans sällskap
färdades på hästrygg eller i åkdon.
Under sin tidigare praktik hade
Lincoln ingen häst, utan plägade låna en
eller också tillsammans med ett halft
dussin andra advokater hyra en vagn
med 3 säten. Längre fram skaffade
han sig häst och vagn. Vid ankomsten 
till den stad, där domstolen skulle
hålla session, togo resenärerna in på
hotellet. Man var icke kinkig i fråga
om bekvämligheterna. Hvarje sofrum
innehöll 3—4 sängar, och domare och
advokater sofvo tillsamman, två i
hvarje säng. I matsalen åto de
tillsamman med jurymän, vittnen, fångar,
som ställt borgen för sig, resande
handelsmän, forkarlar och arbetare. Det
enda försök till klassindelning, som
gjordes af hotellvärden, var att
placera lagkarlarne i en grupp vid ena
ändan af bordet. Lincoln tycktes ej
fråga efter denna klassificering. En
dag, då han slagit sig ned bland de
andra gästerna, ropade värden till
honom: “Ni sitter på orätt plats, mr
Lincoln.” — “Har ni bättre mat där
borta, Joe?” frågade Lincoln tillbaka;
“i annat fall stannar jag, där jag är.”
Matlagningen var icke alltid den
bästa. Många besvärligheter mötte den
kringresande domstolen på dess 
färder. Vägarne voro dåliga, broar
saknades öfver floderna. Lincoln var den
ende, som tog allt med godt humör.
Den sortens lif var fullkomligt i hans
smak, och han föredrog det vida framför 
att sitta på ett kontor i en stad.
Här kommo hans praktiska talanger
och hans fenomenala förmåga som
historieberättare till sin fulla rätt. Han
var full af komiska anekdoter och
infall, och dem serverade han dagen i
ända, t. o. m. under domstolsförhandlingarne.

Domaren David Davis, som presiderade 
öfver åttonde distriktet från 1843
till långt in på 1850-talet och
sedermera blef ledamot af Förenta
Staternas högsta domstol och ordföraande i
senaten, var en kraftfull karaktär och
en man med stor lärdom. Alltifrån
första stunden fattade han ett
synnerligt tycke för Lincoln och lyssnade
med förtjusning till hans historier.
Om Lincoln under förhandlingarne i
domsalen berättade någon lustighet i
hviskande ton för de andra lagkarlarne, 
kunde det hända, att domaren slog
i bordet och tystade på honom. Men
efteråt slog det aldrig fel, att han
kallade någon af lagkarlarne till sig och
frågade, hvad det var Lincoln berättade. 
Vid ett tillfälle brast en af
advokaterna, sedermera domaren Ewing, i
gapskratt, efter det Lincoln hviskat
något till honom. Domaren Davis blef
förnärmad och ropade: “Det måste
bli ett slut på det här. Mr Lincoln,
ni stör denna domstol ständigt och
jämt med edra historier. Och ni, mr
Ewing, dömes att böta $5 för edert
bullersamma uppträdande.” Ewing bad
om ursäkt för sitt beteende, men
tillade, att historien var så oemotståndligt
skrattretande, att han ansåg den värd
böterna. Efter sessionens slut kallade 
domaren honom till sig och bad att
få höra Lincolns historia. Ewing
omtalade den, och sedan Davis skrattat
ut, sade han, ännu småleende:
“Böterna efterskänkas.”

Efter kvällsmaten plägade advokaterna 
samlas i Davis’ rum till samspråk. 
Om Lincoln saknades, var Davis 
aldrig i sitt rätta esse. “Hvar är
Lincoln i kväll? Hvarför kommer inte
Lincoln?” frågade han otåligt gång på
gång. Lincoln njöt af att veta sig
vara omtyckt, och ofta, när han kom
till domsalen eller någon annan plats,
där hans kamrater voro församlade,
frågade han på sitt barnsligt okonstlade 
sätt, medan han skakade hand med
vännerna: “Äro ni inte glada att se
mig igen?” I de småstäder, där
domstolen höll sina sessioner, funnos
många fina och förmögna hem, och i dem
tillställdes ofta kalas och fäster för
dessa kringflackande lagens representanter.

Under hela 1850-talet var slafverifrågan 
det viktigaste af alla de politiska 
spörsmålen. Enligt den s. k.
Missouri-kompromissen af 1820 fick
Missouri, då det upptogs i statsförbundet,
fortfara som slafstat på det vilkor, att
slafveriet icke skulle utsträckas till
något nytt område. Men när år 1854
territorierna Kansas och Nebraska
organiserades, gjorde slafverivännerna
allt för att få slafveriet infördt där,
och Stephen Douglas, som då satt i
Förenta Staternas senat som representant 
för Illinois och ett par år förut
varit på förslag till president,
genomdref en motion, som kullkastade
Missouri-kompromissen och gaf hvarje
nybildadt territorium rätt att själft
afgöra, huruvida slafveri skulle finnas
inom dess gränser eller ej. Detta väckte
en storm af ovilja öfverallt i 
nordstaterna, där ett parti, kändt under
namnet abolitionister, länge påyrkat att
få allt slafveri upphäfdt och alla
slafvar frigifna. Lincoln, som ända från
sin ungdom afskytt slafveri-institutionen, 
rustade sig nu till allvarlig strid
mot slafpartiet. Han blef invald i
legislaturen, men afsade sig denna
utmärkelse och uppträdde som kandidat
för Förenta Staternas senat, dock utan
framgång. Senator Douglas kom själf
till Illinois för att förklara sin
ståndpunkt. Han uppträdde först i
Springfield. Lincoln svarade på hans tal. “I
4 timmars tid talade han”, skrifver en
af hans biografer, “med ett allvar,
som skakade hans jättegestalt och
försatte vän såväl som fiende i häpnad.
Utan fruktan för sin lysande motståndare, 
som korsat klingor med själfve
Webster och andra stora talare i
senaten, påvisade han det falska i hans
påståenden punkt för punkt.” Han
följde honom till Peoria, där de
likaledes höllo hvar sitt tal. Lincoln
förvånade alla genom sin klara
bevisföring och sitt lika enkla som kraftiga
språk. “När den hvite mannen styr
sig själf”, sade han, “så är det
själfstyrelse, men när han regerar öfver
både sig själf och en annan man, så
är det mer än själfstyrelse, det är
despotism. Ingen man är god nog att
regera öfver en annan man utan dennes 
samtycke. Utplåna Missouri-kompromissen, 
utplåna alla kompromisser,
själfständighetsförklaringen och all
föregående historia; men vi kunna
icke utplåna människonaturen. Vår
republikanska kåpa är fläckad och
sölad i smutsen. Låt oss rena den. Låt
oss vända den och tvätta den hvit i
revolutionens ande, om icke i dess
blod!”



V

Lincolns och Douglas’ intellektuella tvekamp

1856 blef whigpartiets dödsår och det
republikanska partiets födelseår.
Lincoln välkomnades som det nya partiets
själfskrifne ledare vid statskonventet
i Bloomington. Det tal han där höll
den 29 maj mot slafveriets utsträckande 
till Kansas var så gripande, att
åhörarne sutto som förtrollade och
tidningsreferenterna glömde sin plikt att
skrifva ned det. Ryktet därom spred
sig, och vid det republikanska
presidentvalkonventet i Philadelphia fick
Lincoln andra förslagsrummet till
vice-presidenturen. Han vidhöll och
förfäktade i tal och skrift sina åsikter om
slafveriet såsom en orättfärdighet,
hvilken icke finge utsträckas till något
nytt territorium, och uppträdde
kraftigt mot ett af högsta domstolen fäldt
utslag, att negrer ej finge söka
upprättelse vid någon amerikansk
domstol. Douglas beskyllde honom med
anledning däraf för anarkism. Lincoln
svarade, att han var lika lojal mot
lagar och institutioner som Douglas
själf, men att då domstolen ofta
återkallade sina egna beslut och sålunda
erkände sin ofullkomlighet, det vore
fullt berättigadt att söka förmå den
att äfven återkalla ett så orättfärdigt
utslag som det nämnda. I Illinois var
Lincoln republikanernas gunstling, och
vid statskonventet i juni nominerades
han till Douglas’ efterträdare som
senator från Illinois. Han höll därpå ett
tal, som föreföll de flesta af hans
vänner så radikalt, att de fruktade att han
förstört alla sina framtidsutsikter.
Han framhöll däri, att unionen icke
kunde äga bestånd som halft vänlig
och halft fiendtlig mot slafveriet; att
den ettdera måste göra sig kvitt
slafveriinstitutionen eller göra den laglig
i hela landet. Detta direkta uttalande
var ett klokt politiskt schackdrag af
Lincoln, som förstod, att det enda
sättet att besegra Douglas var att tvinga
honom att närmare definiera sin egen
ståndpunkt. Douglas hade nämligen
visat sig vacklande i vissa af sina
åsikter och därigenom stött sig med en del
af sitt eget parti, men samtidigt vunnit
sympatier inom det republikanska
lägret, så att somliga af dess ledare t. o. m. 
gjorde anstalter för att få honom
att helt och hållet öfvergå till deras
parti.

Det var då Lincoln företog en af de
klokaste handlingar i sitt lif, i det han
den 24 juli 1858 utmanade Douglas på
en intellektuel tvekamp. Douglas
antog utmaningen, och det bestämdes,
att de båda politiska kämparna skulle
mötas i sju offentliga debatter.
Lincolns vänner kände sig oroliga.
Douglas betraktades som den ypperste inom
sitt parti. Han var djärf, slug, en
talare som få och begåfvad med ett
vinnande sätt och en nära nog
hypnotisk makt öfver människorna. Han
hade gjort en lysande karriär. Vid 28
års ålder hade han blifvit medlem af
Illinois’ högsta domstol, vid 31 års
ålder af kongressen och två år senare
senator. Han hade varit på vippen
att bli president och var nu vid 45
års ålder nordstatsdemokraternas
enda tänkbara presidentkandidat. Han
var rikt och förnämt gift, hade varit
en firad gäst i Europas hufvudstäder
och ägde ett palatslikt hem i
Washington. Han ägde en ovanligt kraftig
stämma, uppträdde med pomp och ståt
och bildade i alla afseenden den
fullständigaste motsats till Lincoln,
hvilken han bemötte med en medlidsam
nedlåtenhet, något som gaf Lincoln
anledning till många lyckade sarkasmer,
i det han häntydde på Douglas som en
världsberömd man, hvars anhängare i
åratal i honom sett en blifvande
president och i hans trinda, frodiga,
jovialiska anlete allehanda inbringande
sysslor skjuta skott, medan ingen någonsin
sett ett presidentämne i Lincoln eller
i hans aftärda, magra, torra anlete
väntat att ens få se en kålplanta
spira. “Men”, yttrade han i ett tal, hvari
han bemött vissa elaka personliga
anspelningar, “jag ämnar fortsätta
striden som en fullkomlig gentleman, i
sak åtminstone, om också icke i fråga
om utvärtes prydlighet. En gentleman
i den meningen blir jag aldrig, men
hvad som bildar en gentlemans inre,
det hoppas jag, att jag förstår.”

Det beslöts, att Douglas skulle
inleda och afsluta 4 af de 7 debatterna och
Lincoln ha första och sista ordet i de
tre öfriga. Den första hölls i Ottawa,
Ill., den 21 aug. 1858, ute i det fria i
närvaro af en ofantlig folkmängd. Till
denna såväl som till de öfriga
debatterna kommo farmare åkande med
sina familjer ofta från 40 eller 50 mils
afstånd, och stadsbefolkningen
strömmade man ur huse, — så allt
uppslukande var intresset för de frågor, som
behandlades. Det fanns tillfällen, då
talaren hade ända till 15- och 20,000
åhörare. Hotellen voro fullpackade,
och tusentals människor slogo läger på
marken utanför städerna. Den andra
debatten hölls i Freeport den 27
augusti, den tredje i Jonesboro den 15
september, den fjärde i Charleston, 150
mil från Jonesboro, den 19 september,
de tre sista i Galesburg, Quincy och
Alton den 7, 13 och 15 oktober. Bägge
talarne uppträdde dessutom nästan
hvarje dag mellan mötena. Det var
en andlig tvekamp, som på det hårdaste 
ansträngde deras både själs- och
kroppskrafter. De färdades än till
häst, än i vagn, än på ångbåtar. Då
järnväg fanns mellan platserna, åkte
Douglas i en palatsvagn, såsom
järnvägsmagnaten McClellans gäst, samme
McClellan, som förut en gång vägrat
betala en af Lincoln inlämnad räkning,
och som Lincoln likafullt några år
senare hedrade med en utnämning till
öfverbefälhafvare öfver armén.
Douglas åtföljdes af en hel trupp af
framstående politiker, möttes i städerna
med musik och fördes i fina ekipager
till hotellen. Lincoln blef ibland af
sina anhängare buren på deras axlar
genom staden eller skjutsad i hölass.
De ville på detta sätt visa sitt förakt
för de aristokratiska fasonerna inom
Douglas’ parti och affektera
republikansk enkelhet.

Talarne undveko personliga utfall så
mycket som möjligt, fast Douglas
emellanåt ej kunde lägga band på sin
häftighet, när han blifvit för hårdt
ansatt. Det enda, som tycktes irritera
Lincoln, var Douglas’ ofta upprepade
försök att bringa på tal saker, som
icke hörde till ämnet. “Domaren
Douglas”, sade Lincoln, “spelar bläckfisk,
ett djur som icke har något annat
försvarsmedel, då det ser sig ansatt, än
att omgifva sig med en svart vätska,
som gör vattnet så mörkt, att fienden
icke kan se bläckfisken, som på detta
sätt räddar sig ur faran.” På tal om
negerslafvarne sade Lincoln rent ut,
att han icke ville gifva dem rätt att
rösta eller att tjänstgöra som jurymän.
Han angaf som sin åsikt, att det rådde
en fysisk skillnad mellan den hvita
och den svarta rasen, hvilken i alla
tider skulle hindra dem från att lefva
tillsamman i social eller politisk
jämlikhet. “Men”, tillade han, “i fråga om
rättigheten att äta det bröd, som han
förtjänar med sina egna händer, är
negern min jämlike och domaren
Douglas’ jämlike och hvarje annan
människas jämlike.” Lincoln uppträdde icke
mot slafveriet i de stater, där det
införts med grundlagens medgifvande,
ehuru han hoppades på dess “slutliga
fredliga utrotande” öfverallt. Hvad
han ifrade för, var att hindra dess
vidare utbredning, och för detta måls
vinnande utfäste han sig att kämpa,
“tills den dag randats, då så långt 
förbundsregeringens makt sträcker sig,
solen icke skall skina, regnet icke falla
och vinden icke blåsa på någon människa, 
som är dömd att arbeta utan lön.”
Hans sista tal rörde sig om frågan:
“Är slafveriet orätt?” “Detta är”, sade
han, “den viktigaste frågan, och den
skall höras här i landet, sedan våra
tungor blifvit förstummade. Det är
den eviga striden i hela världen
mellan de två begreppen rätt och orätt.”
Under debatterna föreföllo de två
talarne ungefär jämnstarka. En åhörare
yttrade efteråt: “När jag hörde Douglas 
tala, tyckte jag synd om Lincoln,
men när jag så hörde Lincoln tala,
tyckte jag till min förvåning lika
mycket synd om Douglas.” Talen
aftrycktes och kommenterades i alla landets
tidningar, och ju mer de lästes, desto
klarare blef det, att Lincoln haft
rätten på sin sida. Han hade flera
gånger beslagit sin motståndare med lögn
och tvetalan, och hundratals demokrater 
öfvergingo i följd däraf till det
republikanska partiet. En framstående
statsman skref i ett bref till en
Chicago-tidning: “Hvem är denne man,
som uppträder mot Douglas? Ha ni
fått klart för er, att förträffligare tal
öfver allmänna frågor aldrig hållits i
vårt land; att hans insikter i ämnet
äro djupa, hans logik oantastlig, hans
stil oefterhärmlig?" I ett sammanfattande 
omdöme om denna minnesvärda
och i sitt slag ensamma politiska
täflingsstrid skrifver James Creelman:
“Mot den otymplige småstadsadvokaten 
med det rynkiga, melankoliska
ansiktet och den pipiga rösten stred den
elegante, vackre och fyndige Douglas
förgäfves. Lincolns mänskliga syn på
tingen, det rättvisa i hans påståenden,
hans upphöjda moraliska ståndpunkt,
hans lättfattliga, träffande anekdoter,
hans originalitet och fantasirikedom
och den omisskänneliga enkelheten
och uppriktigheten i hans bevisföring
triumferade öfver Douglas’
lagkarlsmessiga anföranden. Med hänsyn till
dramatisk iscensättning och allmän
entusiasm finns intet i hela det
amerikanska folkets historia, som kan
jämföras mod denna strid mellan Lincoln
och Douglas. Och intet i Lincolns hela
lefnad bevisade mera tydligt, att när
han föresatte sig att kämpa för en
moralisk fråga, var han makalös. Han
var uppfylld af sitt ämnes majestät.”

I trots af allt blef icke han, utan
Douglas vald till senator. Men det
blef en dyr seger för Douglas. Vand
som han var vid att lefva högt, belöpte
sig hans utgifter under de månader,
som han egnade åt valstriden, till
$80,000. Lincolns utgifter under
samma tid uppgingo till mindre än $1,000.
De eftergifter och medgifvanden, som
Douglas sett sig nödsakad att göra
under debatterna med Lincoln, hade
ådragit honom sydstatsdemokraternas
fiendskap. De betraktade honom som
en förrädare, och fast han genast
begaf sig ut på resor i slafstaterna, för
att söka återvinna det förlorade
förtroendet, möttes han af idel misstro.
Hans parti var hopplöst splittradt.
Senaten afsatte honom från ordförandeskapet 
i en kommitté, som han innehaft 
i 11 år. Under tiden hade Lincoln
återgått till sina vanliga sysslor. Men
påföljande år fick han kallelse från
stater både i väster och öster att
komma och hålla politiska tal. Hvar helst
Douglas uppträdde, ville man nu äfven
höra Lincoln. Här och där började det
glunkas om, att han borde föreslås till
presidentkandidat, men när man
nämde därom för honom, svarade han:
“Hvad tjänar det till att tala om mig,
när vi ha sådana män som Seward och
Chase? Rättvisan fordrar, att de först
komma i åtanke.” Det var först vid
ett politiskt möte i december 1859 som
han på enträgen begäran gaf sitt
samtycke till att låta sig presenteras som
presidentkandidat. Han kände sig
smickrad, då han fick inbjudning att
hålla en föreläsning i New York. Den
27 februari 1860 uppträdde han i
Cooper Institute i New York inför allt
hvad staden ägde förnämst af lärdom
och intelligens. Han kände sig till en
början ganska brydd och bortkommen,
när han at skalden Bryant presenterades 
för alla de fina herrarna på scenen, 
bland hvilka han så bjärt afstack
genom sitt utseende och sin enkla
drägt. Men, skrifver en af åhörarne,
diplomaten Joseph Choate, “när han
började tala, blef han som förvandlad.
Hans ögon lyste, hans röst klingade,
hans ansikte sken och tycktes lysa
upp hela församlingen. I 1½ timmes
tid höll han åhörarne under sin
kontroll. Det var underbart att se, hur
denne olärde man endast genom
själfdisciplin och sin andes tuktan hade
vuxit ifrån alla ytliga konstgrepp och
funnit vägen till den fullkomliga
enkelhetens storhet och kraft. Han
bevisade med talrika exempel ur
historien och med mästerlig logik, att
fäderna, som skrefvo grundlagen i syfte
att bilda en fullkomligare union och
grundlägga rättvisa och tillförsäkra
sig själfva och sina efterkommande
frihetens välsignelser, menade att gifva
förbundsstyrelsen makt att utestänga
slafveriet från territorierna. Han
afslöt sitt tal med den till hjärtat 
trängande uppmaningen: “Låt oss tro, att
rätt är makt, och låt oss i denna tro
ända till slutet framhärda i att göra
vår plikt så, som vi förstå den.” Den
kvällen genljöd den stora salen och
dagen därpå hela staden af hänryckta
människors bifall och lyckönskningar,
och han, som kommit såsom en
främling, skildes från oss som en
lagerkransad segrare.”

New Yorks tidningar återgåfvo talet
in extenso, och Horace Greeley skref,
att det var det mest storslagna tal han
någonsin hört, ehuru han dock hört
några af Websters allra bästa.
Lincoln uppträdde därefter i flera andra
af österns stater. Professorn i
vältalighet vid Yale College intogs af sådan
beundran för Lincolns sätt att behandla 
språket, att han ej blott nedtecknade 
flera af hans satser och dagen därefter 
läste upp dem för sina studenter
såsom exempel på fullödig engelska,
utan äfven följde efter talaren till en
annan stad, för att än en gång få
tillfälle att, såsom James Morgan
uttrycker sig, “sitta vid fötterna af denne
själflärde mästare i vårt modersmål.”



VI

Lincoln blir Förenta Staternas president

I början af 1860, samma år som
presidentvalet skulle hållas, betraktades
William Seward i New York som det
republikanska partiets blifvande
presidentkandidat, och den ena staten efter
den andra förklarade sig ämna gynna
honom. Lincoln hade visserligen tid
efter annan varit nämd i småstadstidningar 
i Illinois som en möjlig presidentkandidat, 
men partiet i sin helhet
hade icke fäst någon uppmärksamhet
därvid. Lincolns vänner hade dock i
all tysthet arbetat för honom, och då
Lincoln, medan delegaterna vid
Illinois-republikanernas valmöte i
Decatur den 9 maj höllo på med sina
förhandlingar, händelsevis inträdde, blef
han inbjuden att taga plats på
platformen, och kort därefter frågade en
af de närvarande, om han finge förära
mötesdeltagarne en minnesgåfva. Hans
anhållan bifölls, och i nästa ögonblick
sågos två män tåga fram genom salen,
bärande ett banér, bestående af två
gamla, murknade gärdsgårdsstörar
öfverklädda med flaggor och band med
inskription: “Abraham Lincoln,
gärdselkandidaten för president 1860. Två
af de 3,000 gärdselstörar, som år 1830
höggos af Thomas Hanks och Abe
Lincoln, hvars fader var den förste
nybyggaren i Macon County.”

En bifallsstorm utbröt, och ropet:
“Lincoln! Lincoln!” ljöd genom salen.
Lincoln reste sig upp, pekade på
banéret och sade: “Jag förmodar, att ni
önskar höra några ord från mig. Jag
kan icke säga, huru vida jag gjort de
där gärdselstörarna eller icke, men jag
vet med säkerhet, att jag gjort en hel
mängd andra lika goda som dessa.”
Nya bifallsåskor följde, och en af
delegaterna hviskade till en annan: “Nu
har Seward förlorat Illinois.” Det slog
in, ty en stund senare var Lincoln
enhälligt nominerad som Illinois-republikanernas 
presidentkandidat. Entusiasmen 
spred sig till Chicago, där nationalkonventet 
skulle hållas en vecka
senare. De begge gärdselstörarne
utställdes där till förevisning, prydda af
stadens damer med blommor. Konventet 
sammanträdde den 16 maj i en för
ändamålet särskildt uppförd ofantlig
träbyggnad, kallad Wigwam. Tvåtusen 
af Sewards anhängare följde med
honom från New York och hade med
sig en musikkår. Andra stater i östern
voro talrikt representerade. Långa
järnvägståg kommo från New England
med politiska skaror. I Chicago
funnos under mötesdagarne omkr. 40,000
främlingar. Processioner för Seward,
Cameron, Chase och Lincoln tågade
fram och tillbaka genom gatorna. Tal
höllos i oändlighet, musikkårer
spelade och fyrverkerier afbrändes. Sewards
parti ville, att Lincoln skulle
nomineras till vice-presidenturen, men
Lincolns vänner, bland dem domaren
Davis, hvilken länge arbetat i det
fördolda för sin gunstling både i Illinois och
i andra stater, motsatte sig detta. Med
outtröttlig ifver sökte de öfvertala de
olika staternas kommittéer att rösta
på Lincoln för presidenturen. Spänningen 
var uppdrifven till det högsta.
Hundratals valmän sofvo icke en blund
på hela veckan. Efter flera dagars
diskussioner och förberedande arbeten
kom själfva valdagen.

Sewards namn föreslogs först och
helsades med jubel, men det var ett
intet mot hvad som följde, när näst i
ordningen Norman Judd reste sig och
på Illinois-delegationens vägnar
föreslog Lincoln. Ett oväsen bröt ut,
hvartill intet valmöte förr eller senare
kunnat uppvisa maken. Till ledare
hade blifvit utsedd en man med en
utomordentligt kraftig stämma och
han hade skaffat sig till hjälp en med
lika goda röstresurser utrustad
löjtnant, som, fastän sjelf demokrat, var
så förtjust i att höra sin egen röst, att
han gerna lånade sina lungor till
tjenst åt motpartiet. De hemska
Indiantjut, som dessa två män upphäfde,
satte lif i församlingen. Tusentals
män och kvinnor sprungo upp på
bänkarne och gåfvo full hals. Därpå
föreslogos flera andra kandidater —
Cameron, Chase, Bates m. fl. — men de
väckte ingen entusiasm. Vid första
omröstningen fick Seward 173 och
Lincoln 102 röster (hela antalet var 465),
vid den andra Seward 184 och Lincoln
181, vid den tredje Seward 180 och
Lincoln 231½. Det fattades då endast
2½ röster i att han skulle erhålla
nominationen. Spänningen bland
åhörarna var nästan outhärdlig. Ett
ögonblicks tystnad följde. Därpå sprang
ordföranden för Ohios delegation upp
från sin plats och ropade: “Jag vill
tillkännagifva, att vi öfverflyttat 4
röster från mr Chase till mr Lincoln.”
Det dröjde några sekunder, innan hela
folkskaran fått klart för sig, hvad
dessa ord inneburo, men så fort det skett,
utbröt den i skallande hurrarop.
Tiotusen människor betedde sig som
förryckta. De hoppade upp och ned,
viftade med flaggor, hattar, näsdukar och
käppar, hurrade och skreko, tills de af
ren utmattning icke förmådde mer.
Utanför byggnaden instämde 20,000
strupar i skrålet. Kanonskott aflossades, 
alla ångbåtar, lokomotiv och
fabrikshvisslor tjöto, alla kyrkklockor
ringde, och detta hiskliga oljud
fortsattes oafbrutet i 24 timmar.

Under tiden befann sig föremålet för
all denna skrällande välmening i sitt
kontor i Springfield. Kring
telegramkontoret var en folkskara samlad.
Plötsligt upphäfde den ett jubelrop. En
springpojke kom med ett telegram i
handen och skyndade till Lincoln med
det. Folket packade sig kring honom
på gatan, somliga skrattande, andra
med tårar i ögonen, somliga skakande
hans hand, andra skakande hvarandras 
händer, då de icke kunde få tag
i hans. “Mina vänner”, sade Lincoln,
“jag är tacksam för edra lyckönskningar, 
men som det finns en liten kvinna
där borta vid 8de gatan, som det skall
glädja att få del af nyheten, måste ni
ursäkta mig, tills jag hunnit
underrätta henne.” Och därmed rusade han
i väg, med telegrammet i handen och
rockskörten stående rätt ut. Hemkommen 
lade han sig till hvila på en soffa.
Medan han låg där, såg han i en
spegel två bilder af sig själf, den ena
mindre klar än den andra. Han reste sig
upp och lade sig igen, för att se, om
icke den blekare bilden skulle
försvinna. Men den var kvar. Följande dag
gjorde han samma experiment och såg
åter dubbelbilden. Men när han ville
visa den för sin hustru, syntes den ej.
Hon tolkade detta fenomen så, att
Lincoln skulle bli omvald till president,
men icke genomlefva sin andra
tjänstetermin.

Lincolns nomination blef signalen
till uppror i slafstaterna. Han hade
af förblindade agitatorer utmålats som
en fiende till sydstaterna, beredd att
bekriga dem. Guvernören af South
Carolina sände en rundskrifvelse till
alla slafstatsguvernörerna med
upplysning, att hans stat ämnade utträda ur
unionen, om Lincoln blefve väld till
president, och uppmanade dem att
följa exemplet. Den 6 november hölls
presidentvalet, och som demokratpartiet 
var ohjälpligt splittradt och hade
två kandidater på sin lista (Douglas
och Breckenridge), afgick Lincoln med
segern. South Carolina utträdde då
ur unionen och lade beslag på
postkontor, tullhus, arsenaler och
befästningsverk. President Buchanan lofvade att
ej ingripa mot rebellerna. Flera af
medlemmarne i hans rådsförsamling
stodo på deras sida och sände dem
vapen. I januari 1861 följde Mississippi,
Florida, Alabama, Georgia, Louisiana,
Texas och i april och maj Virginia,
Arkansas, North Carolina och
Tennessee South Carolinas exempel.
Förenta Staternas flagga nedtogs från
alla offentliga byggnader, och
rebellflaggan hissades i dess ställe. Innan
Lincoln tillträdde sitt nya ämbete,
hade dessa stater grundat ett nytt rike,
Sydstatsförbundet, och valt sin egen
styrelse, med Jefferson Davis som
president. Buchanan, omgifven af
förrädare och själf gammal och räddhågad,
gjorde intet åt saken och vågade ej
ens skicka undsättning till den lojale
major Anderson, som med en handfull
soldater satt hjälplös i det af rebeller
belägrade Fort Sumter, rebeller, som
blifvit försedda med vapen af den
regering, de sökte kullstörta. Man kan
lätt tänka sig Lincolns förtviflan öfver
att under sådana förhållanden vara
dömd till overksamhet och hans
grämelse öfver att till på köpet bli utsatt
för klander, för det han icke blandade
sig i regeringens angelägenheter.

Den 11 februari 1861 anträdde
Lincoln sin resa till landets hufvudstad.
Dessförinnan aflade han dock ett
besök hos sin aldrig förgätna styfmoder
och vid sin faders graf. Gumman var
intagen af dystra aningar och sade, att
hon visste att de icke mer skulle råkas
på jorden, enär hon kände på sig, att
han skulle bli mördad af sina fiender.
Vid sitt afsked från sin kompanjon
Herndon påpekade Lincoln, att de
under 16 års samvaro aldrig vexlat ett
ovänligt ord med hvarandra, och bad,
att deras gamla skylt skulle bli lämnad
orörd, enär han efter fullbordad
tjänstetermin ämnade återtaga sin
lagpraktik, som om han aldrig varit
president. Han uthyrde sitt hus och
sålde sina möbler. Detta hus jämte 160
acres jord i Iowa, som han fått i
erkänsla för sina tjänster under
indianupproret, samt en byggnadstomt i
Lincoln, hvilken plats blifvit uppkallad
efter honom, utgjorde vid denna
tidpunkt hela hans förmögenhet, 
representerande ett värde af $7,000. En
stor skara vänner följde honom till
tåget. Det var en kall och regnig dag.
Men med blottade hufvuden lyssnade
skaran andaktsfullt till följande tal,
som Lincoln höll från bakre platformen 
af sin järnvägsvagn, där han själf
stod med hatten i hand, djupt gripen
af stundens högtidlighet. “Mina
vänner”, sade han, “ingen, som icke
befinner sig i min ställning, kan fatta den
smärtsamma känsla, som jag erfar vid
denna skilsmessa. Denna plats och
dess befolknings välvilja har jag att
tacka för allt. Här har jag lefvat ett
fjerdedels sekel, här har jag varit ung
och blifvit gammal, här äro mina barn
födda och ett af dem begrafvet. Jag
far nu min väg, utan att veta, när eller
om jag någonsin kommer tillbaka,
med ett värf framför mig svårare än
det, som föll på Washingtons lott.
Utan bistånd från det gudomliga
väsen, som alltid hjälpte honom, kan jag
icke lyckas. Med det biståndet kan
jag icke misslyckas. Må vi i förlitande 
på honom, som kan följa med mig
och stanna hos er och vara allestädes
till vår hjälp, förtröstansfullt hoppas,
att allt må bli bra igen. Anbefallande
er åt honom, liksom jag hoppas, att ni
vilja anbefalla mig hos honom i edra
förböner, tager jag nu ett ömt farväl
af er.” En snyftning genomlopp den
lyssnande skaran, och från dess läppar
hördes, när Lincoln slutat, ett
halfkväfdt: “Vi vilja göra det.”

Under resan, som räckte i ett par
veckor, gjordes uppehåll på många
platser, och öfverallt talade den nye
presidenten till folket, uppmanande
till tålamod och försäkrande, att intet
blod skulle bli utgjutet, så vida icke
regeringen tvingades att handla i
själfförsvar, att sydstaterna skulle bli
lämnade i fred med sina institutioner, och
att Förenta Staterna skulle återtaga
sina fästningsverk och postkontor.
Kännetecknande för hans enkla,
folkliga sinne är följande episod. Under
den föregående hösten hade en 11-årig
flicka vid namn Grace Bedell, sina
föräldrar ovetande, skrifvit ett bref till
Lincoln, hvari hon bad honom låta
skägget växa, emedan hon trodde att
det skulle förbättra hans utseende.
Lincoln hade svarat på hennes bref,
och när han nu under sin resa kom till
den plats, hvarifrån flickan skrifvit,
en station i staten New York vid namn
Westfield, frågade han efter henne.
Hon befann sig händelsevis bland
folket, som samlats vid stationen.
Lincoln tog henne i sin famn, kysste
henne och sade: “Se här, Grace, att jag
har låtit skägget växa för din skull.”
Somliga tidningar gjorde sig lustiga
öfver denna lilla tilldragelse, och en af
dem omtalade den under rubriken:
“Gamle Abe kysst af en vacker flicka.”
Det äldsta porträtt af Lincoln, där han
förekommer med skägg, togs i början
af 1861. På alla föregående (det sista
af dem taget i augusti 1860) är han
renrakad.

Detektiven Allan Pinkerton hade
kommit på spåren en sammansvärjning 
i Baltimore med syfte att mörda
Lincoln, när han hunne dit på sin resa.
På grund häraf måste en ändring
göras i reseplanen. Den 23 februari
anlände tåget till Washington, och den 4
mars invigdes Lincoln i sitt nya
ämbete. Sitt installationstal höll han från
en af kapitoliets balkonger inför den
största folksamling, som dittills
förekommit vid någon presidentinvigning.
Mellan 50- och 100,000 människor 
åhörde talet. När Lincoln såg sig om efter
en plats att sätta sin cylinderhatt på,
tog Stephen Douglas, som stod bakom
honom, den ur hans hand, hviskande
till en sidokamrat: “Om jag inte kan
bli president, kan jag åtminstone få
hålla presidentens hatt.” Bl. a., som
Lincoln yttrade i sitt tal, voro följande
satser, riktade till sydstatsfolket: “I
edra händer, mina missbelåtna
landsmän, och icke i mina ligger den
olycksdigra frågan om inbördes krig.
Regeringen kommer icke att angripa er,
utan att ni först angripa regeringen.
Ni kunna icke få någon strid till stånd
utan att själfva först börja den. Ni
ha ingen ed antecknad i himlen att
omintetgöra regeringen, men jag har
en den mest högtidliga ed där, att
bevara, skydda och försvara regeringen.
Ni kunna afstå från att angripa den,
men jag kan icke afstå från att
försvara den. Det är icke jag, utan ni som
skola afgöra den viktiga frågan: Skall
det vara frid eller svärd? Vi äro icke
fiender, utan vänner. Vi få icke lof att
vara fiender. Äfven om lidelserna
tänjt på det band af tillgifvenhet, som
råder mellan oss, få de icke sönderslita 
det. Minnets mystiska strängar,
som förena hvarje stridsfält och
hvarje patriots graf med hvarje lefvande
hjärta och hvarje härd i hela detta
vidsträckta land, skola ännu låta
unionens kör klinga, när de, såsom
säkerligen kommer att ske, åter bli berörda
af de goda änglarne i vår natur.”



VII

Bekymmersamma dagar

Med tungt hjärta intog Lincoln sin
plats i Hvita huset. Träffande har
Emerson sagt, att han “skickades till
rodret i en orkan”. Från denna tid
räknas Lincolns lidandes historia. Han
var en ensling med ingen att lita på
utom sig själf. Han hade mer besvär
med sin rådsförsamling, än alla andra
presidenter haft tillsamman. I st. f.
att hjälpa och stödja honom i hans
pröfningar satte den sig upp emot
honom. Statsministern Seward hade icke
innehaft sitt ämbete 4 veckor, innan
han försökte tillvälla sig hela makten.
I ett skriftligt dokument, det mest
förödmjukande som någonsin en
president mottagit, rådde han Lincoln att
låta honom taga hand om styrelsen.
Utan att visa sig sårad, svarade
Lincoln honom på ett sådant sätt, att
Seward erkände, att han i Lincoln
funnit sin mästare. “Presidenten är den
bäste af oss”, skref Seward i ett bref
till sin hustru. Finansministern Chase
intrigerade mot Lincoln. Krigsministern 
Cameron var en sådan outtröttlig 
bråkmakare, att Lincoln måste
göra sig kvitt honom. Han sände
honom som Förenta Staternas sändebud
till Ryssland och utnämde Edwin
Stanton i hans ställe. Stanton var den
bäste krigsminister Förenta Staterna
någonsin haft, men oduglig i sitt sätt.
“Ingen skulle”, säger Chafin, “ha
kunnat uthärda med honom i tre år, som
icke lärt sig tålamod genom att lefva
tillsammans med mrs Lincoln i 20 år.”
Äfven sinsemellan tvistade ministrarne 
beständigt. Lincoln förstod emellertid 
konsten att taga folk på rätta
sättet. En dag, då han skickat en
person med en order till Stanton, kom
budet tillbaka med det beskedet, att
Stanton rifvit sönder ordern och kallat
Lincoln ett nöt. “Om Stanton säger,
att jag är ett nöt, så är det nog sant”,
anmärkte presidenten. Men några
timmar därefter skickade han åter
samma order till Stanton, och då blef den
åtlydd.

Ej mindre besvär hade Lincoln med
sina generaler, i synnerhet McClellan
och Fremont, som begge ansågo sig
skapade för presidentstolen. De
trotsade hans befallningar, intrigerade
mot honom och förödmjukade honom
på det skamligaste. McClellan lät
honom flera gånger vänta långa stunder,
innan han värdigades släppa in honom
i sitt tält. Men då Lincoln såg någon
god egenskap hos en person, fördrog
han nästan hvad som helst, och i
McClellan såg han en utomordentlig
organisatör, som han ej ville förlora. Det
dröjde länge, innan han fann, hvad
han sökte: generaler, som icke voro
afundsjuka på honom, icke fikade efter
presidentbefattningen, och som ville
och kunde uträtta, hvad han önskade.
Men han fann dem till slut, och de
voro Grant, Sherman och Sheridan.
Kongressen vållade honom många
bekymmer. “När rådsförsamlingen
förhöll sig hygglig, de uppblåsta
generalerna voro affärdade, kongressen
upplöst och mrs Lincoln sof, — då
passade Horace Greeley på att förarga
honom med någon dum anmärkning i sin
tidning”, yttrar en författare på tal
om Lincolns bryderier. Under långa
tider besvärades han dagen i ända af
folk, som ville, att han skulle skaffa
dem politiska sysslor. “Jag är”, sade
Lincoln en gång, “lik en man, som har
brådt med att hyra ut rum i ena ändan
af huset, medan det brinner i den
andra.”

Den 11 april 1861 togo rebellerna
Fort Sumter, och därmed var inbördeskriget 
börjadt. Lincoln utfärdade ett
upprop, begärande 75,000 frivilliga till
förstärkning af den obetydliga
reguliära armén, som endast räknade
16,000 man och var skingrad på olika
håll. Upphetsningen var stor i
nordstaterna. Staten Michigan ensam
erbjöd 50,000 man. Det bör här nämnas,
att Douglas, Lincolns förre motståndare, 
nu i pröfningens stunder visade
sig som en verklig vän. Hans enda
anmärkning mot uppropet var, att där
borde stått 200,000 man i st. f. 75,000.
Tidningspressen offentliggjorde
uppropet sida vid sida med en af Douglas
skrifven förbindelse att efter bästa
förmåga bistå presidenten. Douglas
begaf sig på en färd till Illinois,
hvarunder han sökte uppelda befolkningen
medelst patriotiska tal. Han uppträdde 
i legislaturen i Springfield och sade,
att “det i detta krig omöjligen kunde
finnas några neutrala människor,
endast och allenast fosterlandsvänner
eller förrädare.” Han arbetade så ifrigt
i unionens intresse, att han
öfveransträngde sig och föll offer för en
sjukdom, som den 3 juni ändade han bana.

Sydstatsförbundets president
Jefferson Davis utfärdade befallning om
uppbringandet och beslagtagandet af
handelsfartyg tillhörande nordstaterna.
Lincoln svarade med att blockera
sydstaternas hamnar och förklara, ätt
kapare skulle behandlas som sjöröfvare.
Nära nog en tredjedel af officerarne,
men icke en enda soldat rymde från
hären och flottan och sällade sig till
rebellerna. Förrädare inom flottan
förstörde eller öfverlämnade till
rebellerna flera af de bästa fartygen, bland
dem det ryktbara Merrimac. Bland
sydstatsofficerarne förblefvo flera
trogna mot unionen, bland dem
generalerna Scott, Thomas och Farragut.
När öfverbefälet öfver Virginias armé
erbjöds Scott, svarade han: “Jag har
tjänat mitt land under unionsflaggan
i mer än 50 år och så länge Gud låter
mig lefva, vill jag försvara den flaggan
med mitt blod, äfven om min egen
födelsestat anfaller den.” Kommittéer
från Maryland begärde af Lincoln, att
han ej skulle sända trupper genom
deras stat. Han svarade, att eftersom
trupperna måste sändas till stridsfältet 
och de hvarken kunde krypa under
eller flyga öfver Maryland, intet öfrigt
fanns än att låta dem färdas genom
staten. Slafverifrågan var tillsvidare
skjuten åt sidan; det gällde först och
främst att rädda unionen. “Det
viktigaste är”, sade Lincoln, “att bevisa,
att en folkstyrelse icke är en orimlighet. 
Vi måste afgöra den frågan nu,
huruvida under en fri styrelse
minoriteten har rätt att splittra landet, när
den så behagar.”

General Scott, som var arméns
öfverbefälhafvare, befästade
Washington, så godt det lät sig göra. En stark
vakt sattes kring presidentens palats.
Rykten om rebellernas antågande mot
hufvudstaden skrämde många af dess
invånare att fly därifrån. Mrs Lincoln
uppmanades att taga sina barn med
sig och söka en säkrare tillflyktsort,
men hon svarade, att hon icke ville
lämna sin man ensam. Lincolns
krigsminister Cameron visste ingenting om
militära saker, sjöministern Welles var
lika okunnig beträffande flottans
angelägenheter, Seward var allt annat än
diplomat, Chase kände föga till
finanser. Lincoln fann det därför
nödvändigt att sätta sig in i al]a dessa
ämnen, och han gjorde det med sådan flit
och ihärdighet, att han inom kort
förvånade gamla generaler med sina
insikter i krigsväsendet. Genom de mest
skarpsinniga planer och beräkningar,
hvilka klandrades och begabbades t. o. m. 
af så snillrika män som skalden
Lowell, emedan de ej kunde fatta
Lincolns tankegång, vann han åt unionen
sydstaterna Maryland, Missouri, West
Virginia och Kentucky, utan hvilka
unionen skulle varit tillspillogifven.

Till andra bekymmer kommo
oväntade fiendtliga antydningar från
Europa. England ställde sig i spetsen för
de europeiska staterna i erkännandet
at Sydstatsförbundet. Vatikanen sände 
uppmuntrande ord till rebellstaterna. 
Frankrike uppträdde också fiendtligt. 
Louis Napoleon försökte upprätta 
en monarki i Mexico i hopp att
därigenom tillintetgöra nordstaterna.
I Europa hade man fått för sig, att
nordstaterna stredo för makt och
sydstaterna för frihet. Men Lincoln var
en statsman och diplomat af högsta
rang, och han triumferade öfver alla.
När Seward i sin vrede öfver Englands
beteende skref en lång protest, hvari
han påminde engelsmännen om, att
amerikanerna besegrat dem i två krig,
och tillade, att de voro redo att slåss
med dem igen, äfven om de toge ett
par tre andra europeiska nationer till
hjälp, förändrade Lincoln detta
märkliga aktstycke genom några små
uteslutningar och rättelser här och där
så, att all anstötlighet försvann, utan
att det förlorade något i skärpa.

När kongressen, kallad till extra
sammanträde, samlades den 4 juli,
fann den, att öfver 300,000 man anmält
sig till tjänstgöring under stjärneflaggan, 
samt gaf sitt tillstånd till inmönstrandet 
af en half million flera frivilliga 
och beviljade ett anslag af 400
millioner dollars för härens räkning.
Den 21 juli ledo nordstatstrupperna
nederlag vid Bull Run, 32 mil från
Washington, och nyheten därom spred
förfäran och missmod öfverallt i
norden. Lincoln fick uppbära mycket
klander. Han utnämde nu McClellan
till öfverbefälhafvare efter Scott, som
resignerat från befattningen.
McClellan var, som nämdt, en utmärkt
organisatör, men denna utmärkelse steg
honom åt hufvudet, tills han ansåg sig
som den störste mannen i unionen och
blef otillgänglig för både råd och
befallningar. Han organiserade armén
och omgaf Washington med befästningar, 
men kunde icke förmås att draga
ut emot fienden. Efter mer än ett
halft års overksamhet fick han af
Lincoln befallning att tåga mot Richmond,
Sydstatsförbundets hufvudstad, men
det dröjde ännu flera månader, innan
han rörde på sig. Det skedde icke
förr än efter det den säregna striden
mellan John Ericssons Monitor och
rebellernas järnklädda Merrimac
utkämpats i Hampton Roads den 9 maj 1862,
hvarvid som bekant Monitor afgick
med segern. Då lyckades ändtligen
McClellan hejda den framtågande
rebellhären vid Antietam, Maryland, den
17 sept. 1862, men han fullföljde icke
sin seger, och Lincoln såg sig, efter
flera veckors väntan på, att McClellan
skulle bryta upp, nödsakad att entlediga 
honom från öfverbefälhafvarskapet,
hvartill först general Burnside den 5
nov. 1862, därpå general Hooker i
januari 1863 och slutligen general Grant
den 9 mars 1864 utnämdes. Under
tiden hade Lincoln sändt i väg Cameron
och utnämt Stanton till krigsminister.
Stanton var, som nämdt, en ytterst
obehaglig person. Han talade aldrig
om Lincoln utan att kalla honom “den
ursprungliga gorillan” och sade ofta,
att Du Chaillu varit dum, som farit
till Afrika att söka efter, hvad han
utan besvär kunnat finna i Springfield,
Illinois. I de bittraste ordalag talade
han om republikanerna och regeringen. 
Själf var han demokrat. Men
Lincoln förlät honom allt i betraktande 
af hans stora duglighet. “Lincoln
var en öfverlägsen politiker”, säger
Chas. A Dana, “han förstod politik,
emedan han förstod människonaturen.”
Han litade icke absolut på någon, men
han såg, hvad duglighet som fanns hos
hvar och en.

Motgångarne hopade sig emellertid.
Rebellgeneralen Lee framträngde
stadigt med sin här och vann seger på
seger. Lincoln blef utsatt för smälek
och hån från alla håll. Det gick så
långt, att folk påyrkade hans
afsättning och vice-presidenten Hamlins
utnämning till president. När underrättelsen 
kom om rebellernas seger vid
Chancellorville den 3 maj 1863, kände
Lincoln sig förkrossad. “Hvad skall
folket säga?” ropade han gång på gång.
Då hans sekreterare kom till hans
arbetsrum följande morgon, fann han
Lincoln efter en genomvakad natt
ätande sin frukost vid skrifbordet och
bredvid honom ett bref med instruktioner
till general Hooker.

Under vintern 1861—2 insjuknade
Lincolns två yngsta gossar. Han satt
vid deras sjukläger nätterna igenom
och skötte ändå sina tunga plikter
under dagarne. Den 20 feb. 1862 dog den
äldsta, Willie, som då var 12 år, och
faderns hjärta syntes krossadt. “Detta
är den svåraste pröfning, som drabbat
mig”, ropade han, “o, hvarför, hvarför
skulle det ske?” Det tog honom flera
dagar att någorlunda lugna sig, och
sedan ägnade han dubbel ömhet åt den
10-årige Tad. Det såg tidtals ut, som
om allt hade sammansvurit sig mot
presidenten. Sjukdom och död i
familjen, nedslående underrättelser från
krigsskådeplatsen, snubbor och klander 
från tidningar och politiker, bråk
med generaler, förödmjukande besök
af kyrkliga kommittéer, abolitionister,
nykterister och andra. Man måste
beundra hans tålamod med alla dessa
bråkmakare och hans förmåga att
stuka dem utan att förnärma eller såra
dem. Till en kommitté af präster, som
kom för att gifva honom råd beträffande 
huru kriget skulle föras, sade han:
“Mina herrar, antagen, att all eder
egendom vore förvandlad i guld, och
att ni lämnat detta till Blondin, att
bära det öfver Niagara på en lina.
Han skrider fram sakta, försiktigt,
stadigt med eder egendom. Skulle ni då
börja skaka på linan och ropa till
honom: ‘Blondin! Gå litet rakare!
Blondin! Böj er litet mer framåt! Gå litet
fortare! Luta mer åt söder! Luta nu
litet mer åt norr!’ Skulle ni bete er
så? Nej, ni skulle hålla andan,
hvarenda en af er, lika väl som tungan.
Ni skulle lämna honom i fred, tills han
kommit väl öfver. Denna regering,
mina herrar, bär på en ofantlig tyngd;
oräknade skatter äro i dess händer.
De, som sköta statsskeppet i denna
storm, göra sitt allra bästa. Besvären
dem icke med onödiga varningar och
klagomål. Våren lugna, tysta, och vi
skola lyckligen föra er i hamn.
Farväl, mina herrar; jag har andra
plikter, som pressa mig, och som måste
tillses.” Då en kommitté af präster
från Chicago påstod sig ha fått
befallning från Gud att besöka Lincoln och
påyrka negerslafvarnes befrielse,
svarade Lincoln, att det föreföll honom,
som om Gud snarare skulle meddelat
honom än någon annan sin vilja i
detta fall, och försäkrade, att om han
kunde utröna, hvad Gud ville, att han
skulle göra, det också skulle bli gjordt.
En annan prästkommitté, som ville ha
en proklamation utfärdad om slafvarnes 
frigörelse, fick till svar, att en
dylik proklamation just då skulle göra
ungefär lika mycken nytta som
påfvens bulla mot kometen. En
nykterhetskommitté besökte honom för att
låta honom veta, att rätta skälet,
hvarför hans trupper icke vunno några
segrar, var att de drucko för mycket
whisky och därigenom nedkallat Guds
förbannelse öfver sig. Lincoln
svarade, att den ifrågavarande förbannelsen
i så fall var orättvis, alldenstund
rebellsoldaterna drucko mer whisky och
sämre whisky än unionssoldaterna.
Någon gång kunde han yttra sig
skarpt, men aldrig uppträdde han med
någon öfverlägsenhet. Han gjorde,
hvad man bad honom om, eller lät dem
tro, att han ämnade göra det. Eller
afspisade han dem med någon anekdot
eller öfvertygade dem med ovederläggliga 
logiska skäl om det omöjliga i
deras fordran.



VIII

Emancipationsförklaringen
Krigets fortgång

Lincolns ursprungliga emancipationsidé 
var den, att regeringen skulle betala 
för slafvarnes frigifvande $400 för
hvarje neger, man, kvinna och barn.
Detta tycktes vara ett högt pris, men
han bevisade, att alla slafvarne i
Delaware efter detta pris ej skulle kosta
mer än $750,000, ungefär en tredjedel
af hvad kriget kostade hvarje dag, och
att alla slafvarne i Maryland,
Kentucky och Missouri efter samma pris
skulle kosta mindre, än hvad kriget
kostade på tre månader. Detta var
den visaste plan, som kunde uttänkas,
men hvarken södern eller norden ville
lyssna till den. Den 6 januari 1862
höll den tyske diplomaten Carl Schurz
ett föredrag i New York om emancipation 
och uppläste en skrifvelse från
Lincoln öfver samma ämne. Detta
ledde till, att alla slafvarne i
Columbia-distriktet den 16 april frigåfvos, och
att kongressen beviljade en million
dollars som ersättning till deras förra
ägare samt åsidosatte $100,000 till
hjälp åt de slafvar, som ville flytta till
Haiti eller Liberia. Den 22 juli
sammankallade Lincoln sin rådsförsamling 
och framlade för den samma
manuskriptet till en proklamation af
innehåll, att den 1 jan. 1883 alla slafvar
inom de stater, som icke erkände
Förenta Staternas konstitutionella
auktoritet, skulle bli frigifna. På inrådan
af Seward, som påvisade, att
proklamationens utfärdande nu skulle
komma olägligt, lade Lincoln undan
manuskriptet. Den 22 sept. sammankallade
han åter rådsförsamlingen. Efter att
ha läst upp en humoresk af Artemus
Ward, åt hvilken de alla skrattade
hjärtligt, antog han en allvarsam ton
och framlade åter sin emancipationsförklaring. 
Morgonen därpå offentliggjordes 
den i pressen, och den 1 jan.
1863 undertecknades den af
presidenten i närvaro af minister Seward.
Lincoln hade just genomströfvat den
sedvanliga nyårsuppvaktningen och
skakat hand med folk, tills hans hand
blifvit styf. När han nu skulle teckna
sitt namn, uttryckte han en farhåga
för, att han skulle komma att darra på
handen, och att eftervärlden vid
betraktandet af hans namnteckning
skulle säga, att han tvekat. Men efter att
ha hvilat en stund skref han sitt namn
långsamt och sade, när det var gjordt:
“Det går an.” Pennan, hvars skaft
var gnagdt af Lincolns tänder, enär
han hade för vana, när han skref, att
tugga på pennskaftet, medan han i
tanken formulerade satserna, skänkte
han till en man från Massachusetts
och proklamationen med namnteckningen 
till en bazaar i Chicago, som
anordnats till förmån för sjuka och
sårade soldater. Det dyrbara dokumentet
bortauktionerades där för $3,000, men
gick 1871 förloradt i Chicago-branden.
Genom Lincolns proklamation
befriades alla slafvar i de 11 sydstater, som
utträdt ur unionen, eller inalles öfver
75 procent af den till omkring 4
millioner själar uppgående slafbefolkningen. 
Under kongressens sammanträde 
vintern 1863—4 sökte Lincoln utan
framgång få dess medgifvande till ett
grundlagstillägg om frihet för alla
slafvar. Efter sitt återval påyrkade han
samma sak i sin embetsberättelse till
kongressen den 6 dec. I jan. 1865
företogs omröstning med resultat, att
Förenta Staternas grundlag den 1 feb.
1865 erhöll ett tillägg (trettonde
amendementet), hvilket för alla kommande
tider förbjuder slafveri inom Förenta
Staterna. Tillägget godkändes af de
olika staterna och trädde i kraft den
18 dec. 1865, då således äfven
slafvarne i de sydstater (Missouri, Maryland,
Kentucky, Delaware, West Virginia
och vissa delar af Louisiana), som
förblifvit lojala mot regeringen, blefvo
fria män.

De närmaste följderna af
emancipationsförklaringen voro icke
uppmuntrande. Myteri i armén, förlöjligande
artiklar och teckningar i tidningarne
hörde till ordningen för dagen.
Lincoln måste ägna alla sina krafter åt
förebyggandet af svårare följder. “Vi
likna hvalfångare”, sade han, “hvilka
efter en långvarig jagt fått harpunen
i hvalen, och måste nu se till, hur vi
styra, så att han icke med ett slag af
stjärten sänder oss alla in i
evigheten.” Det närmaste steget efter
slafvarnes befriande blef att inmönstra
negrer i armén. Därtill voro de mer
än villiga, och det dröjde icke länge,
innan 150,000 negersoldater kämpade
på nordstaternas sida. Rebellerna
betraktade det som en skandal, att hvita
soldater ville slåss vid sidan af negrer,
men adopterade längre fram samma
taktik och inmönstrade slafvar i sin
armé. Emellertid var krigslyckan å
nordstaternas sida alltjämt vacklande.
I följd däraf rådde allmän förstämning
i landet, och det visade sig allt svårare
att skaffa rekryter. Soldater rymde
ur krigstjänsten. Generalerna
påyrkade dödsstraff för ertappade desertörer
och klagade öfver presidentens
mildhet, som under denna period särskildt
tog sig uttryck i benådandet af dömda
desertörer. En belöning gafs till
hvarje man, som lät inmönstra sig i
armén, men rekryterna missbrukade
denna förmån genom att rymma och taga
mönstring i ett annat regemente, för
att undfå ny belöning. Till general
Butler, som klagat häröfver för Lincoln 
och förklarat dödsstraff vara enda 
medlet att göra slut på detta ofog,
genmälde Lincoln: “Ni har troligen
rätt, men inte kan jag väl ha en
slaktedag hvarenda fredag i armén.”
Lincoln fann nästan alltid någon ursäkt
att benåda desertörerna. Somliga
undgingo sitt straff, emedan han kände
någon af deras släktingar, andra
emedan han tyckte om deras öppenhjärtiga 
sätt, andra åter emedan de voro
unga. Då en dylik gynnare beskylldes
för att ha rymt af idel feghet, svarade
Lincoln, att man icke alltid kan
kontrollera sina ben. “Om Gud
allsmäktig har utrustat denne man med ett
par fega ben, hur kan han då rå för,
om de springa i väg med honom? Jag
är inte säker på, att inte jag själf
skulle springa min väg, om jag vore
med i kriget”, tillade han. Men detta
var nog bara ett skämt, ty att Lincoln
ägde stort personligt mod, kan icke
betviflas. General Butler berättade,
att Lincoln under ett besök i hans
regemente red en sträcka af 6 mil på ett
afstånd af endast 900 fot från
fiendehären, hvars officerare bespejade
honom med sina kikare, och att han
vägrade att iakttaga försiktighet.

Gifta soldater benådade han, emedan 
han tyckte, att det fanns tillräckligt 
med gråtande änkor allaredan. Då
han icke hade någon lämplig ursäkt
till hands, begärde han betänketid
eller tillfälle att grundligare genomgå
anklagelsehandlingarne, för att utröna, 
huruvida soldaten i fråga skulle
anses kunna bättre tjäna sitt fosterland 
som död än som lefvande. Många
rörande scener utspelades i hans
embetsrum. En kvinna, som bedt om nåd
för sin man och fått sin ansökan
beviljad, brast i sådan hejdlös gråt, att
Lincoln blef bestört och förklarade, att
om han vetat, att hon skulle bli så
bedröfvad, han visst icke skulle benådat
mannen. “Ni förstår mig icke”,
snyftade hon. “Jo, det gör jag visst”,
svarade presidenten, “och om ni inte går
eder väg genast, börjar jag också att
gråta.” En hvithårig gubbe kom, 
åtföljd af en kongressmedlem, för att
tigga om nåd för sin son. Efter att ha
hört hans historia sade Lincoln till sin
sekreterare: “Telegrafera till general
Butler, att han uppskjuter den unge
mannens afrättning, tills han får höra
från mig igen.” Gubben kände sig icke
tillfredsställd. “Hur kan jag veta”",
sade han till Lincoln, “att ni icke i
morgon ger order, att min son skall
skjutas?” — “Min gode vän”, svarade
Lincoln; “jag gör så godt jag kan.
Generalerna klaga öfver, att jag benådar
för många, och att jag förstör
disciplinen. Gå nu hem och hälsa eder
hustru från mig, att om eder son lefver,
tills generalen får höra från mig igen,
så kommer folk att säga, när han dör,
att gamle Metusalem var en barnunge
i ålder i jämförelse med honom.” En
moder, som på samma sätt fått en
nådesansökan för sin son beviljad, sade
när hon kom ut från presidentens
rum: “Var det inte det jag alltid trott,
att det var en af rebellernas gemena
lögner!” Tillfrågad, hvad hon menade, 
förklarade hon: “Jo, jag har alltid
hört det påstås, att presidenten skulle
vara en ful karl. Han är den grannaste 
karl jag någonsin sett.” Till en
ung kvinna, som bad för sin broders
lif, sade han: “Min stackars tös, ni
har kommit hit utan någon guvernör,
senator eller kongressman som
förespråkare. Ni ser hederlig och
sanningskär ut, och ni begagnar inte
krinolin. Jag vill taga emot ett kok
stryk, om jag inte benådar honom.” I
fickan på en soldat, som stupade i
slaget vid Fredericksburg, fann man ett
porträtt af Lincoln med påskrift: “Gud
välsigne president Lincoln.” Genom
Lincolns nåd hade denne man räddats
från en vanhederlig död och fått
tillfälle att åter kämpa som en man i
ledet och falla med ära. En ung soldat,
som somnat på sin post och därför
dömts att mista lifvet, förvånades
öfver att en dag få besök af själfve
presidenten, hvilken frågade om hans
föräldrar, hem m. m., och efter erhållna
upplysningar förklarade, att han själf
var född på en farm och mycket väl
förstod, hur svårt det skulle vara för
en vid krigslifvet ovand bondgosse att
hålla sig vaken om natten. “Jag skall
rädda er”, sade Lincoln, “men jag
kommer att presentera en dryg räkning för
besväret.” Soldaten svarade, att han
var viss om, att hans fader skulle
låna så mycket han kunde på sin farm
och betala räkningen. “Det kommer
icke att räcka till”, sade Lincoln;
“ingen annan än ni själf kan betala
räkningen, och det skall ske därigenom,
att ni visar er lika trogen och pålitlig
som någon af de andra soldaterna.”
Någon tid därefter deltog denne soldat
i ett anfall, som företogs tvärs öfver
en flod. Han var en af de första att
gå emot fienden och en bland de sista
att vända om, när det blåstes till
reträtt. Medan han simmade tillbaka
öfver floden, erinrade han sig
presidentens ord och vände, under skarp eld
från fiendens sida, flera gånger ut i
vattnet, för att rädda sårade
kamrater, tills han själf träffad af en kula
gaf upp andan, ännu i dödsminuten
välsignande Lincolns minne.

Antagligen bidrog Lincolns mildhet i
viss mån att försvaga disciplinen i
armén, men denna olägenhet uppvägdes
af den glädje, som bereddes så många
olyckliga genom hans flitiga användning 
af benådningsrätten. Hans för
alla betryckta ömmande hjärta
förnekade sig aldrig. Ett vackert exempel
på hans ständiga beredvillighet att
hjälpa och trösta är följande bref, som
han skref till en fattig änka, om
hvilken han hört berättas, att hon förlorat
fem söner i kriget. “Jag känner, hur
svagt och gagnlöst hvarje försök å min
sida skulle vara att förmå er att icke
sörja öfver en så öfverväldigande
förlust, men jag kan icke afhålla mig från
att för er påpeka den tröst, som ligger
i republikens tacksamhet, för hvars
räddning de gåfvo sina lif. Jag beder
vår himmelske fader hugsvala er i
eder bedröfvelse och låta er vara nöjd
med det kära minnet af de älskade,
som ni förlorat, och den upphöjda
stolthet, som ni måste känna öfver att
ha nedlagt ett så dyrbart offer på
frihetens altare.”

Under sommaren 1863 inträdde ett
lyckosammare skede. Den 3 juli
besegrade general Meade en rebellarmé
vid Gettysburg, och dagen därpå intog
general Grant rebellfästet Vicksburg,
en bragd som följdes af en rad af
lysande segrar af Grant, Sherman,
Sheridan, Thomas och Hooker. Den 19
november invigdes Gettysburgs slagfält
till en nationalkyrkogård, hvarvid
Edward Everett, som ansågs såsom
landets kanske yppersta vältalare, var
utsedd att hålla invigningstalet. Lincoln
blef också anmodad att uppträda.
Härvid inträffade det förunderliga, att
Everetts tal, ett grundligt utarbetadt
oratoriskt mästerstycke, hvars
uppläsning kräfde hela två timmar, blef
glömdt, så snart det var framsagdt,
medan Lincolns korta tal, som
framsades på några få minuter, ännu lefver
och räknas till talarekonstens
klenoder. När Lincoln lyckönskade Everett
med anledning af hans storartade tal,
svarade den lärde universitetsrektorn,
att han gärna skulle utbyta sina 100
ark mot hedern att ha varit författaren 
till Lincolns 20 rader. Lincolns
tal var af följande lydelse: “För 7 och
80 år sedan frambrakte våra fäder på
denna kontinent en ny nation,
tillkommen i frihet och helgad åt idén, att
alla människor äro skapade lika. Vi
äro nu invecklade i ett stort
inbördeskrig, hvarigenom skall pröfvas,
huruvida denna nation eller någon annan
nation, på så sätt tillkommen och
helgad, kan äga varaktigt bestånd. Vi ha
samlats på ett af detta krigs stora
slagfält. Vi ha kommit hit, för att
inviga en del af detta fält till slutlig
hviloplats för dem, som här gåfvo sina
lif, på det att nationen måtte få lefva.
Det är fullkomligt i sin ordning och
tillbörligt, att vi göra detta. Men i en
vidsträcktare mening kunna vi icke
inviga eller helga denna mark. De
tappra män, lefvande och döda, hvilka
kämpat här, ha invigt den så tillfyllest,
att våra svaga krafter hvarken kunna
lägga något därtill eller taga något
därifrån. Världen skall föga beakta
och ej heller länge minnas, hvad vi
säga här, men den kan aldrig glömma,
hvad de uträttade här. Snarare borde
vi, de lefvande, här invigas till det
ofullbordade verk, hvartill de, som
kämpade här, gjorde en så ädel början.
Snarare borde vi här invigas åt det
stora uppdrag, som ligger framför oss,
att från dessa hedrade döda hämta
ökad hängifvenhet för den sak, åt
hvilken de gåfvo det yttersta fulla måttet
af hängifvenhet; att här högtidligen
besluta, att dessa döda icke skola ha
dött förgäfves; att denna nation med
Guds hjälp skall pånyttfödas till frihet,
och att styrelse af folket, genom
folket och för folket icke skall utplånas
från jorden.”

Utsikterna voro i början af 1864
mycket dystra. De framgångar, som
kommit nordstatsarmén till del under
den föregående sommaren, hade väckt
förhoppning om ett snart slut på
kriget. Då det ännu fortgick lika
ohejdadt och underrättelser ingingo om
den rysliga manspillan, som slaktningarna 
vid Wilderness, Spottsylvania
och Cold Harbor förorsakat
unionsarmén — på 40 dagar förlorade Grant
55,000 man — förspordes ett allmänt
missnöje, och det ökades, när Lincoln
den 18 juli begärde en förstärkning till
armén af 500,000 man. Från flera håll
uppmanades han att ingå förlikning
med rebellerna, och det hade kanske
kunnat låta sig göra, om icke Jefferson
Davis så envist vidhållit, att
Sydstatsförbundet måste bli erkändt som ett
själfständigt rike. Lincoln förklarade
sig icke kunna ingå öfverenskommelser 
med folk, som väpnat sig mot
regeringen, och då någon erinrade
honom om, att Charles den förste af
England underhandlat med upproriska
undersåtar, genmälde han, att han icke
var mycket bevandrad i historien, och
att det enda han med bestämdhet
mindes med afseende på Charles den
förste var, att han miste hufvudet.

Den radikala falangen inom det
republikanska partiet ställde sig
fiendtlig mot Lincoln och uppsatte John C.
Fremont som presidentkandidat för
det stundande valet. De öfriga
ledarne inom partiet voro likaledes emot
Lincolns återval. Han sade själf, att
han i hela representanthuset blott
hade en vän, som han kunde lita på. Det
var icke Lincolns personlighet som var
dem motbjudande. Deras enda
anmärkning mot honom var, att han icke
förmått föra kriget till en lycklig
utgång, och att han uppträdde
själfständigare och mindre bunden af
partiregler, än de önskade. På tal om denna
sak sade han, att om han skulle lyssna
till hvarje kommitté, som ville gifva
honom råd, han lika gärna kunde
lägga armarne i kors och låta sig bindas.
För honom var unionens vidmakthållande 
allt, sak samma genom hvilket
parti den räddades. När han fick höra,
att order blifvit gifven att drifva en
viss general ut ur armén, emedan han
i ett tal understödt den demokratiske
presidentkandidaten McClellan,
förklarade Lincoln ordern ogiltig och sade:
“Att understödja general McClellan är
icke något brott mot krigslagarne, och
betraktas valet mellan honom och mig
som en smakfråga, så är jag
visserligen den längsta, men han är den
vackraste af oss.” Den stora allmänheten
lät sig emellertid icke påverkas af
politikussarnes kritik och intriger, utan
hyste fortfarande den största
beundran för Lincolns karaktär och
fullkomlig tillit till hans omdöme. Vid
det republikanska nationalkonventet
den 8 juni blef han åternominerad för
presidenturen af samtliga de 30 stater
och territorier, som där voro
representerade, och vid valet den 8 nov. erhöll
han 212 af de 233 elektoralrösterna.
De öfriga tillföllo demokratkandidaten
McClellan. General Fremont hade
långt förut dragit sig tillbaka, då han
såg, att hans uppträdande som
presidentkandidat endast väckte löje. Till
vice-president valdes demokraten
Andrew Johnson. Det lider intet tvifvel,
att Lincoln länge varit förvissad om,
att han skulle bli återvald. Han hade
förstått att genom politiska tjänster
vinna flera af sina farligaste
motståndare öfver på sin sida och hade
fintligt och skarpsinnigt ledt den politiska
striden. Som väl var, vände sig också
krigslyckan allt mer till unionstruppernas 
förmån; Sheridan vann seger
på seger, Farragut intog Mobile och
Sherman Atlanta. Thomas rensade
Tennessee från sydstatstrupper, och
det var blott en tidsfråga, när Lee
skulle bli tvungen att kapitulera.



IX

Krigets slut och Lincolns död

När Lincoln den 4 mars 1865 åkte
till kapitoliet i Washington, för att för
andra gången invigas till president,
intog en bataljon negersoldater en
framstående plats i processionen.
Detta visade, att förhållandena hade
blifvit ändrade. Lincoln själf var också
en förändrad man. Den 4 år förut
opröfvade och från många håll med
misstänksamma blickar betraktade
uppkomlingen framstod nu som en
pröfvad, erkänd och pålitlig ledare i
stormiga tider. Hans ansikte bar spår
af genomgångna svåra själsstrider.
Hvart han vände blicken, såg han i
lemlästade eller sjuka veteraner från
lasaretten vittnen om de framfarna
årens pröfningar. Ingen sammansvärjning 
hade man denna gång kommit på
spåren. När en välkänd, men
excentrisk skådespelare vid namn John
Wilkes Booth försökte tränga sig fram
till presidentens plats, blef han af
polisen föst undan, men ingen fäste sig
vid denna händelse. Folket lyssnade
med andakt och rörelse till Lincolns
tal, hvilket liksom det han hållit 4 år
förut räknas till den amerikanska
talarkonsten mästerstycken. Några
utdrag må här återgifvas:

“Vid motsvarande tillfälle för 4 år
sedan tänkte alla med ängslan på ett
hotande inbördeskrig. Alla fasade för
det, alla sökte afvärja det. Medan
invigningstalet hölls på detta ställe,
ströko insurgentagenter omkring i
staden, sökande upplösa unionen. Båda
partierna afskydde krig, men det ena
ville anstifta krig hellre än att låta
nationen fortlefva, och det andra ville
antaga krig hellre än att låta den
förgås. Och kriget kom. En åttondedel
af hela befolkningen utgjordes af 
negerslafvar, icke fördelade öfver hela
landet, utan alla boende i dess södra
trakter. Dessa slafvar utgjorde ett
säreget och mäktigt intresse. Alla
visste, att detta intresse på något sätt
var orsaken till kriget. — Intetdera
partiet väntade, att kriget skulle räcka
så länge, som det redan gjort. Begge
väntade en lättare seger och ett
mindre genomgripande och häpnadsväckande 
resultat. Begge läsa samma
bibel och bedja till samma Gud, och
hvartdera partiet åkallar hans hjälp
mot det andra. Det kan synas eget,
att människor finnas, som våga bedja
en rättvis Gud hjälpa dem att förtjäna
sitt bröd från andra människors svett.
Men låt oss icke döma, på det vi icke
själfva må varda dömda. Bådaderas
böner kunde icke bli hörda, och
intetderas ha blifvit till fullo besvarade.
Den allsmäktige har sina egna planer.
— Hängifvet hoppas vi, ifrigt bedja
vi, att denna hemska krigsolycka må
snarligen taga slut. Likväl, om Gud
vill, att den skall fortfara, tills all den
rikedom, som samlats från slafvens
olönade 250-års-arbete, blifvit förintad,
och tills hvarje blodsdroppe, som
framkallats med slafpiskan, betalts med en
annan, som utpressats med svärdet,
såsom det yttrades för 3,000 år sedan,
måste det dock erkännas, att Herrens
domar äro sanna och rättvisa. Med
afvoghet mot ingen, med kärleksfullt
sinne mot alla, med ståndaktighet i det
rätta, så som Gud ger oss förmåga att
se det rätta, må vi fortfarande sträfva
att fullborda det verk vi påbörjat, att
förbinda nationens sår, draga försorg
om honom, som burit stridens börda,
och om hans änka och faderlösa barn;
att göra allt, hvarigenom en rättfärdig
och varaktig fred mellan oss själfva
och alla nationer kan ernås och
bibehållas.”

När han yttrat dessa slutord, gåfvo
somliga af åhörarne luft åt sina
känslor genom handklappningar och
hurrarop, andra genom tårar. Men alla
lämnade platsen med ett intryck, som om
de öfvervarit en gripande religiös
ceremoni, yttrar en minnestecknare.

Emellertid närmade sig kriget med
stora steg sitt slut. Lincoln hade med
bestämdhet tillsagt general Grant att
icke afgöra eller ens diskutera någon
politisk fråga med rebellgeneralen
Lee. “Sådana frågor”, yttrade han,
“håller presidenten i sin hand, och han
vill icke låta dem afgöras af någon
militärisk makt eller myndighet.” Med
föresats att personligen vara på
platsen, när afgörandets stund nalkades,
begaf Lincoln sig den 22 mars till
Grants läger i Virginia och stannade
där öfver två veckor, hvarunder han
hade sin bostad på en båt på
James-floden midt emot en samling hyddor
på flodstranden, hvilka bildade
generalens hufvudkvarter. Amiral Porter
erbjöd sin säng åt presidenten, men
han ville icke störa amiralen, utan sof
i en liten kajuta i en säng, som var 4
tum för kort för honom. “Jag sof
godt”, sade Lincoln efter första natten,
“men det går inte för sig att sticka
ett långt svärd i en kort skida.”
Amiralen lät i Lincolns frånvaro ombygga
kajutan och ändra sängen, och
morgonen därpå berättade Lincoln: “Ett
underverk skedde i natt. Jag krympte
ihop 6 tum på längden och ungefär en
fot på bredden.” Amiralen kände sig
förvissad om, att Lincoln icke skulle
klagat, om man lagt honom att sofva
på ett par gärdsgårdsstörar. General
Sherman anlände från södern, och
Lincoln frågade honom, Grant och
Sheridan, om det var nödvändigt, att ännu
en sammandrabbning skulle äga rum.
Han hoppades, att ingen strid mer
skulle behöfvas, men Grant försäkrade
honom, att Lee aldrig skulle gifva
tappt, förrän han vore i grund slagen.
Timme efter timme red Lincoln
tillsamman med Grant genom
sumpmarker och på usla vägar, uppmuntrad af
soldaternas hurrarop, hvarhelst han
drog fram. Långa stunder satt han i
någon fältstol och betraktade härens
manövrer. De första två dagarne i
april vunno Sheridan och Grant flera
segrar, men rebellflaggan svajade
ännu öfver Richmond, och slafvar köptes
och såldes där lika ifrigt som
någonsin, fast unions-trupperna voro i
antågande. För fullvuxna negerslafvar
betaltes ännu $100. Den 3 april utrymde
fienden ändtligen Richmond och flydde, 
efter att ha tändt eld på staden.
Grants trupper skyndade att släcka
elden och utdela mat bland de utsvultna
invånarne, hvarjämte de gjorde slut på
det skräckvälde, som utöfvats af fulla
banditer och lössläppta fångar. Den
4 april begaf Lincoln sig i en båt till
Richmond, nyfiken att se rebellernas
hufvudstad, för hvars eröfring så
mycken tid och möda och så många
människolif uppoffrats. Ingen militärvakt
var honom till mötes, ej ens något
åkdon. Ledande sin son Tad vid handen
promenerade Lincoln genom staden,
utan annan bevakning än tio
flottmatroser.

Negrerna råkade i exstas, när de
sågo sin befriare. De vidrörde med
vördnad hans rockskört, kastade sig
framför hans fötter och upphäfde glädjerop.
“Lofvad vare Gud!” skrek en neger.
“Här är den store Messias. Jag kände
igen honom, så snart jag såg honom.
Han har varit i mina tankar i många
år, och han har till slut kommit för att
befria sina barn från deras träldom.
Ära, halleluja!” En negerkvinna med
ett litet sjukt, hvitt barn på armen
lyfte det upp mot Lincoln, sägande:
“Titta, älskling, titta på frälsaren, så
blir du frisk. Rör vid hans kläder, så
går din sjukdom bort. Ära, halleluja!
Gud välsigna massa Linkum!” Man
hörde rop sådana som: “Öppna
perleportarne! Här är Messias. Här är
1 — Lincoln framför gen. McClellans tält den 3 okt. 1862.
2 — Mrs. Lincoln, mars 1861.
3 — Lincoln, mars 1861.
4 — Lincolns sista porträtt, taget i april 1865, några dagar fore hans död.
det förlofvade landet. Förklaringens
berg. Ingen gråt och suckan mer.
Jerusalem, mitt sälla land!” m. m. i
samma stil. Lincoln kände sig besvärad.
“Fall inte på knä för mig”, sade han;
“det är inte rätt.” “Hsch, hsch”,
hördes en ledare bland negrerna hviska
till de öfriga; “tyst nu, när frälsaren
talar.” — “Endast för Gud skola ni
falla på knä”, fortsatte Lincoln. “Jag
är blott ett ringa verktyg i hans hand,
men ni kunna vara förvissade om, att
så länge jag lefver, skall ingen sätta
bojor på er. Ni äro lika fria som jag,
ja, ännu friare, ty ni ha inte så stora
bekymmer som jag. Gud välsigna er,
och låt mig nu komma fram!” Med
möda banade han sig väg genom
hopen. När någon lyfte på hatten för
honom, gjorde han det samma, hvilket
kom negerskocken att gapa af
förvåning. En hvit man, som lyfte på
hatten för negrer, den synen hade de
aldrig sett förr. Den 4 april besökte
Lincoln åter Richmond och letade sig väg
till det hus, som beboddes af general
Pickett, rebelltruppernas hjälte i
slaget vid Gettysburg. För Lincoln var
Pickett nu icke längre en fiende. Han
mindes honom endast som den unge
gossen, hvilken han på sin tid skaffat
in som kadett vid krigsskolan i West
Point. På Lincolns knackning
öppnades dörren af mrs Pickett, som häpen
utbrast: “Presidenten!” — “Nej”,
sade Lincoln, “jag kommer denna gång
icke som presidenten, utan helt enkelt
som George Picketts gamle vän,
Abraham Lincoln.” Ett litet barn, som mrs
Pickett höll på armen, sträckte sina
armar mot presidenten, som tog den
lille i sin famn och kramade honom.
Sådant var Lincolns sätt att besegla
vänskapen mellan norden och södern.

Den 9 april kapitulerade general Lee
och öfverlämnade sig och sina trupper
i general Grants våld, och därmed var
inbördeskriget slut, detta krig som af
den tyske historieskrifvaren
Mommsen betecknats som “den väldigaste
strid med den ärofullaste seger, som
finnes antecknad i världshistorien.”
Den 11 april var Lincoln tillbaka i
Washington, där han samma dag från
ett af fönstren i Hvita huset höll sitt
sista offentliga tal, uppmanande det
amerikanska folket att “hand i hand
fredligt upprätta en återförenad
nation, att för evärdliga tider tjäna som
en frihetens fyrbåk för alla jordens
folk.” Den 14 april hölls
regeringssammanträde, hvarvid förnämligast
diskuterades frågan om hvilken politik
som skulle följas i behandlingen af
sydstaterna i allmänhet såväl som af
Jefferson Davis och de öfriga ledarne
af upproret i synnerhet. Lincoln
trodde, att man genom ett förståndigt och
hänsynsfullt uppträdande skulle kunna
ställa allt till rätta före kongressens
sammanträde nästföljande december.
Han ville icke veta af några
våldsamma åtgärder, icke ens mot de värsta
upprorsmakarne. “Skräm dem ut ur
landet, öppna grinden, lägg ned
stängslet, skräm dem på flykten!” ropade
han och hötte med armarna, som om
han schasade på en skock får.
“Tillräckligt många lif ha blifvit
uppoffrade, vi få icke hysa något hämdbegär,
om vi vilja ha harmoni och enighet”,
sade han.

På eftermiddagen företog han en
åktur i sällskap med sin hustru. Under
denna utflykt talade han om deras
tidigare år, hemmet i Springfield, deras
gamla vänner och yttrade bl. a.: “Vi
ha sparat ihop ett litet kapital och
kunna under de följande 4 åren
försöka spara litet mer." Sedan, mente
han på, skulle de företaga en resa till
Europa och California och därefter slå
sig till ro i Springfield. Han föreföll
så sorgfri och upprymd, att mrs
Lincoln kände sig orolig. Det var något
onaturligt däri, tyckte hon och
påminte honom om, att hon endast en gång
förut sett honom sådan, och att det
var kort innan de förlorade sin son
Willie. General Grant hade samma
dag kommit till staden och mrs
Lincoln hade inbjudit honom och hans
hustru att i sällskap med Lincoln och
mrs Lincoln på kvällen besöka Fords
teater, där den berömda skådespelerskan 
Laura Keene skulle uppträda i
den engelska författaren Tom Taylors
komedi Vår amerikanske kusin. Grant
hade antagit inbjudningen, men senare
sändt återbud. Krigsministern
Stanton kände sig ängslig vid tanken på,
att landets främsta personligheter
skulle på sådant sätt blottställa sig under
den med anledning af sydstaternas
nederlag rådande förbittringen bland
vissa folkklasser, och hade varnat både
Lincoln och Grant. Huruvida det var
denna varning som kom Grant att
sända återbud, är ej bekant, men ett
faktum är, att han samma dag i sällskap
med sin hustru lämnade staden och
reste till New Jersey att besöka en
dotter, som gick i skola där. Hvad
Lincoln beträffar, var han fatalist och
hade ofta sagt rent ut som sin mening,
att hvad som var bestämdt att ske,
skedde, vare sig man arbetade
däremot eller ej. Han fäste följaktligen
intet afseende vid varningen, lika litet
som han uppskrämdes af de många
hotelsebref han tid efter annan fått, och
hvilka han delvis förvarade i ett paket
med påskrift: Lönmordsbref. “Om jag
blir mördad, dör jag blott en gång”,
yttrade han vid ett tillfälle; “men att
lefva i ständig fruktan är att dö gång
på gång.”

Den förut omnämde skådespelaren
John Wilkes Booth, en broder till den
berömde Edwin Booth och son till
Junius Brutus Booth, begge frejdade
skådespelare, hade vid ett besök i teatern,
där han vanligen hämtade sin post,
fått höra, att Lincoln väntades dit pà
kvällen, och hade genast uppsökt
några förtrogna och med dem uppgjort
en plan att taga hämd på presidenten,
hvars uppträdande mot Sydstatsförbundet 
han såsom fanatisk slafverivän 
och sydstatsman icke kunde
förlåta. En af dessa förtrogna var
anställd vid teatern. Han borrade ett
hål i väggen till den loge, som Lincoln
beställt, och lade en väldig träklamp
vid dörren till tamburen utanför. Vid
9-tiden på kvällen kommo Lincolns till
teatern i sällskap med ett ungt
nyförlofvadt par, som de inbjudit i st. f.
makarna Grant, och hälsades med
jubelrop af den fullpackade salongen.
Lincoln slog sig ned i en gungstol vid
balustraden, under det orkestern
spelade välkomstsången: Lefve höfdingen!
En timme senare sågs Booth smyga
sig längs bänkraderna i riktning mot
Lincolns loge. Han gick därpå in i
den lilla tamburen, spärrade igen
dörren bakom sig med träklampen,
kikade genom hålet i väggen, för att
iakttaga Lincolns ställning, öppnade därpå
ljudlöst logedörren och smög sig in.
Lincoln hade några ögonblick förut,
med sina tankar ännu fästade på de
framtidsplaner han uppgjort, hviskat
till mrs Lincoln: “Det finns ingen
plats, som jag så gärna skulle vilja
se som Jerusalem.” På scenen
yttrades komiska saker, som kommo hela
auditoriet att brista i skratt, och midt
under allt detta small ett skott. Den
fege lönmördaren hade skjutit Lincoln
i nacken. Presidenten hoppade till och
föll baklänges med nedsjunket hufvud
och tillslutna ögon. Den unge
mannen i sällskapet sprang emot
mördaren och fick af honom ett knifhugg i
armen. Efter att ha kastat ifrån sig
sin pistol, svängde Booth sig öfver
balustraden och hoppade ned på scenen.
Han fastnade därvid i en flagga, som
hängde från logen, samt föll och bröt
ena benet. Men han kraflade sig upp
igen, utdelade ett par knifhugg åt
personer, som försökte gripa honom,
svängde med knifven och ropade: “Sic
semper tyrannis” (Virginias valspråk),
linkade bakvägen ut från teatern,
besteg en där väntande vagn och
försvann. Under tiden rådde den största
oro och bestörtning i teatern. Mrs
Lincoln fick ett hysteriskt anfall,
skrek och väsnades, folk klättrade upp
i logen, ett par läkare undersökte
Lincolns sår, och medan ridån gick ned
för scenen i Fords teater, för att
aldrig mer resas, bars den döende
presidenten genom teatern ut på gatan.
Som det var för långt till Hvita huset,
mottogs ett anbud af en man, som
bodde i ett hus midt emot teatern, att
bära presidenten till hans rum. Och
där utandades Abraham Lincoln sin
sista suck kort före kl. ½8 morgonen
den 15 april 1865. Han hade varit
sanslös, allt sedan han träffades af
skottet.

Samma kväll som Lincoln mördades,
gjordes ett mordförsök mot statsministern 
Seward. Så snart Stanton erfor,
hvad som skett, lät han stänga
krogarne, satte en stark vakt kring det hus,
hvari presidenten låg döende,
förklarade staden under krigslag och tog
själf öfverbefälet. Belöningar,
uppgående till inalles omkring $250,000,
utlofvades af regeringen, staden
Washington, tre stater och en mängd
enskilda personer för gripandet af Booth
och hans medbrottslingar. Hundratals
detektiver, officerare, soldater och
andra begåfvo sig ut på jagt efter dem.
Booth ertappades i en tobakslada på
en farm i Virginia den 26 april och
blef skjuten af en sergeant Corbett,
som handlade i öfverilning och mot
ordern, som löd att gripa Booth
lefvande. Medbrottslingarne, 9 till antalet,
grepos på olika platser. En räddade
sig genom att uppträda som kronvittne. 
De öfriga ställdes inför rätta den
16 maj. Fyra af dem, bland dessa en
kvinna, dömdes den 5 juli till döden
och hängdes den 7 juli. Af de öfriga
dömdes 3 till lifstids och en till 6 års
tukthusstraff. En af dem dog af gula
febern, de andra tre benådades år 1869
af Lincolns efterträdare, president
Johnson. Det unga, nyförlofvade
paret, som delade teaterlogen med
makarne Lincoln, gifte sig, men fann
ingen lycka. Mannen mördade sin
hustru i ett anfall af sinnesförvirring.
Mrs Lincoln fann heller ingen frid,
fast hon sökte den i ombyte af
vistelseort. Hon bodde en tid i England,
en tid i Frankrike, likaledes i
Tyskland, hvarifrån hon sände kongressen
en anhållan om beviljandet af en
pension, som dock med fog förnekades
henne. Hon förföljdes ständigt af det
dystra minnet och talade därom jämt.
Efter sin återkomst till Amerika var
hon någon tid intagen på en anstalt
för sinnessjuka i trakten af Chicago.
De sista åren af sitt lif tillbrakte hon
hos sin syster i Springfield, där hon
afled 1882. Den enda trösten i hennes
olycka var, att hon aldrig behöfde lida
brist. Lincoln efterlämnade nämligen
en förmögenhet, som öfversteg $100,000, 
eller lika mycket som han förtjänat 
som president. Detta är så mycket 
märkligare, som han icke var någon 
god finansier och under den första
tiden i Hvita huset måste låna pangar
för att kunna bestrida sina utgifter,
och kan endast förklaras så, att han
var lycklig i valet af finansiel
rådgifvare.

Icke färre än 4 sammansvärjningar
mot Lincoln ha uppdagats. Den
första omtalades i berättelsen om hans
resa till Washington i februari 1861.
Den andra ägde rum sommaren 1864,
då Booth gjort upp en komplott med
ett apoteksbiträde i Washington att
förgifta Lincoln. Antingen fick Herold,
biträdet, ej tillfälle därtill, eller
saknade han mod, ty i ett bref från Booth,
som hittades i en spårvagn, var
skrifvet: “Du kan välja vapnet själf:
giftbägaren, knifven, kulan. Bägaren svek
oss en gång och kan göra det igen”,
o. s. v. Samma höst uppgjordes en
plan af Booth och hans medbrottslingar, 
som gick ut på att gripa Lincoln
under en af hans sedvanliga utflykter
till soldathemmet utanför Washington
och föra honom till rebellerna. En
eftermiddag i mars 1865 skulle
bortsnappandet ske, och allt var i ordning
därför. Hvad som räddade Lincoln
den gången var, att han den eftermiddagen 
sände finansministern Chase i
sitt ställe till soldathemmet. Den
fjärde sammansvärjningen hade till syfte
att mörda ej blott Lincoln, utan äfven
Seward, Stanton och vice-presidenten
Johnson. Booths medbrottsling Payne,
som fått Seward på sin lott, tilldelade
honom visserligen några mordiska
hugg, som gjorde honom sanslös, men
blef bortdrifven af tillstädeskommande 
personer. De två bofvarne, som
fått i uppdrag att mörda Stanton och
Johnson, fullgjorde icke sitt uppdrag.
Antagligen svek deras mod dem i det
afgörande ögonblicket.



X

Hur Lincolns minne hedrats

Djup och uppriktig var den sorg,
som grep nationen vid underrättelsen
om Lincolns död. En tryckande
beklämning låg öfver hela landet. I stad
och på landsbygd klämtade kyrkklockorna 
sina sorgetoner. Starka karlar
brusto i gråt, när den mördade
presidentens namn nämdes. På söndagen
den 16 april 1865, som var påskdagen,
voro alla kyrkor klädda i svart.
Påsken firades med klagan och bedröfvelse 
i st. f. med jubel. Jordfästningen
försiggick i Hvita huset den 19 april,
och sedan liket beskådats af öfver
50,000 människor i Washington, fördes
det på tåget till Springfield i Illinois,
hvarvid ungefär samma väg följdes,
som Lincoln färdats fyra år förut på
sin väg till Washington. I Philadelphia
ställdes frihetsklockan vid kistan; i
New York, Albany, Chicago m. fl.
platser gjordes uppehåll, och vid hvarje
småstation på vägen stod folket med
blottade hufvuden, när tåget susade
förbi. Äreportar voro resta öfver
banan och stora eldar tändes om
nätterna. När tåget den 3 maj, efter 12
dagars färd, ankom till Springfield, hade
omkring en million människor kastat
en sista blick på presidentens ännu
efter döden blida anletsdrag. Den 4
maj ägde begrafningen rum. I
likprocessionen gick Lincolns häst, “gamle
Bob", närmast efter likvagnen.
Lincoln nedlades vid sidan om sina förut
aflidna två söner, och öfver grafven
restes en ståtlig, nära 100 fot hög
minnesvård, till hvilken äfven tusentals
negrer bidrogo med en skärf af de
pänningar, som de tack vare Lincoln
kunnat förtjäna som fria arbetare. Bland
de sörjande, som följde honom till
grafven, saknades dock hans
styfmoder, hvilken var för gammal och svag
att kunna infinna sig vid begrafningen.

Sorgebetygelser ingingo från krönta
herskare, från samfund och från
enskilda i oräknelig mängd. Skalderna
strängade sina lyror till den aflidnes
ära, — Walt Whitman, Lowell, Bryant,
Stoddard, Whittier, Stedman, Bayard
Taylor, för att nämna några af de
yppersta. I förbigående kan anmärkas,
att Lowells kväde, skrifvet till
Harvard-universitetets minnesfest den 21
juli 1865, finnes i förträfflig, om ock
något fri, tolkning, verkställd af den
svensk-amerikanske författaren E. W.
Olson. Däri förekomma följande
tänkvärda rader:

“Hur skönt att åter se en verklig herde,
Som älskat folket blott, men icke makten,
Gå uti spetsen för en menighet,
Som villigt följer herdestafvens maning,
Ej piskas fram af borna herrars gissel,
Sitt folk han vann, ej genom yttre glans
Och herskarlater, blott med själens adel,
Förståndets skärpa och en viljekraft
Så fast, men böjlig som en härdad klinga.”

Såsom det kanske mest inspirerade
af de många amerikanska sorgekvädena 
har i allmänhet Whitmans “Kapten,
min kapten!” varit ansedt. I svensk
dräkt skulle det kunna återgifvas, som
följer:

“Kapten, min kapten! Denna hemska färd är slut.
Vi vunnit, hvad vi sträfvat för; hvar storm vi ridit ut.
Vår hamn är när; det ringes där. Se glada mänskoskaror,
Beskådande vårt skepp, som stolt besegrat nöd och faror!
Men hjärta, o, mitt hjärta!
Se bloden droppar röd,
På däcket ligger min kapten,
Han ligger kall och död.

Kapten, min kapten! Res dig upp och var till reds!
För dig det flaggas, och för dig det spelas äfvenleds.
En blomstergärd är dig beskärd. För din skull skaror strömma
Till stranden, ropande på dig, med blickar tacksamt ömma.
Kapten, o, käre fader,
Uppå min arm dig stöd!
Det synes som en dröm, att du
På däcket ligger död.

Kaptenen svarar icke. Så blek hans mun sig ter.
Min fader känner ej min arm, hans puls ej rör sig mer.
För ankar skeppet ligger tryggt, sin färd det ändat har,
Sitt mål det hann; det seger vann, fast resan ruskig var.
O, jubla, strand! Du klocka, ring!
Men jag uti min nöd
På däcket går, där min kapten
Har fallit, kall och död.”

Ingen af de många europeiska
smädarne, för hvilkas gyckel och
begabberi Lincoln var utsatt under sina
sista år, hade hånat honom värre, än
hvad den engelske dramaturgen och
redaktören Tom Taylor gjorde i sin
tidning London Punch, men så har
heller ingen på ett så glänsande sätt
gjort afbön för sina försyndelser som
han i sin, i den nämda tidningen för
den 6 maj 1865 införda botpsalm:
“Abraham Lincoln, den skändligt
mördade", hvarur några strofer må
anföras som prof:

“Du lägger nu en krans på Lincolns grift,
Du, som det stolta Albion till behag
Har plägat hånfullt teckna med ditt stift

Hans skrala hållning och hans tärda drag,
Hans hår, det tofviga, hans magra hand,
Hans slitna dräkt, hans skrangliga gestalt,
Hans saknad utaf det, som i vårt land
Högst prisas, — lust att lysa framför allt.

Bredvid hans lik och under stjärnströdd flagg,
Som, honom vare tack! högt reser sig;
Bland dem, som stingas utaf sorgens tagg,
Säg, smädare, finns där väl rum för dig?

Ja, han mig lärt att blygas för mitt hån
I skrift så väl som teckning, och han har
Mig lärt förstå, att denne folkets son
I själfva verket dock en konung var.

Att ångra djupt min ytlighet jag lärt,
Då jag fick se, hur högt han steg; hur han
Hvart sanningsord för oss gjort dubbelt kärt,
Och hur han kämpade och seger vann;
Hur ödmjuk, och hur hoppfull dock han var,
Sig lik, när lyckan log mot honom huld,
Som när den svek; ej stolt och aldrig snar
Till skryt; ej lysten efter makt och guld.

Uti hans sinne bodde kärlek blott
Och tillgift i hans penna och hans ord.
När nidingen förkränkte med sitt skott
Hans tro på vilja god och frid på jord.”

Den svenske skalden Ernst Daniel
Björck föreslog vid en studentfest i
Upsala samma år en versifierad skål
för Lincoln, “den konungslige
presidenten”, hvari han profetiskt kvad:

“O, när våldet räddarns namn förkättrar,
Skaken till hans ära edra fjättrar,
Slafvar! Sådan sorgmusik sig skickar
Vid den store mänskovännens grift.
Sörjen, folk! Er alla hotar faran;
Ej blott negerns, mänsklighetens var han,
Och hvart öga blickar
En gång på hans namn i stjärnors skrift.”

Därhän skall det också en gång
komma. Det skall komma en tid, då
Lincoln ej är blott det fria amerikanska
folkets nationalhjälte, utan hela
världens föresyn; då det vanliga folket,
som han så högt värderade, med en
liten omskrifning af den på hans tid
populära krigssången: “Vi komma,
fader Abraham, 300,000 man”, sjunger:
“Vi komma, fader Abraham, från alla
jordens land”, nämligen att hembära
dig den hyllning, du förtjänar, och
söka förverkliga det frihetsideal, för
hvilket du lefde och dog.

Jag har redan påpekat, att det om
ingen annan skrifvits så mycket som
om Lincoln, och att ingens lif erbjudit
forskare ett så intressant och
inspirerande studium som hans, äfven om
detta förnämligast gällt med hänsyn till
Amerika och dess ständigt växande
Lincoln-literatur. Jag har också
påpekat den antagliga orsaken till
likgiltigheten i Europa för detta stora och
höga ämne. Hvad särskildt de
skandinaviska länderna beträffar, har jag
med vädjande till den bekante
literaturkännaren konsul G. N. Swan i Sioux
City, Iowa, icke kunnat komma på
spåren flera än 4 skrifter om Lincoln,
nämligen det ofvannämda, visserligen
ståtliga kvädet af Björck, en
öfversättning af amerikanen Thayers
Lincoln-biografi, ett tillägg i andra upplagan
af Fredrika Bremers Amerika-skildringar 
“Hemmen i den nya världen” med
öfverskrift “Det inbördes kriget i
Amerika”, hvari en underafdelning bär
rubriken “Abraham Lincoln”, samt ett
poem af Henrik Ibsen om “Mordet på
Lincoln”, af hvilket poem två engelska
tolkningar finnas. I den
svensk-amerikanska tidningen Vårt nya hem i
Jamestown, N. Y., lär en af J. T.
Nyström och O. W. Anderson författad
biografi med titeln “Lincolns lif” ha
varit införd som följetong under året
1887.

Emellertid tillhör Lincoln de
stormän, hvilka bli ryktbarare och mer
uppmärksammade, ju mer vi aflägsna
oss från den tid, hvarunder de lefde
och verkade. År för år blir han större,
beundransvärdare och djupare. Det
disputeras icke längre om honom. Man
talar icke om honom såsom tillhörande
den eller den gruppen, skolan eller
klassen eller något visst parti, utan
han har blifvit allas egendom och den
fullkomligaste representanten för allt,
hvad som är äkta amerikanskt och
republikanskt. Liksom fallet varit med
så mången annan stor man, som af
eftervärlden beundrats, var han under
sin lifstid förbisedd och underskattad.
I ett af de många märkvärdiga bref,
med hvilka Horace Greeley tid efter
annan plågade honom, hette det: “Ni
betraktas icke som en stor man”, men
efter Lincolns död yttrade samme
Greeley i ett tal, att han nu tydligt såg,
att ehuru andra bidragit till den stora
omdaningen af Förenta Staternas
ställning, likväl “den ende store, af
försynen utsedde ledaren, det stora dramats
oumbärlige hjälte var Lincoln.”
Tusentals andra människor ändrade
tanke på samma sätt som Greeley.

Hvar skall man söka förklaringen
till, att den allmänna likgiltigheten
gent emot Lincoln under hans lifstid
följdes af en till dyrkan gränsande
beundran för hans minne, sedan han
ryckts bort, om icke i hans ojämförliga
godhet, mildhet och mänsklighet, hans
finkänslighet och människokärlek,
hvilka framträdde i skarpare belysning,
betraktade på afstånd inom ramen af
de kval, sorger och bitterheter, som
han tålmodigt genomlefde? Det synes
nästan, som om det var nödvändigt,
att han skulle dö, för att människorna
skulle lära sig att förstå honom och
inse, att hvad han företog sig som
president, äfven om det då föreföll
mången galet, dock var dikteradt af idel
välvilja och ömhet. Och så har en
allmän åstundan väckts till lif att lära
känna mer om denne utomordentlige
man, tills det slutligen blifvit så, att
många människor aldrig kunna få nog
af Lincoln, utan för att citera en
amerikansk författare — “läsa allt hvad de
kunna komma öfver beträffande
honom, nya berättelser, gamla berättelser,
karaktärsteckningar, essayer, poem,
minnen, anekdoter, och med spänning
lyssna till hvar och en, som känt
honom eller föregifva sig ha känt
honom, äfven om man vet, att de ljuga,
enär de i alla fall visat urskiljning i
val af ämne.”

På 100-årsdagen af Lincolns födelse,
den 12 feb. 1909, firades minnesfäster
öfverallt i Förenta Staterna. På den
gamla farmen i Kentucky, där Lincoln
föddes, hölls en anslående minnesfäst,
hvarvid dåvarande president Roosevelt
höll fästtalet. Han yttrade däri bl. a.:
“Lincoln lärde under sitt lif att känna
storhet, men aldrig hvila. Framgång
kom på hans lott, men aldrig lycka,
utom den som följer af ett väl
förrättadt, arbetsamt och betydelsefullt värf.
Makt blef hans, men aldrig nöje.
Fårorna på hans panna blefvo djupa, men
hans ögon förmörkades aldrig af vare
sig hat eller fruktan. Hans skuldror
böjdes, men hans järnsenor sviktade
aldrig, fast han bar sitt folks öde på
dem. Hans rika, varma hjärta ryste
för att vålla plåga, och likväl blef det
hans lott att samtidigt utgjuta
ungdomens lifsblod i strömmar och i hvarje
fiber känna kvinnornas sorg. Olyckorna 
gjorde honom bedröfvad, men icke
räddhågad. I samma mån som de
blodiga krigsåren skredo förbi, funno de
honom alltid görande sin plikt och
motseende framtiden orädd och högsinnad.
Utan att taga åt sig hat och illvilja
sträfvade och led han för folket.
Segern blef hans till slut, men han fick
ej tid att smaka dess ljuflighet, innan
han blef mördad och hans vänliga,
tåliga, orädda ögon slötos för alltid.”

På initiativ af tidningsutgifvaren
Robert Collyer i New York bildades en
förening under namn af Lincoln
Memorial Association med uppgift att samla
medel till förvärfvande af farmen och
upprättande af ett minnestempel öfver
den gamla stockhyddan. Farmen, som
innehåller 110 acres, hade på 1880-talet
sålts till en rik restauratör i New York
vid namn Dennett, hvilken ämnade
inrätta den till en park för allmänheten.
Finansiella motgångar hindrade
honom från att sätta sin plan i verket.
Farmen hade alltid varit dålig och var
slutligen så förfallen och utsugen, att
då en arrendator åtog sig att sköta
den på det vilkor, att han skulle slippa
alla utskylder utom skatten, grannarne 
ansågo honom ha gjort en dålig
affär, enär farmen ej troddes kunna
producera nog att betala för skatten och
mannens arbete. Kort därefter såldes
stockhyddan till en förevisare, som tog
den med sig till olika platser och
visade den mot inträdesafgift. Robert J.
Collyer köpte den af förevisaren, och
den kom därefter liksom äfven farmen
i den ofvannämda föreningens ego. En
storartad minnesbyggnad af granit,
inneslutande stockhyddan, uppfördes,
och den 4 sept. 1916 öfverlämnade
föreningen farmen jämte en fond på
$50,000 till byggnadens vidmakthållande 
som gåfva till det amerikanska folket. 
Redaktör Collyer höll presentationstalet, 
krigsminister Baker mottog
gåfvan å folkets vägnar, och tal höllos
dessutom af president Wilson,
guvernör Folk, senator Williams m. fl. Har
månne något land på ett vackrare och
värdigare sätt hedrat minnet af någon
storman, som uppvuxit ur folkets leder?



XI

Karaktäristik af Lincolns personlighet

De erfarenheter, Lincoln under sin
barndom och sina ynglingaår
genomgått i unga, outvecklade samhällen
bland enkla, naturliga människor, hade
i sin mån bidragit att dana honom för
hans stora lifsverk genom att skärpa
och vidga hans blick och lära honom
att skilja mellan det väsentliga och
det oväsentliga, det bestående och det
flyktiga i lifvets företeelser. Med
denna skarpblick för hvarje saks rätta
betydelse och med sitt klara omdöme och
sin osvikliga kännedom om lifvet och
dess verkligheter var han i alldeles
ovanlig grad skickad för det värf, som
kom på hans lott. Mången annan
statsman skulle kanske för snart lyssnat
till ropet om befrielse för
negerslafvarne eller också dröjt för länge med
sitt samtycke, medan Lincoln lät sig
påverkas hvarken af de ifrigaste eller
af de försiktigaste anhängarne af
frigörelseidén, utan handlade
själfständigt, när han ansåg, att rätta
ögonblicket var inne. I den i hans
statsmannaskap tillämpade uppfattningen
af lifvet och världsinrättningen såsom
något i hög grad kompliceradt, något
som icke i en handvändning genom
påbud eller lagar kunde förbättras och
omdanas, låg kanske hans största
styrka som president under de oroliga
tiderna i början af 1860-talet. Det skulle
vara svårt, kanske omöjligt, att bland
världshistoriens förevigade gestalter
uppleta någon, som just i det skedet
kunnat fylla den maktpåliggande
befattningen som Förenta Staternas
president så framgångsfullt, som Lincoln
gjorde det.

De, som stodo honom närmast och
skådade djupast i hans inre, sågo i
honom först och sist en smärtornas man.
Och det var han, men på samma gång
var han en sann optimist. Han lät
aldrig sin melankoli skymma blicken för
lifvets stora möjligheter. Hur dystert
och hotfullt än det stundom tedde sig
i vissa ögonblick, anade han och
trodde på en lycklig utgång. Jämförd med
andra regenter bildar han, så att säga,
en klass för sig själf. Hvilken annan
har varit så på samma gång mild och
rättvis, klok och praktiskt beräknande,
så mångsidig som Lincoln? I fråga
om hvardaglig enkelhet, parad med
genialitet, står han vida öfver alla
andra, som styrt något folks öden. Han
var en djupt kännande natur och led
med de lidande, men hade på samma
gång blicken öppen för lifvets ljusa
sidor, dess glädje och löjen. Hans
humor och godlynthet neutraliserade
hans svårmod. Vi se i honom den
okonstlade, oförderfvade
hvardagsmänniskan lika mycket som den
framgångsfulle statsmannen och regenten,
och i hans lefnadshistoria, har någon
anmärkt, väcka de små dragen ur hans
husliga lif och hans umgänge med
vänner lika stort intresse som hans
politiska framgångar och utmärkelser. Hans
tröstebref till kvinnan, som förlorat
fem söner i kriget, tillhör
världsliteraturens klenoder lika mycket som hans
berömda invigningstal och politiska
orationer. Hans ursäkt vid benådandet 
af en lifdömd soldat, att denne
vore värd mer för sitt land ofvan
marken än under densamma, och den lilla
vers, han som 14-årig gosse skref i
sin anteckningsbok, gifva en lika klar
inblick i hans sant mänskliga,
anspråkslösa väsen, som hans
oförställda förtjuning, när han som president
lämnade ett sällskap framstående
personer, i hvilkas krets han befann sig,
och omfamnade en gammal farmare,
som han ej sett sedan sin ungdom, och
som i sällskap med sin gumma
kommit till Hvita huset, för att få återse
“gamle Abe”. Ingenting kan bättre
tolka oföränderligheten i Lincolns
goda natur än farmarens belåtna utrop
till sin gumma: “Mary, han är samme
gamle Abe!” Medgången hade icke
gjort honom högdragen eller viktig.
Han var som innehafvare af republikens 
högsta värdighet lika tillgänglig,
vänlig och okonstlad, som han varit
såsom gärdselhuggare i västerns
vildmarker. Han var oföränderligen
“samme gamle Abe” under alla lifvets
förhållanden.

En sydstatsman, Henry W. Grady,
har kallat Lincoln “den förste typiske
amerikanen, den förste, som i sin
personlighet innefattade republikens hela
styrka och mildhet, hela dess majestät
och behag.” Man har jämfört honom
med republikens fader, Washington.
De kunna icke jämföras i annat, än att
de båda voro stora och ädla
karaktärer, insiktsfulla och omutliga statsmän
och sitt fosterlands räddare. Washington 
var aristokrat, Lincoln demokrat.
Washington var icke en typ för det
amerikanska folket, men det var
Lincoln i allra högsta grad. Washington
var under de sista 25 åren af sin
lefnad Amerikas främste medborgare,
Lincoln var före de sista 7 åren af sitt
lif icke känd utanför Illinois’ gränser.
Vi tänka på Washington som den store
härföraren och republikens grundläggare 
och förste styresman, medan vi
tänka på Lincoln som den fattige
uppkomlingen, som blef ett redskap till
några millioner negerslafvars befrielse. 
Äfven då vi veta, att han var alla
generalernas öfvergeneral i kriget och
således äfven på sitt sätt en härförare,
dröjer icke vår tanke därvid, när vi
erinra oss Lincoln. Han framstår icke
för oss som omgärdad af bajonetter
och militärisk pomp och ståt, utan som
nybyggarekojans fattige afkomling,
urskogens och präriens skyddsling, den
gemytlige, ödmjuke människovännen,
tröstaren, talaren, historieberättaren,
mannen af folket.

Och en folkets man var han framför
allt. Hans ringa härkomst, hans långa
kamp mot fattigdomen och hans
mödosamma sträfvan för att vinna bildning,
detta och annat fyllde honom med
sympati för och tillit till folket som
en politisk makt. I hans tal finna vi
denna idé uttryckt på många ställen:
“Den allmänna opinionen är allt här
i landet;” “folket i Förenta Staterna
är de rättmätiga herrarne öfver både
kongress och domstolar, icke för att
nedgöra konstitutionen, utan för att
nedgöra de personer, som förvränga
konstitutionen;” “detta land med dess
institutioner tillhör folket, som bebor
det.”

På detta sätt uttryckte han sig ofta.
I sitt första invigningstal yttrade han,
att han, så vidt sig göra lät, skulle
tillämpa unionens lagar, “så vida icke
mina rättmätiga herrar, det amerikanska 
folket, undanhålla de erforderliga
medlen eller annorledes bestämma.”
Ett par af hans uttryck i den vägen
ha öfvergått till slagord, som jämt
citeras: “Gud måste älska det vanliga
folket, eftersom han skapat så många
af dem;” “allt folk låter kugga sig
någon gång, somliga beständigt, men
icke allesamman alltjämt.” Han
gjorde ingen skillnad på ras, färg eller
rang, utan var lika mot alla.
Negerföreläsaren Frederick Douglass,
hvilken han lät föra i sin egen vagn till en
tebjudning i Hvita huset på hösten
1864, sade efteråt: “Lincoln är en af
de få hvita män, i hvilkas sällskap jag
tillbrakt en eller annan timme, som
icke på något sätt gjort en antydan
om, att jag är neger.”

Men Lincoln var ingen demagog och
förfäktade inga radikala eller
revolutionära idéer af det slag, som våra
dagars folkagitatorer förkunna. Man kan
ej annat än le åt socialisters och
andra dylikas försök att åberopa sig på
Lincoln såsom en, som skulle gillat
deras doktriner, om han lefvat nu.
Han var för klarseende och rättänkande, 
för att någonsin vilja underblåsa
en strid eller fiendskap mellan kapital
och arbete, fördöma eganderätt eller
påyrka paternalism. Följande citat
visa, hvad Lincoln tänkte i dessa
frågor: “Kapitalet har sina rättigheter,
hvilka förtjäna att skyddas lika
mycket som några andra rättigheter. Icke
heller skall förnekas, att det finnes
och sannolikt alltid skall finnas ett
förhållande mellan arbete och kapital,
som länder till ömsesidig fördel.
Ingen människa är bättre förtjänt af
tillit än den, som arbetar sig upp från
fattigdom, ingen heller mindre
benägen att taga eller förgripa sig på
något, som han icke ärligt förtjänat;”
“det starkaste band af sympati,
undantagande familjeförbindelser, skulle
vara det, som förenar alla arbetande
medlemmar af alla nationer, språk och
blodsfrändskap, men detta skulle icke
föranleda krig emot egendom eller
egendomsägare. Egendom är frukten
af arbete. Egendom är någonting
önskvärdt, ett positivt godt i världen.
Att somliga bli rika, visar, att andra
kunna bli rika, och däri ligger en
rättvis uppmuntran till flit och
företagsamhet. Den, som icke äger ett hus,
må icke rifva ned en annans hus, utan
i stället arbeta flitigt och bygga ett
åt sig själf och på så vis genom sitt
exempel försäkra sig själf om, att hans
eget hus skall bli tryggadt mot våld,
när det blir färdigt.”

Lincolns religiösa ståndpunkt har
varit ett mycket omtvistadt ämne.
Religiöst folk vill gärna i sin ifver att få
räkna honom till sin krets göra troligt,
att han var en rättrogen kristen. I det
föregående har nämts, hur kyrkorna
motarbetade honom vid ett val, och
äfven antydts, hur han vid olika
tillfällen hade obehag af prästerskapet.
Hans religiösa ståndpunkt är i själfva
verket svår att bestämma. Han
tillhörde aldrig någon församling, men
besökte ofta gudstjänster. Han skref
en gång en längre afhandling mot 
bibelns inspiration, och vid ett tillfälle
anmodade han sin lagkompanjon
Herndon att utstryka ordet Gud från
utkastet till en handling, emedan det
antydde tillvaron af en mera personlig
makt, än han kunde tro på. Men vid
många andra tillfällen använde han
det själf, och bibeln lär han under
vissa perioder ha studerat rätt flitigt.
En af hans vänner påstod, att Lincoln
sagt till honom: “Jag vet, att det
finns en Gud, och att han hatar
orättvisa och slafveri.” Det berättas också,
att han, då en kongressman frågade
honom, hvarför han, som ägde en så
djup vördnad och ett sådant sant
begrepp om den kristna tron och
sedeläran, icke förenat sig med någon
kyrka, svarade: “När någon kyrka
angifver öfver sitt altare som det enda
vilkoret för medlemskap frälsarens
kondenserade framställning af både
lag och evangelium: ‘Du skall älska
Herren din Gud af allt ditt hjärta och
din nästa som dig själf’, så skall jag
förena mig med den kyrkan.” Äfven
om dessa berättelser äro mer eller
mindre apokryfiska, ha vi dock i flera
af hans bref och tal bevis på, att han
ägde en stark religiös känsla. Han
anhöll mer än en gång om folks
förböner och tycktes sätta stort värde på
dem. Han hyste en djup vördnad för
hvarje form af oskrymtad religiös tro
och vägrade alltid med bestämdhet att
visa partiskhet för eller mot någon
särskild sekt. Hans erkännande af en
högre, gudomlig ledning framträder
oförtydbart på många ställen i hans
yttranden, äfven om han troligen icke
för egen del formulerat någon viss
bekännelse. Hans hustru sade, att
religionen var “en sorts poesi i hans
natur”, och detta torde ha kommit
sanningen närmast. “Det sannolika är”,
yttrar en af hans biografer, “att hans
åsikter växlade i mån af olika
sinnesstämningar, och att han ibland af
hänsyn för andra gjorde vissa eftergifter.
Men att han icke var någon troende i
ortodox mening, är fullkomligt säkert.
Vidskepelse, tro och tvifvel funnos hos
honom i en outredlig blandning.”

Lincolns ställning till den s. k.
nykterhetsfrågan har också varit föremål
för tvister, i detta fall alldeles onödiga,
då man härvidlag ingalunda behöfver
vädja till anekdoter eller hörsägen, för
att få ett begrepp om rätta förhållandet. 
Våra dagars nykterister ha t. o. m. 
velat framställa honom som
prohibitionist, ehuru de ej kunna uppgifva
något annat skäl för denna åsikt, än
att en gubbe vid namn Merwin, en
fanatisk förbudsifrare, efter Lincolns
död berättat, att Lincoln en gång i ett
privat samtal med honom skulle ha
sagt, att han gillade förbudsidén. Mot
sannolikheten häraf strida dock alltför
många autentiska vittnesbörd, som
finnas i svart på hvitt från Lincolns egen
tid. Vi ha i det föregående sett, hur
han i sina unga år var delägare i en
handelsaffär, där enligt tidens sed
äfven krogrörelse idkades. I början af
1842 slöt Lincoln sig till den s. k.
Washington-rörelsen, som hade till
uppgift att motarbeta dryckenskapen,
och den 22 februari höll han ett
sedermera vida berömdt nykterhetstal, hvari
dock förekommo vissa yttranden, på
hvilka kyrkfolket stötte sig. Sålunda
sade Lincoln i talet, att de, som icke
fallit offer för dryckenskapslasten,
hade för denna sin lycka “snarare att
tacka en medfödd afsmak för rusdrycker 
än någon öfverlägsenhet i sedlighet 
och karaktär;” att drinkare tagna
som en klass kunde “i fråga om både
hufvudets och hjärtats egenskaper väl
tåla en jämförelse med andra
människoklasser”, och att det enligt hans
åsikt var “både opolitiskt och
orättvist att jämt och ständigt fördöma
dem, som sälja eller begagna rusdrycker, 
opolitiskt emedan det icke ligger
i människans natur att vilja tvingas
till någonting, minst i sådana saker
som endast angå henne själf.” Som
medlem af Illinois’ lagstiftande
församling röstade han den 26 dec. 1839 mot
“local option” och väckte den 19 dec.
1840 motion mot ett förbudsförslag,
som var under omröstning. Då 1855
en förbundskampanj åter var å bane i
Illinois, tog Lincoln, ehuru själf känd
som nykterhetsvän och talare, icke del
i densamma. Allt detta måtte väl vara
bevis nog för, att han icke gillade
förbudsidén. Han ifrade för måttlighet
i allting och för nykterhetens
befrämjande genom föredöme, upplysning och
öfvertygelse, men icke för användandet 
af metoder, som gjorde intrång på
den af honom själf högt värderade
personliga friheten. För att ha tillbrakt
hela sin ungdom bland en gränsbefolkning, 
som just icke var känd för att
spotta i glaset, var Lincoln själf
ovanligt afhållsam, men han var hvarken
absolutist eller prohibitionist. Han var
icke fanatisk i någonting och gick
aldrig till öfverdrift. Träffande har
Ingersoll tecknat hans sinnelag och
tillvägagångssätt i denna fråga som i alla
andra, med följande ord: “Lincoln
försökte att vinna sitt mål på det
lättaste sättet och ödslade icke med sina
krafter. Han var icke särskildt
benägen att gå fram i rak linie. Han
gräfde icke tunnlar genom bergen. Han
var villig att gå omkring dem och att
nå det eftersträfvade målet på samma
sätt, som en flod når fram till hafvet.”

En af hans mest framträdande
egenskaper var hans sinne för humor som
såg den komiska sidan äfven i det
sorgliga. När sydstatspolitikern
Vallandigham af krigsrätten dömdes till
fängelse för förräderi, voro meningarne 
om straffets berättigande mycket
delade. Tusentals människor, äfven i
nordstaterna, betraktade förfarandet
mot honom som tyranniskt, medan
andra tusenden fordrade, att domen
skulle verkställas. Lincolns humor
räddade situationen. Han ogillade
krigsrättens utslag och befallde, att
Vallandigham skulle skickas till sina vänner
rebellerna i sydstaterna. De, som
betraktade detta Lincolns ingripande
som lagstridigt, ursäktade det på
grund af det humoristiska däri. Då
Horace Greeley, som alltid ansåg sig
själf som Lincoln vida öfverlägsen, gaf
Lincoln uppsträckning i sin tidning
och påstod, att folket önskade ett slut
på kriget, och att fred kunde vinnas,
om regeringen sände ett ombud till
södern att underhandla med
sydstatsförbundets representanter, gaf Lincoln
Horace Greeley i uppdrag att
tjänstgöra som ombud. Greeley hade icke
beräknat, att saken kunde taga denna
vändning, och tvekade länge, innan
han slutligen för skams skull åtog
sig uppdraget och gaf sig i väg. Han
fann då, såsom Lincoln förutsagt, att
södern var villig att sluta fred, men
endast på det vilkor, att sydstatsförbundet 
blifve erkändt som ett oberoende 
rike. Greeley kände sig djupt
förödmjukad, och åter hade Lincolns
humor vunnit en lysande triumf. En ung
officer beklagade sig för Lincoln i
general Shermans och flera andras
närvaro öfver, att generalen hotat att
skjuta honom. Betraktande först
officeren och därpå generalen, vände
Lincoln sig till den förra och hviskade i
hans öra, högt nog att höras af de
kringstående: “Om jag vore i edra
kläder och han hotade skjuta mig,
skulle jag vara på min vakt, ty han ser
mig ut att kunna göra det.” Skamflat
lomade officeren i väg under de
kringståendes fnitter.

Lincoln blef en gång tillfrågad, hur
stor krigsstyrka sydstaterna hade i
fält, och svarade tvärt: "Tolf hundra
tusen.” — Den frågande utbrast
häpen: “Kan det vara möjligt? Tolf
hundra tusen!” — “Ja”, svarade
Lincoln; “det finns intet tvifvel därom.
Våra generaler säga alltid, när de bli
slagna, att fienden hade från 3 till 5
gånger så många soldater som de. Jag
måste tro dem. Vi ha 400,000 man i
fält; 3 gånger 4 gör 12; alltså har
fienden 1200 tusen.” Efter prinsens af
Wales förlofning med prinsessan
Alexandra sände drottning Victoria bref
därom till alla Europas regenter och
likaledes till Lincoln. Lord Lyons, den
engelske ambassadören i Washington,
en gammal ungkarl, framlämnade det
mycket högtidligt med följande tal:
“Ers Excellens. Jag håller i min hand
ett egenhändigt bref från min
kungliga herskarinna, drottning Victoria,
hvilket jag fått i uppdrag att
öfverlämna till Ers Excellens. Hon
meddelar Ers Excellens däri, att hennes son,
hans kunglig höghet prinsen af Wales,
ämnar ingå ett äktenskapligt förbund
med hennes kungliga höghet
prinsessan Alexandra af Danmark.” Efter
att ha fortsatt i denna högtrafvande
stil en stund lämnade han brefvet till
Lincoln. Presidenten mottog det,
tackade, bad honom framföra hans
lyckönskningar och tillade, med spjufvern
i ögat: “Lord Lyons, gack du och gör
sammaledes.”

Gång på gång blef Lincoln uppmanad 
att afsätta general Grant, emedan
det påstods, att han söp. En delegation, 
som kom med denna klagan, fick
till svar: “Jag kan icke undvara
honom; han slåss;” en annan: “Om jag
får veta, hvad slags whisky general
Grant använder, skall jag skicka en
tunna af samma sort till hvar och en
af mina öfriga generaler.” En dag
kom senator Wade i samma ärende.
Lincoln hörde tålmodigt på honom
och utbrast slutligen till svar på någon
af hans anmärkningar: “Det där
påminner mig om en historia.” — “Ja,
ja”, genmälde Wade häftigt, “för er är
allting historia, historia! Ni är orsak
till hvartenda militäriskt misstag, som
begåtts i kriget. Ni är på väg till
helvete, herre, med denna styrelse, genom
eder halsstarrighet, och ni är icke en
mil därifrån i denna minut.” — “En
mil!” afbröt Lincoln honom lugnt;
“det är ju ungefär afståndet härifrån
till kapitolium, eller hur?” Wade grep
sin hatt och käpp och aflägsnade sig i
raseri.

Lincoln ägde ett ofantligt förråd af
roliga historier och en otrolig förmåga
att inpassa dem på rätta stället.
Under samtal fann han alltid tillfälle att
inflika någon belysande anekdot. Han
påstod sig ha hört alla dessa historier,
utom en, af andra personer, men han
berättade dem på ett så dråpligt sätt,
att de i hans mun verkade fullkomligt
originella. Ofta tjänade de honom
som en säkerhetsventil, när bekymren
tryckte honom som hårdast. En
kongressman, som besökte honom i ett
viktigt ärende, blef förargad, när
Lincoln började berätta en historia, och
utbrast i vredesmod: “Mr. President,
jag ber om ursäkt, men jag kom inte
hit att höra historier.” Ett drag af
smärta bredde sig öfver presidentens
anlete, när han svarade kongressmannen: 
“Jag hyser stort förtroende för
er och stor aktning, och jag vet, hur
allvarligt ni menar. Men om jag icke
finge berätta dessa historier, skulle
jag dö.” Kongressmannens vrede
vände sig vid denna vemodsfulla
bekännelse i det djupaste medlidande.

Lincoln var af naturen lugn och
beherskad, och det tillhörde de största
sällsyntheter att han förifrade sig i
tal eller handling. Då han en gång
råkat fälla några hetsiga uttryck i en
dispyt med general Scott, ångrade han
sig strax efteråt ooh uppsökte
generalen i hans hem, för att bedja om
förlåtelse. Vid ett tillfälle, då han var
nervös och öfveransträngd, visade han
ut en man, som förolämpat honom
med glåpord och nesliga beskyllningar.
Men i regel fördrog han tålmodigt
smädelser och ovett äfven från
personer, som kommit enkom för att gräla
på honom. Han sade om sig själf, att
han ibland kände sig som en pojke,
som snubblat och stött sig på tårna:
“han tycker, att det gjorde för ondt,
för att skratta åt det, men han anser
sig för stor för att ge sig till att lipa.”
Det ligger mycken visdom i denna
liknelse så väl som i en mängd andra
uttryck, som vi ha från Lincolns
läppar, och i hvilka hans mänskliga och
sunda lefnadsfilosofi framskymtar,
såsom t. ex. i följande, plockade på måfå
i hans tal: — Guld är bra på sin plats,
men kärleksfulla, duktiga,
fosterlandsälskande män äro bättre än guld. —
Låt oss mötas ansikte mot ansikte och
samtala, det är bästa sättet att
utplåna ovänliga känslor. — Man kan
icke kullkasta bevisföringen i en af
Euclides’ geometriska propositioner
genom att kalla honom lögnare. — Jag
önskar, att det skall bli sagdt om mig,
att jag uppryckte en tistel och
planterade en blomma, hvar helst jag trodde,
att en blomma ville växa. — Hända
hvad som hända vill, så håller jag mitt
ord lika till vän och fiende. — En
förståndig man kan ändra sina åsikter,
en dumbom aldrig. — Ingen människa
har råd att slösa sin tid på tvister.
När någon upphör att angripa mig,
tillräknar jag honom icke längre det
onda han gjort mig. — Jag kan tåla
kritik, men icke förolämpningar. —
Det lugna förflutnas dogmer passa
icke för det stormiga närvarande.

I dessa och andra yttranden af
Lincoln se vi människovännen och
människokännaren, filosofen och tänkaren,
mannen med det oförvillade sunda
omdömet, rättskänslan och välviljan. Allt,
hvad som sagts eller kan sägas om
denne underbare mans karaktär, har
af vältalaren Robert Ingersoll
sammanfattats i följande inspirerade ord,
hvilka må tjäna som en lämplig
afslutning till detta kapitel:

“Abraham Lincoln! Sällsamma
blandning af löje och tårar, af det
tragiska och det groteska, af lufva och
krona, af Socrates och Democritus, af
Aesopus och Marcus Aurelius, af allt,
som är mildt och rättvist, humoristiskt
och ärbart, barmhärtigt, vist,
löjeväckande, älskvärdt och gudomligt, och
allt, som är helgadt till människors
gagn, på samma gång som genom allt
och öfver allt skönjes en öfverväldigande 
pliktkänsla, en förnimmelse af
ridderlig hängifvenhet för sanningen,
och efter allt skuggan af ett tragiskt
slut! Han fruktade för intet utom för
att göra orätt. Han var 
förkroppsligandet af ett helt folks
själfförnekelse, hoppfullhet och storsinthet. Han
lyfte sina händer, icke för att slå, utan
för att välsigna. Han är den stora
republikens dyrbaraste skatt, hela
världens ljufvaste minne.”



XII

Lincolns literära smak

Någon literär bildning ägde Lincoln,
strängt taget, icke. Han kände bibeln
väl, likaledes Shakespeare, Burns och
Milton, ur hvilkas skrifter han kunde
långa stycken utantill; och humoristen
Artemus Ward tyckte han särdeles
om. Men f. ö. var han föga bevandrad
på literaturens fält. Han hade aldrig
läst en roman till slut och brydde sig
icke om biografier, emedan han fått
för sig, att de hufvudsakligen skrefvos
för att berömma och därför nödvändigtvis 
måste vara ensidiga. Han läste 
vanligen om kvällarne, sedan han
lagt sig, och när han fann någonting
lustigt och skrattretande, kunde han,
enligt hvad hans ene sekreterare, John
Hay, berättar, springa upp ur bädden
och i sin nattskjorta vandra genom
korridoren bort till sekreterarens rum,
för att väcka honom och läsa upp det.
Han kände vid sådana tillfällen behof
af att höra någon annan också skratta.

Själf var Lincoln en språkkonstnär
som få. Hans bref till sina generaler
äro mästerstycken af klar och logisk
tankegång, och hans tal framstå,
oafsedt det djupa och gedigna innehållet,
som mönster af engelsk språkbehandling. 
Hans Gettysburg-tal är det enda
prof på amerikansk talarekonst, som
bevärdigats en plats i engelska
läroböcker. Hans literära smak var högt
utvecklad liksom äfven hans poetiska
känsla, äfven om han i detta liksom i
allt annat slets mellan ytterligheterna
af uppsluppenhet och svårmod. Hans
fiender utspredo det ryktet, att han
vid ett besök i sällskap med advokaten
Lamon på slagfältet vid Antietam
skulle ha haft Lamon att sjunga
ekivåka visor för sig och njutit däraf.
Detta var naturligtvis osanning, men
Lamon erkände, att Lincoln både då
och annars skrattade hjärtligt, när
Lamon sjöng skämtvisor sådana som en
på den tiden gängse parodi på sången
“Lifvet på Oceanens bölja” med
hänsyftningar på sjöfolkets diet och
kackerlackorna i skansen eller negervisan
“Den blåsvansade flugan”, hvars
första strof lydde så här:

“När jag var ung, jag passa’ opp
Vid massas bord med fat och kopp
Och vinbutelj, när det blef torrt,
Och dref blåsvansad fluga bort.”

Lamon var en västerns man af just
den typ, full af hälsa, lif och humor,
som Lincoln tyckte bäst om att
sällskapa med. Lamon påstår emellertid,
att hur mycket Lincoln än njöt af att
höra honom sjunga skämtvisor, han
dock tycktes njuta ännu mer, när
Lamon föredrog patriotiska sånger för
honom eller kväden af sentimentalt
innehåll, sådana som Ben Bolt, Den
irländska emigrantens klagan och
dylika. När Lincoln själf försökte sig som
diktare, slog han för det mesta an en
vemodsfull ton. Under ett besök i sin
gamla hemtrakt i Indiana skref han
till en vän: “Denna trakt är så
opoetisk som någon punkt på jorden, och
likväl har den hos mig väckt sant
poetiska känslor, men huruvida det
uttryck jag gifvit åt dem i bifogade
kväde också är poesi, det blir en annan
fråga.” Det åsyftade kvädet var en
på vacker vers affattad betraktelse
öfver alltings förgänglighet. Ungefär
samtidigt skref han en annan, likaledes 
melankolisk dikt med anledning af
att han återfuunnit en gammal
skolkamrat i ett tillstånd af hopplöst
vansinne. Äfven denna dikt sände han till
en vän, bifogande följande rader: “Om
jag skulle komma att skicka dig 
någon mer dikt, blir ämnet: “En
björnjagt.” Så där rycktes han
oemotståndligt från det allvarliga till det
komiska, tills det är svårt att afgöra,
hvilken sida i hans kynne var den
förherskande — löjet eller sorgen. Somliga
af hans biografer söka bortresonera
eller rent af dölja den förra sidan,
troligen inbillande sig, att de
därigenom göra hans minne en tjänst. Men
vi vilja icke ha någon enligt
puritanskt eller nykteristiskt recept
hvitvaskad eller rentvättad Lincoln. Vi
vilja ha Lincoln, sådan som han var,
med både fel och förtjänster, och
enligt min mening äro alla försök att
utjämna eller utplåna kontrasterna i
hans karaktär ej blott ägnade att gifva
oss en vrångbild af honom, utan äfven
att röfva från honom mycket af det
säregna, det egendomliga och
originella i hans storhet.

Det låter sig emellertid icke
förnekas, att där låg ett drag af vemod på
djupet af Lincolns själ, en melankoli
som tryckte sin prägel på hans
utseende och ofta äfven på hans uppförande.
Efter förlusten af hans första kärlek,
den blida, älskliga Ann Ruthledge,
som han aldrig glömde, tilltog denna
melankoli i styrka och skulle troligen
blifvit honom öfvermäktig, om han
icke samtidigt ägt ett så starkt
utprägladt sinne för humor och t. o. m.
galghumor. Men från tiden för Ann
Ruthledge’s död härleder sig Lincolns i det
föregående omnämda vana att vid alla
möjliga tillfällen deklamera vissa
vemodsfulla och sentimentala dikter, en
vana som följde honom hela lifvet
igenom och blef lika betecknande för
honom som hans vana att berätta roliga
historier. I en sanningsenlig och
naturtrogen biografi och karaktäristik
öfver Lincoln, som detta mitt arbete
gör anspråk på att vara, förtjäna
dessa, af honom så högt skattade och för
öfrigt äfven vackra och begrundansvärda 
dikter förvisso mer än ett flyktigt
omnämnande. Ett par af dem, hvilka
företrädesvis blifvit kända som 
“Lincolns älsklingspoem”, må därför
meddelas i sin helhet, såsom mer än
kanske något annat belysande den
oförgätlige, store människovännens och
frihetsvännens literära smak.

O, mänska, hvi yfves du?
—————
Af W. Knox.
Öfversättning af Magnus Elmblad.
—————

Ack, säg mig, o mänska, hvi yfves du så?
Likt fallande stjärnan, som släcks i det blå,
Likt blixten i molnen, likt skummet på haf
Du lyser och slocknar till slut i en graf.

Se eken! Hans krona förtvinar och dör,
Och stormen hans löf öfver klipporna strör.
För hög och för låg ljuda lika de ord:
“Af jord är du kommen och varder till jord.”

Det barn, som en moder har vaggat så ömt,
Den mor, i hvars armar den lilla har drömt,
Den make och far, som var båda så kär,
Ack, döden dem alla till grafvarne bär.

Du blomstrande mö, på hvars kind, i hvars blick
Brann skönhetens glans — o, din skönhet förgick,
Och minnet af dem, hvilka värmts af dess glans,
Förbleknar och dör som på grafven en krans.

Den hand, som bar konungaspiran en dag.
De läppar, som tolkade vishetens lag.
Det öga, som lyste i striden så gladt,
De vissna och slockna i grafvarnes natt.

Se, odlaren plöjer och brukar sin jord,
Och herden han vaktar sin fredliga hjord,
Och tiggaren väter med tårar sitt bröd.
Men alla de nås af den smygande död.
Den fromme, som deltar i helgonens råd,
Och syndarn, som trotsar förlåtelsens nåd,
Den vise och dåren, af alla och en
Förmultna i jorden de hvitnade ben.

Så gå vi, så skördas af döden vårt lif
Som blomster och ogräs för skördarens knif.
Så gå vi, och tusende gå efter oss,
Försvinna i mörker likt irrande bloss.

Vi gå samma väg våra fäder ha gått,
Vår lott är den samma som fädernas lott,
Vi se samma sol, samma jord, samma haf,
Som fäderna sågo på väg till sin graf.

De tankar, vi tänka, ha fäderna tänkt,
Som vi inför döden sitt öga de sänkt,
Vi älska vårt lif, som de älskade sitt,
Vi strida mot döden, som fäderna stridt.

De älskade — grafven har kylt deras glöd,
De hatade — stilla är bloden som sjöd,
De sörjde — förstelnad är nu hvarje tår,
De gladdes — men glädjen har kallnat på bår.

De dogo. På torfvan, som skyl’ deras ben,
med idkelig sträfvan vi gå hvar och en,
En hvar bär sin börda, sin pilgrimestaf,
Och målet är lika för alla: en graf.

Ja, hopp och förtviflan och smärta och tröst
Som solsken och regn bo i människans bröst,
Och löjen och tårar i jordlifvets brus
De växla ibland oss som mörker och ljus.

En solglimt är lifvet. I dag flammar röd
Den ros, som i morgon är vissnad och död,
Och solglimten slocknar, när natt faller på, —
Ack, säg mig, o mänska, hvi yfves du så?

Din kallelse.
—————
Af Ellen M. Gates.
Öfversättning af Ernst Skarstedt.
—————

Om du ej, då stormen ryter öfver hafvets bölja blå,
Kan för fulla segel flyga främst att segerpriset få,
Du kan stanna kvar i hamnen, räckande en hjälpsam hand
Åt de sjömän, hvilka rusta sig att styra ut från land.

Om du är för svag att klättra upp till bergets högsta topp,
Du kan stanna kvar i dalen och mot höjden blicka opp;
Du kan sjunga för de skaror, som du möter dagen lång, —
Äfven om de glömma sångarn, glömma de dock ej hans sång.

Om du ej har guld och silfver eller annat öfverflöd
Och ej kan med rika håfvor lindra fattigmannens nöd,
Du kan honom dock besöka, du kan ge den sorgsne tröst,
Gråta öfver den, som felat, trycka syndarn till ditt bröst.

Om du ej på skördefältet största kärfven plocka kan,
Vet, att skördarns lie sällan hvarje strå på fältet fann;
Se, om ej vid åkerkanten något ax har blifvit glömdt,
Kanske finner du bland ogräs största hveteståndet gömdt.

Om bland kulor och granater uppå stridens tummelfält
Du till krigsman icke duger, fast du dig i ledet ställt, —
När kanoners åskor tystnat och ej kulor hvina mer.
Du de sårade kan vårda och de döda gräfva ner.

Stå ej dådlös blott och spana efter något högre kall;
Lyckans fé är trög och nyckfull, hon dig aldrig söka skall.
Tag hvad arbete som bjudes, tveka ej för någonting;
Vill du något ha att göra, du det finner rundt omkring.

Det är möjligt, att dessa i all sin
enkelhet storslagna dikter icke hålla
profvet inför den moderna literära
kritiken, som synes bedöma poesi efter
helt andra regler och efter en annan
måttstock än de på Lincolns tid
gällande och troligen skulle finna dem
gammalmodiga i anläggning och form.
De innehålla dock tankar, som äro väl
värda att behjärtas af hvem som helst
äfven i våra dagar, och den omständigheten, 
att Lincoln fäste så stort afseende 
vid dem, skänker dem dessutom 
ett särskildt historiskt intresse.
Den första af dikterna synes i alla fall
tilltala det nordiska lynnet och
känslan, enär ej färre än sex svenska 
tolkningar, två af dessa verkställda af
författare i Sverige, finnas af densamma.
Huruvida den sista dikten finnes i
någon annan öfversättning än den ofvan
anförda, är mig däremot icke bekant.

Och härmed afslutar jag min teckning 
af den ädle, högsinnade man, som
väl af många betraktas som mänsklighetens 
störste. Har jag lyckats framställa 
hans bild så, att mina läsare fått
en klarare föreställning om honom än
den de ägde förut, och uppfattat ej
blott det ovanliga och egendomliga,
utan äfven det rent mänskliga i hans
på sätt och vis gåtfulla karaktär, är
detta arbete icke gjordt förgäfves.







