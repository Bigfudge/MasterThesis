HARALD HJÄRNE
ÖSTANIFRÅN
MINNEN OCH UTKAST

STOCKHOLM
HUGO GEBERS FÖRLAG
STOCKHOLM
ISAAC MARCUS’ BOKTR.-AKTIEBOLAG
1905.

Här meddelade uppsatser, som framgått ur ett
mångårigt intresse för slaviska och särskildt ryska
samhällsförhållanden i deras historiska belysning, stamma
från olika tider. De båda första ha varit delvis
införda i Aftonbladet, de öfriga i Svenska
Dagbladet. Ehuru det icke förefallit lämpligt att
utplåna hvad som kunnat röja deras sammanhang med
växlande tidsomständigheter, ha de likväl alla, i större
eller mindre mån, blifvit i stilistiskt afseende något
ändrade och utvidgade med åtskilliga tillägg.

Den ryska faran utgör frukten af en diskussion
med vår berömde upptäcktsresande, dr Sven Hedin.
Äfven hans uppsatser i detta ämne utgifvas samtidigt
i bokform, så att allmänheten har tillfälle att taga
närmare kännedom om den viktiga frågans dryftning från
olika sidor. I hufvudsak stå vi på samma ståndpunkt:
ett lefvande intresse för den svenska försvarskraftens
snara utveckling med hänsyn till de ovädersmoln, som
te sig från öster.

Ryska namn och ord äro återgifna efter en förut
tillämpad transskription af de främmande
bokstafstecknen. Därvid har särskildt den uppfattningen
blifvit följd, att onödig konsonanthopning bör undvikas (i
synnerhet det upprepade j, som ofta blifvit antingen
uteslutet eller ersatt med det vokaliska i). Sj uttalas
som i sjö, z som franskt z (i zéro), zj som det
franska j (i jour), tj som i tjära, stj ungefär som
i stjärna. Ändelsen -vitsch har bibehållits på grund
af det stadgade bruket.

Stockholm i febr. 1905.

*

INNEHÅLL.


Sid.

INTRYCK FRÅN MOSKVA 1

EN RYSK UNIONSFRÅGA

DEN LILLRYSKA NATIONALITETSRÖRELSENS
URSPRUNG 48

SVENSKA NEDERLAGSMINNEN

I. PULTAVAMINNET 83

II. SVENSK-FINSKA KRIGSMINNEN 91

RYSKA SJUKDOMSTECKEN

I. EKONOMISK UPPBLOMSTRING 101

II. FOSTERLÄNDSKA STÄMNINGAR 110

III. FOLKUPPLYSNINGSNIT 119

IV. INTELLIGENSENS UPPTUKTAN 129

V. PRESSENS LIFAKTIGHET 141

DEN RYSKA FARAN

I. MISSTANKAR MOT SVERGE 153

II. RYSK VÄRLDSMAKT 161

III. RYSKA MAKTMEDEL 170

IV. SKÄLIG FÖRTRÖSTAN 181

V. ALLVAR BAKOM OPTIMISMEN 191

ETT VÄRLDSPOLITISKT VÄGSKÄL

I. KOSACKEN I ÖSTERVÄG 201

II. RIDDARENS VÄG 214

III. KOSACKEN PÅ HEMVÄG 223



Intryck från Moskva.

Sommaren 1880.

I.

»Moskva är ej en stad, utan en värld», lär Katarina
II en gång ha försäkrat Voltaire i ett bref,
som antagligen föreföll den gamle tviflaren såsom
ett försök af den kosmopolitiska tyskfödda
kejsarinnan att ingifva honom en riktigt hög tanke om
hennes förmåga af äkta patriotisk hänförelse. Men
hvad som i hennes mun måste låta som föga mer
än en storståtlig fras, det var och är än i dag för
den godtrogna ryska menigheten i stad och på land
en helig, oomtvistelig sanning, hur litet än den
epigrammatiska formen kan sägas gifva ett fullt träffande
uttryck åt folkkänslans innerlighet.

Tvenne ting utgöra, tillsammantagna, för den
oförfalskade ryssen i gammaldags stil — en typ, som
för öfrigt alltmer förvanskas — hufvudsumman af
världen, det enda väsentliga i tillvaron: den heliga,
apostoliska kyrkan efter österländsk ritus, och den
själfhärskande, men rättrogne tsaren. I all sin
fullhet representeras dessa båda elementer af Moskva
ensamt. I alla de andra »hufvudstäder», på hvilka
Ryssland är så rikt, falla de antingen isär från
hvarandra eller framträda endast i fördunklad skepnad.

Kiev, »de ryska städernas moder», är en
vallfärdsort med otroligt många och genom sin ålder
vördnadsvärda helgedomar, för resten en välmående
provinsstad i en knappast till hälften amalgamerad
landsände, men ingenting mera. Stora Novgorod
(vid Volchov) och Vladimir Suzdalskij (vid Kliazma),
så intressanta dessa små hålor än må vara, äro dock
nu förtiden allenast bleka och melankoliska skuggor
från en forntid, som den ryske häfdavännen älskar
att föreställa sig såsom någonting väldigt.
Petersburg åter i all sin världsliga, nästan syndiga glans
saknar, trots Isakskyrkans gyllene eller förgyllda
takplåtar och kostbara mosaikbilder, trots Alexander
Nevskijs heliga ben, som tsar Peter lät upptaga ur
fädernegriften vid Kliazma och importera såsom ett
slags palladium till den från de otrogne »latinerna»
för alltid räddade stranden, trots den heliga synodens
centrala ämbetsverk och hierarkiska utstyrsel, — trots
allt detta saknar likväl Piter, såsom det kejserliga
residensets namn en smula ironiskt plägar förkortas
i folkets mun, helt och hållet den religiösa salfvelse,
som endast förlänas af troshjältar, verkligen
sammanvuxne med markens lefvande traditioner, med
folkhjärtats trosvissa, om också icke kritiskt
osårbara, vittnesbörd, att de just där kämpat, bedt
och fastat, förrättat vederbörliga underverk och till
bevis på sin kallelse lämnat sina »välluktande och
ovanskliga kroppar» i arf åt efterkommandes
dyrkan. Själfva det allsvåldiga imperatorskapet med
hela sitt byråkratiska och vetenskapliga tillbehör har
vid Neva någonting kätterskt och oroligt, som i viss
mån förklarar de gammaltroendes illojala jämförelser
med Antikrist och hans vrånga, fåfängliga väsen.
Med andra ord, i Petersburg är det heliga oktrojeradt
genom ukaser, och kejsardömet tyckes liksom lida
af dåligt samvete, af klentroget tvifvel.

Hur annorlunda ter sig icke Moskva! Själfva
namnet har för ryssen en poetisk klang, än mer
förhöjd af de stående epiteter, som i form af granna
adjektiver med fulltoniga femininändelser ledsaga det
älskade ljudet på nästan homeriskt vis i allmogens
och de nationelle skaldernas diktning. Moskva är
underpanten på det grekiska korsets seger öfver de
otrogne: hon påminner om den Gudi hängifna
konungadotter, som Sankt Göran, hvars bild pryder tsarernas
signet, frälste undan mörkrets vidunder. Ehuru
afsatt från sin officiella rang såsom regeringens säte,
har hon alltjämt bevarat sin rent nationella karaktär
såsom medelpunkten för ett myllrande folks lif, hvars
alla sidor hon symboliserar. Hon är en minnenas
stad, men hon lefver ej ensamt på dem, utan går
framåt med den tid, som nu är, fastän med anboren
tvärsäkerhet försmående att efterapa hvarje
främmande påhitt för dagen. I hennes väsen ligger
ingenting af den yngre medtäflerskans utmanande
praktlystnad, som hon längesedan vuxit ifrån, utan snarare
ett drag af belåtenhet med sig själf, af hustrefnad i
sin egen hemmagjorda dräkt, som är dyrbar nog
med alla sina föråldrade smycken. Utlänningen, som
gör henne sitt gästbesök, kan ej undgå att känna,
att där klappar verkligen på sätt och vis »Rysslands
hjärta», såsom talesättet lyder. Och är han svensk,
instämmer han törhända så mycket villigare i
slavofilernas tvifvelsmål på det berättigade i den
petersburgska reformens tilltag emot »mor lilla Moskva».
Att leda den slaviska nationalitetens varma blodström
ut i de ingermanländska kärren, det var nog
liktydigt med att snedvrida Rysslands utveckling för
århundraden, ett felgrepp, som straffats, ehuru kanske
ännu ej till fullo, af den polska frågans kräftsår
och den inympade tyska kansliabsolutismens
krampattacker.

Reformatorns ära har kastat mörka skuggor öfver
den länge missnöjda tsarstaden, som inför
västerlandet länge gällt såsom inbegreppet af förstockadt
barbari. Men från föreställningen om Moskva, sådant
det nu är, måste man aflägsna hvarje tanke på något
»asiatiskt», såvida man ej därmed behagar beteckna
allt, som i någon mån afviker från den
västeuropeiska schablonen, eller som vittnar endast om litet
gammaldags otymplighet och snusk. För trehundra
år sedan torde nog »Muskoven» ha tagit sig rätt
underligt ut för en svensk resande, när han efter
flere dygns färd genom den täta och försåtliga
granskogen omsider fick syn på de tornkrönta murarna
och, efter att ha passerat åtskilliga smutsiga
bondbyar, for in i de trånga, ovårdade, af hvar sin port
stängda gatorna, där det vimlade af långskäggiga
gestalter i brokig, halft tatarisk klädnad, och där
bojarernas små och konstigt byggda stenpalats eller
timmerstugor omväxlade med skröpliga trädgårdar
och hopgyttringar af de uslaste träruckel. Men i
våra dagar lär man ha lika svårt att där få se en
sannskyldig österländsk kostym som i Stockholm, och
Moskva kan nu, för den ej alldeles bortskämde
turisten, vara ungefär lika komfortabel och lika
tillgänglig som de flesta andra storstäder i vår världsdel.

***

På femton timmar far man nattetid med snälltåg
dit från Petersburg, och vill man kosta på sig ett
par rubel öfver det vanliga biljettpriset, kan man
döda tiden genom att taga sig en slummer i en väl
inredd sofvagn, såvida man ledsnar vid den
onekligen enformiga utsikten från fönstret eller platformen.
Skogarna äro hela vägen utefter så godt som
sköflade, marken är för det mesta sumpig och ofruktbar,
hvartill den för långt drifna träförädlingen, enligt
ryssarnes egen utsago, torde ha väsentligen bidragit.
Landet är därför, så långt ögat når, jämförelsevis
föga bebyggdt eller uppodladt. Endast några
obetydliga småstäder åtnjuta förmånen af omedelbar
beröring med den präktiga Nikolajbanan, som, ifall
man får tro en vida spridd anekdot, har ett
kejserligt maktspråk att tacka för sin nästan linjalraka
riktning. Järnvägen går t. ex. öfver Volga ungefär
en half svensk mil ofvanför den gamla ansenliga
staden Tver, som räknar bortåt 30,000 invånare. Då
och då synes en grönmålad landskyrka eller en
hvitrappad herrgårdsbyggning, för öfrigt endast byar
af skäligen torftigt utseende. Den enda anblick, som
kan göra anspråk på att väcka något lifligare
intresse, erbjudes af den iberiska Gudsmoders kloster,
grundlagdt af den berömde patriarken Nikon. Det
ligger på en holme i en liten sjö, och de
muromgifna byggnaderna teckna sig rätt pittoreskt i den
ljusa sommarnattens dimmor, just då man far öfver
Valdaiåsen, hvars knappast märkbara upphöjning
utgör vattendelaren för flere af Rysslands förnämsta
flodsystemer.

När dagen bräcker, kommer man efter hand in
i ett landskap af något vänligare färg. Björkdungar
aflösa allt oftare med sin lifliga grönska de mörka
och förvuxna martallarna och granbuskarna. Stora
åkerfält med frodig gröda utbreda sig mellan kullarna,
bakom hvilka då och då nätta datji (sommarnöjen)
framskymta. Vid stationerna ser man allt flere af dessa
landtliga hyddors innebyggare: högreste, blonde herrar,
som hälsa sina gäster med den nationella broderskyssen
midt på munnen, och unga välväxta barysjni (fröknar),
som klädas förtjusande af sina rika hängande
hårflätor och näpna slaviska folkdräkter, enligt modet
efter det senaste serbiska nationalkriget under den
misskände hjälten Tjerniajevs befäl. Slutligen varsnar
man den stora Petrovskij park med tillhörande slott,
får på afstånd se en ofantlig husmassa, hvarur några
gröna eller förgyllda kupoler mödosamt sticka upp,
och förbi en lång, utsikten skymmande rad af
fabriker och varuupplag kör man klockan strax efter
tio in i det »guldtäckta, hvitmurade Moskva».

En nattlig järnvägsfärd, äfven om man har det
så bekvämt som på de ryska tågen och kan
förfriska sig så ofta som vid de vanligen snygga och
billiga ryska stationsbuffeterna, sätter sällan en
människa i den rätta stämningen för att få ett fullt
angenämt ögonblicksintryck af en stor stad.

Från norr presenterar sig Moskva minst
fördelaktigt. Därtill kommer, att Nikolajbanans ändpunkt
ligger i en utkant, hvarifrån man måste kuska i
droska en god halftimme genom en labyrint af gator,
på långt när icke så raka som de petersburgska,
innan man kommer fram till Krasnaja plostjad (»Röda»
eller »Sköna torget»), där de i brons förevigade
frihetshjältarne (från kriget med polackarne 1612) Minin
och Pozjarskij vända ryggen åt schackerbodarna i
Gostinnyj dvor (basaren), men sina inspirerade
anleten åt Kremls tempel och palatser. Först då
kommer man under fund med, att Kreml verkligen ligger
på en höjd, som visserligen blott en rysk slättbo
kan hedra med benämningen »berg», men som ändå
på sätt och vis dominerar sin omgifning. Virrvarret
af de många, tämligen små kyrkorna där uppe och
närmast nedanför, med de oräkneliga, besynnerliga
kupolerna, bländar dock alldeles icke vid första
åsynen. Och när man sedan genom en smal och
krokig gränd, som fordomdags lär ha varit en
triumfstråt för de vördige patriarkerna och tsarerna, far ned
till den grumliga, tröga floden, hvaröfver ett par
ingalunda storartade broar leda till en för det mesta ny
stadsdel (Zamoskvorêtje, »bortom Moskvafloden»), — då
känner man sig nästan frestad att underskrifva det
omdöme, som synes ha blifvit ett slags ordstäf bland
kritiske germaner i det heliga Ryssland: »Moskau ist
nur ein grosses Dorf».

***

Men får man väl orientera sig något närmare,
kommer man snart till en helt annan uppfattning.
Helt visst är likväl Moskva icke en af dessa moderna
praktstäder, som pläga utgöra profryttarens
förtjusning. Husen äro i allmänhet blott några få
våningar höga. Ingen enda gata finns, som i lif och
rörelse kan mäta sig med Petersburgs Nevskij
prospekt. Det hela har en lugnare prägel, och man
behöfver skaffa sig någon kännedom om den stora
ytvidd, hvaröfver staden är spridd, för att kunna
öfvertyga sig därom, att dess förströdda lägenheter
äro i stånd att hysa en fast befolkning af omkring
700,000 människor, hvartill säkerligen bör läggas
ytterligare ett eller annat hundratusental personer,
som vistas där längre eller kortare tid utan att vara
egentligen bosatta på stället. Moskva är nämligen
hufvudsätet icke blott för mellersta Rysslands
handelslif, utan äfven för dess industri, och stora skaror af
arbetare från landsbygden söka där sin tillfälliga
utkomst i hvarjehanda näringar, framför allt i otaliga
körslor, handräckningar och uppassningar af olika
slag.

Att här måtte omsättas ganska mycket pengar,
därtill kan man sluta bland annat af de präktiga
butikernas mängd. De mest betydande af dessa äro
dock icke de, som exponera sina varor vid de
förnämligare gatorna, såsom Nikolskaja, Tverskaja,
Kusnetskij most (»Smedsbryggan»), där man t. ex. hos
de vid flerfaldiga internationella utställningar
prisbelönta firmorna Chlebnikov och Ovtjinnikov kan få
beundra de grannaste och kuriösaste juvelerararbeten,
som representera högst respektabla summor och till
stor del ha sina afnämare bland de många
kyrkornas och klostrens fromme mecenater, bland
tacksamme donatorer på fosterländska excellensers
högtidsdagar. Äfven inom andra affärsgrenar finnas
där ståtliga »magasin», såsom den fransk-ryska
termen lyder, vederbörligen försedda med kolossala
fönster af spegelglas. Men företrädesvis ha säljarne
slagit sig ned emellan gatorna i de stora »passagerna»,
som genomskära huskvarteren och förvandla flere af
dem till verkliga basarer. I den gammaldags
Gostinnyj dvor handlas mest med lifsmedel och
hvarjehanda kramvaror, afsedda för den större allmänheten.
Dessa bodar, som närmast påminna om
marknadsstånd, utmärka sig för det mesta genom oordning
och skräpighet. Däremot råder stor prydlighet i de
nyanlagda passagerna. Där ser man stora upplag
af helgonabilder och andra gudaktighetens materiella
instrumenter, af olika kvalitet och format, och sida
vid sida de praktfullaste persiska väfnader och
parisiska modeartiklar. Också vimlar det i dessa svala,
öfvertäckta gångar af kunder, i synnerhet damer, som
naturligtvis bjuda till att sätta de artige
handelsbetjänternas tålamod på hårda prof. I Ryssland är
dock en hänsynslös prutning ännu mer motiverad
än annorstädes. Ty ve den köpare, som ej kommer
sig för att bestrida riktigheten af köpmännens
prisbestämningar äfven i de största och elegantaste
magasinen. För att med minsta möjliga afbräck för
kassan kunna bestå i en dylik merkantil tvekamp,
måste man dock ha någon bekantskap med ryska
språket, åtminstone vara i stånd att med ledighet
använda de vanligen förekommande räkneorden.

I Moskva, liksom i Ryssland öfverhufvud, är
kännedomen om främmande tungomål vida mindre
utbredd än man plägar föreställa sig, mycket mindre
än t. ex. hos oss. En viss illusion vållas i detta
afseende af den manstarka utländska, i synnerhet
tyska, kolonien inom Petersburgs affärsvärld. Men
den äkta moskovitiske köpmannen talar sällan något
annat språk än sitt eget, och i tsarstaden är han
ännu så länge nära nog ensam herre på täppan.
Det tyska elementet är där tills vidare ganska svagt,
och den »tyska kulturen», som i Petersburg förfäktas
af stora, mot allt ryskt med vederbörlig
öfverlägsenhet uppträdande tidningar, har i Moskauer Deutsche
Zeitung blott ett anspråkslöst organ, som utkommer
tre gånger i veckan och för öfrigt närmast kan
jämföras med våra mindre småstadsblad. I Moskva
härskar alltså obetingadt ryskan, hvars uttal där anses
vara renast och för en ovan främling åtminstone
låter tydligare än annorstädes.

Ej blott i språkligt hänseende har Moskva en
skönjbar »lokalfärg». Det vanliga europeiska snittet
har ännu ej helt och hållet »reformerat» invånarnes
klädedräkt. Borgersmännen gå där ofta i sina långa
ända upp hopknäppta rockar, med höga, bastanta
stöflar dragna utanpå byxorna. Arbetarnes röda
skjortor harmoniera förträffligt med de gröna husen i
förstäderna, som, i likhet med villorna på landsbygden,
förete lysande vittnesbörd om den ryske
timmermannens händighet med yxan. Det nationella i
folklifvet framträder dämpadt, men är ingalunda alldeles
utplånadt.

Så småningom får man ögonen öppna för
Moskvas egendomliga behag och storhet, sedan man med
ledning af en plankarta, som köpes på gatan för
några kopek, ströfvat omkring åt olika håll, enligt
sorglös rysk metod utan bindande strategiska regler:
än till fots, än på de rymliga spårvagnarnas tak, än
fortskaffad af en språksam izvostjik, som vet att
förklara alla märkvärdigheter och t. ex. kan upplysa,
huruledes knes Pozjarskij på Röda torget var
upravitel vojny (»krigsbefälhafvare») mot fransmännen »år
tolf», hvilket ominösa årtal betecknar tvenne stora
kriser i fosterlandets öden, fastän med tvenne
århundradens mellanrum. De patriotiska minnena lefva
ju kraftigt kvar i folkets hjärtan.

Man har svårt att tröttna vid de växlande
utsikter, som erbjuda sig öfverallt, vare sig man åkande
söker följa de koncentriska ringar, som beskrifvas
af de olika, delvis af murar skilda områdena: Kreml,
Kitaj-gorod (»Kinesstaden»), Bêlyj gorod (»Hvita
staden») och Zemlianyj gorod (»Landsstaden»), —
eller man vandrar under de lummiga trädkronorna
på bulevarderna, som i en dubbel krans omgifva de
båda förstnämnda stadsdelarna. För kroppens
nödtorft kan man sörja genom att för föga mer än en
rubel intaga en förträfflig obêd (middag) i den modernt
inredda, af en väldig vattenkonst svalkade matsalen
på Slavianskij bazar, det af västerländske resande
mest besökta hotellet, såvida man ej föredrager att
bland infödde och välfödde affärsmän smaka de stadiga
ryska köttsopporna t. ex. på Novomoskovskij traktir,
där man vid de maskinmässiga tonerna från ett
ofantligt orkestrion uppassas af tatariske kypare i
snöhvita linneblusar. »Vårt land är stort och fruktbart»,
hette det redan i forntiden, när de normanniske
höfdingarne inbjödos till herradömet, och för magens
välfägnad är Ryssland ännu i dag ett signadt paradis,
när man är lycklig nog att icke räknas till allmogens,
trots den samfällda jordäganderätten, svältande
riksstånd.

På tillfällen till förströelse lider ej heller Moskva
brist. De båda teatrarna inom själfva staden, af
hvilka den större lär vara en bland de rymligaste i
Europa, äro visserligen stängda öfver sommaren,
men ute i Petrovskij park är det godt om
tivoli-artade tillställningar, där man kan få åskåda lätta
sommarpjäser och höra så kallade zigenerskor eller
till och med, om man har tur, en sjvedskij chor
(»svensk kör») af blandad och obestämbar nationalitet.

***

Har man sålunda fått en allmän och någorlunda
tillräcklig föreställning om Moskva såsom modern
stad, hvarmed man har alla anledningar att vara
belåten, så känner man sig mer vuxen att göra något
närmare bekantskap äfven med dess forntida minnen.
Bakom de nya dragen framträda, så att säga, tvenne
äldre kulturformationer, som tydligen kunna
särskiljas, ehuru de ofta äro inbördes sammanflätade:
de helgonförklarade medeltida prelaternas, de
»moskovitiske undergörarnes» Moskva med sin
bysantinsk-hieratiska prägel, som i längden visat sig såsom den
varaktigast inristade, — och tsarernas Moskva med
sin bisarra tatariska färg, som vida mer har trädt i
skuggan för den yngre »reformperiodens» glans.

Till båda dessa grupper eller klungor af historiska
minnen leder vägen upp på Kreml.

*
II.

Kreml pri lunnom svêtê, — »Kreml i månsken»
är en syn, som besjunges af ryska skalder, och som
anses böra stämma en ortodox nattvandrare till fromma
och allvarliga betraktelser öfver det timligas
förgänglighet och en bättre världs tillvaro, hvarifrån
Rysslands »helige, Gudi täckelige män» (sviatyje
ugodniki Bozjii) beskyddande skåda ned på den
fosterländska trons jordiska minnesvårdar. Förfädrens
urgamla kult bjuder ej minst i denna skepnad sin
pröfvade borgen för det »Kristusälskande» folkets
framtidshopp.

För min egen del har jag icke nattetid satt min
fot där uppe, men jag har dock kommit i tillfälle
att, fastän på något afstånd, njuta af ofvannämnda
anblick. Nedanför Kreml, bortom Moskvafloden, ligger
ett stort, på fullkomligt ryskt vis inrättadt hotell,
Gostinnitsa Mamontova, som för närvarande äges af
en af bröderna Nobel och äfvenledes förestås af en
svensk, deras frände. Från balkongen till detta hus
har jag verkligen sett månens strålar glittra på de
förgyllda kupolerna, som i denna matta belysning
egendomligt afsticka mot slottets mörka
byggnadsmassor och det af vinden sakta gungade löfverket
på terrasserna ned emot floden. Ehuru kättare, tyckte
jag mig likväl då, med hjälp af den ryska sångmöns
traditioner, förnimma, huru Moskvas Akropolis
kringsväfvas af en korstågens och martyrskapets ande,
som vid dager, då templen synas mindre och
gatubullret förtager klockspelens melankoliska klang, är
liksom fjättrad i den bysantinska arkitekturens och
de stela väggmålningarnas former.

Om dagen är det mindre Kreml i och för sig,
som framträder för åskådaren, än Moskva i sin
helhet, grupperadt omkring den gamla borgen, som då
utgör endast ett parti, om ock det mest lysande, af
den växlingsrika taflan. Flere punkter finnas,
hvarifrån man kan få en dylik allmän öfverblick. Det
lär vara hvarje turists skyldighet att ofördröjligen
streta upp i det höga klocktorn (kolokolna), som,
mest kändt under namnet Ivan Velikij, är beläget
på själfva Kreml och säges vara byggdt under en
svår hungersnöd af tronröfvaren Boris Godunov, för
att skaffa arbetsförtjänst åt Moskvas knotande pöbel.
Utanför ingången ligger den bekanta ofantliga klockan,
Tsarkolokol, som flere gånger blifvit omsmält och
upphissad, men nu hvilar spräckt på marken såsom ett
minne af gammaltsarisk fåfänga. Uppe i tornet hänga
några och trettio andra, ganska ansenliga klockor,
som alltjämt befinna sig i full verksamhet och med
sina rörelser allvarsamt hota den nyfikne, där han
klättrar uppför trappornas branter. Har man väl nått den
öfversta våningen, utbreder sig staden för de spejande
ögonen såsom ett kolossalt panorama. Till följd af
närheten fäster man sig dock föga vid själfva Kremls
byggnader under sina fötter. Så mycket mer fängslas
uppmärksamheten af de aflägsnare föremålen, som
man lätt nog kan igenkänna med kartans tillhjälp.
Alla de stora klostren i utkanterna kunna tydligen
urskiljas. Inne i staden, längre ned vid den
slingrande åns vänstra brädd, synes det jättelika barnhuset
(Vospitatelnyj dom), en stiftelse af Katarina II:s
filantropiska nit, och ett stycke längre bort det så kallade
Sucharevs torn, där tsar Peter säges ha haft
hemliga sammankomster med sina förtrogne, när det
gällde att kufva de mäktige streltsernas upprorsanda.
Åt motsatt håll varsnar man närmast den nybyggda,
ännu icke invigda praktkyrkan, »Frälsarens tempel»
(Chram Spasitelia), som öfverglänser alla Kremls
katedraler i storlek och dyrbar utsiring och, en gång
färdig, kommer att täfla med själfva Isakskyrkan i
Petersburg om äran att vara Rysslands i yttre måtto
ståtligaste helgedom. Invid denna kyrka går öfver
Moskvafloden den gamla stenbro, som anlades af
tsarevna Sofia, tsar Peters afundsamma syster, under
hennes kortlifvade själfhärskardöme. Därefter vidtager
en landtligare del af staden, och längst i bakgrunden
resa sig de för ryska ögon imponerande
»Sparfbergen» (Vorobievy gory) och, på vägen åt Smolensk,
det så kallade »Hälsningsberget» (Poklonnaja gora),
hvarifrån Napoleon skall ha för första gången skådat
den öfvergifna tsarstaden. På alla sidor infattas
taflan i en ram af leende grönska, och likt brokiga
smycken framskymta Moskvas kyrkor och kapell,
hvilkas mängd det folkliga talesättet beräknar till
»fyrtio sinom fyrtio» (sorok sorokov).

Utsikten från Ivan Velikij är onekligen
storartad, men vill man se Moskva i all dess
karakteristiska fägring, bör man helst välja en ståndpunkt
utanför Kreml. En lämplig sådan är t. ex. tornet i
Strastnyj monastyr, ett nunnekloster i norra delen
af Kitajgorod, nära Iverskaja, en af stadens mest
trafikerade gator. Tillträdet dit står fritt för hvem
som helst, såsom vanligen i de ryska klostren, men
för kontrollens skull affordras den manlige besökaren
ett visitkort, som sedermera af dvorniken skall
framlämnas till vederbörande prästerlige uppsyningsman
öfver de fromma jungfrurna. Härifrån tar sig Kreml
präktigt ut såsom själfva kronan på Rysslands
pervoprestolnitsa (»första tronvårderska»), som här visar
sina i senare tider mest förskönade partier.

Till detta kloster knyter sig numera äfven ett
stort fosterländskt minne af yngre ursprung.
Framför hufvudingången är en öppen plats, där man
nyligen, vid en ståtlig bulevards ändpunkt, har rest
en ganska lyckad stod af Pusjkin, landets störste
och äfven i Europa mest frejdade skald. Han är
afbildad stående, i modern hvardagsdräkt, utan
konventionellt antikiserande påhäng. Den högra handen är
instucken under västen, den vänstra, med en något
tillknycklad promenadhatt, håller han en smula
vårdslöst på ryggen. Hufvudet med de fina, porträttlika
anletsdragen är något framåtlutadt, liksom vore skalden
försjunken i drömmande eftertanke.

På fotställningen läsas några rader ur en dikt,
hvari han, imiterande ett bekant ode af Horatius,
med själfkänsla förutsäger sina verks odödlighet och
sitt framtida rykte. Här firades till hans ära för ett
par månader sedan den nationalfest, som af den
inhemska pressen framhölls såsom bevis på det ryska
»bildade samhällets», den så kallade »intelligensens»
vaknande förmåga att af eget initiativ, utan officiella
instruktioner, endräktigt samlas omkring ett allmänt
intresse af djupare art än blott och bart militära triumfer.
Från Strastnyj monastyr utgick festtåget vid
aftäckningsceremonien, och inom dess kyrka fick högtiden,
enligt den vackra ryska plägseden, sin religiösa
invigning, i det att Rysslands lärdaste och
vördnadsvärdaste prelat, metropoliten Makarij af Moskva och
Kolomna, höll en själamässa efter häfdvunnen ritual
öfver »framlidne bojaren Alexander Sergejevitsch»
och därvid i vältaliga ordalag tolkade betydelsen af
en stor skalds lifsgärning, äfven för ett folks
utveckling i sedlighet och gudsfruktan. Den förevigades
diktning kan nog skärskådas äfven från åtskilliga
andra synpunkter, men för den uppfostrande estetiken
gäller det ju att »pröfva allt och behålla det bästa».

Om man icke känner sig alltför besvärad af att
bestiga ännu en klockstapel, kan man förskaffa sig
den ojämförligt fullständigaste och grannaste utsikten
öfver Moskva och Kreml genom att fara ut till
Simonov monastyr, som ligger en god timmes körväg
från stadens medelpunkt, längre bort nedför floden.
Klostret med sina gamla byggnader och lindalléer,
där Karamzin, också en af den ryska litteraturens
heroer, i sin ungdom plägade lustvandra, reser sig
på en kulle nära åbrädden, och själfva tornet säges
vara högre än till och med Ivan Velikij. Man ser
således därifrån ändå vidare omkring, långt utåt
landsbygden i söder och bortom staden i norr. Då
jag var där, gick åskan, ehuru himlen endast delvis
var molnhöljd och solen alltemellanåt trädde fram i
sin fulla klarhet. En skimrande regnbåge var spänd
öfver hela den nedre staden åt öster till, och i fjärran
belyste täta ljungeldar Kremls tornspiror och det
väldiga slottet, hvars södra fasad från detta håll
utbreder sig nästan i hela sin vidd.

Fortsätter man färden från Simonov öfver floden
utmed stadens utkanter, förbi åtskilliga andra kloster,
af större eller mindre historisk märkvärdighet, kan
man genom Zamoskvoretje åter uppnå terrassen
nedanför slottet.

***

Denna kejsarboning, som fullbordades för
omkring trettio år sedan, är utvändigt, trots sin
ladustil, betydligt mera imponerande än Vinterpalatset
i Petersburg. Det senare ligger på släta marken i
en rad med åtskilliga andra byggnader, hvadan det
icke presenterar sig tillräckligt fritt. Det är också
utsiradt med hvarjehanda bildverk och ornamentkram,
hvaremot Kremlslottet har den enkla värdighet, som
bäst anstår ett residens. Angående det inre kan
jag icke anställa någon jämförelse, alldenstund jag
af Vinterpalatset endast besett det så kallade
»Eremitaget», som egentligen är ett museum, såsom sådant
för öfrigt af högsta intresse.

Det är ingalunda svårt att komma in i slottet
på Kreml. Man behöfver endast genom en på stället
bosatt aktningsvärd person låta anmäla sin önskan
på slottskontoret, där man utan afgift erhåller
inträdeskort såväl till de egentliga praktgemaken som
till de med palatset i sammanhang stående
samlingarna. Försedd med denna legitimation, infinner
man sig vid porten och ledsagas därefter omkring
af en uppsträckt hoflakej, som vid skilsmässan
afspisas med ett par silfverslantar efter råd och
lägenhet.

Det nya Kremlslottet har uppslukat alla de gamla
tsarpalats och andra fornmoskovitiska statsbyggnader,
som ej blifvit helt och hållet utplånade från jordens
yta. På den tomt, där det nu står, fanns fordomdags
utrymme för vidsträckta trädgårdsanläggningar,
fiskdammar, kyrkor, kanslilokaler, enskilda bojarhus,
m. m. Af allt detta återstå i gammalt skick, delvis
mer eller mindre trovärdigt restaureradt, endast några
få rum, som numera äro införlifvade med det hela
inom samma ytterväggar, ehuru de fordom bildade
byggnader för sig själfva. Kontrasten emellan det
gamla och det nya blir därigenom kanske så mycket
mer slående. Man kan liksom på ett riktigt tydligt
sätt skönja, huruledes det forna moskovitiska väldet,
som i själfva verket var en ganska obetydlig stat,
inom ett par århundraden vuxit ut till ett världsrike
med ofantliga tillgångar.

Att värdigt skildra de moderna praktsalarna
tarfvar en kammarjunkares penna. En vanlig
iakttagare får blott det allmänna intrycket, att de äro
höga, utomordentligt rymliga och smakfullt dekorerade
i olika färgton för hvarje särskild kejserlig orden,
efter hvilken de hvar för sig uppkallas. Materialet
måste vara oerhördt dyrbart, men utstyrseln är icke
anlagd på att blända genom alltför mycket framhållen
rikedom. Nutidens monarkiska prakt vill liksom
dölja sig själf och blir sålunda enformig, nästan matt
och tråkig, för att icke säga utlefvad. Den verkliga
kulturstatens enklare och allvarligare skaplynne
tränger igenom till och med så långt borta i Europas
utmarker trots den envist häfdade
slottsbyggnadsvanan.

De enda föremål, som i denna del af slottet
intresserade mig något lifligare, voro några äldre
taflor, tagna i Warschau och föreställande scener ur
Polens historia, äfvensom, för ämnets skull, en
väggmålning, som skall förhärliga Alexander Nevskijs
seger öfver svenskarnes strandhuggsskaror. Dessa
äro stadda i hopplös flykt och förvirring, under det att
hjälten, försedd med den traditionella typens
Kristushufvud och kejserligt-bysantinskt röda ryttarstöflar,
ränner in på den slagna kättarhopen.

***

De ännu bibehållna tsargemaken äro högst
kännetecknande för tidens underligt hopkrympta kultur.
De äro alla jämförelsevis små och låga i taket, mörka
med trånga fönster, men deras ståt är, så att säga,
bondgrann och bjärt, verkar emellertid något
allvarsamt och trumpet, nästan litet enfaldigt. Allting är
grönt, rödt eller förgylldt och utpyntadt med de
konstigaste mönster, men obekvämt och otrefligt för
människor med nutidens lefnadsbehof. Man har det
gamla tsariska lefvernet liksom för ögonen.

Där uppe i terem (kvinnogemaken), en rad små
kusliga rum, framlefde tsaritsorna och tsarevnorna
sina långsamma dagar i evinnerligt skvaller och
käbbel. Midt emot, en trappa ned, kommer man in i
deras härskares audienssalar, där främmande
sändebud mottogos och bojarerna hvarje morgon samlades
för att få »skåda tsarens klara ögon».

Den ena, Zolotaja palata (»den gyllene salen»),
härstammar från midten af det femtonde århundradet
och utgjorde ursprungligen en del af det forna
metropolitpalatset. Den andra är den ännu ryktbarare
Granovitaja palata, som fått sitt namn af de
kvadratiska facetter, hvarmed väggarna utsiras. Ivan
Vasilievitsch den äldre är dess grundläggare, och där
firade hans förskräcklige sonson Kazans eröfring med
ett dundrande gästabud för rikets dignitärer.

Där sammanträdde riksrådet, bojarskaja duma,
medan tsaren, sittande bakom galler i den »hemliga
kammaren», osynlig åhörde dess rådslag. Där höllos
stundom, i tsarens personliga närvaro, högtidliga
sammankomster med »moskovitiska rikets ständer»,
zemskij sobor (egentligen »landssynoden»), som
utgjordes af tsarens förtroendemän och utnämnda eller
valda ombud från de olika ämbetsverken och
härafdelningarna, från adeln, prästerskapet och städernas
borgare, någon gång till och med från allmogen.
Där beslöt bland annat en sådan riksdag år 1654
att upptaga Bogdan Chmelnitskij och hans kosacker
jämte hela Lillryssland i tsarens och hans rikes hägn,
— likväl med uttryckligen stadfäst autonomi,
formulerad i den unionella riksaktens särskilda punkter.
Det var det första steget på den moskovitiska
frihetsväg, som ledde till så många afsöndrade folks
»upphöjelse i nationernas antal», — och redan denna
välgärning gafs, liksom det motsvarande nådebeviset på
Borgå landtdag, utan pedantisk hänsyn till något
föregående folkrättsligt aftal med de befriades forne
våldsherrar.

I samma sal hölls, några årtionden efteråt, den
offentliga disputationen mellan prelaterna och
sekteristhöfdingarne, då den affällige popen Nikita Pustosviat
skrämde tsarevna Sofia till tårar, för hvilket
majestätsbrott han dagen därpå fick plikta med sitt hufvud.
Till huru många underliga uppträden har icke
Granovitaja palata varit vittne!

Därifrån leder utåt den nu förtiden sällan
begagnade »röda trappan», Krasnoje kryltso, knappast mindre
märklig i Rysslands häfder. Där plägade tsarerna
vid högtidliga tillfällen visa sig för sina trogne
undersåtar nere på torget, men det var också där de
upproriske streltserna vräkte ned de mördade och
misshandlade bojarerna i tsarfamiljens åsyn. Tsar
Peters mest uppskakande barndomsminnen gingo
tillbaka till sådana demagogiska tilltag, och hans nervösa
ansiktsryckningar tillskrifvas dessa intryck af dem,
som icke finna tillräckliga förklaringsgrunder i hans
ystra lefnadslustar.

Öfverallt i dessa besynnerliga boningar kan man
uppspåra lokaliteter, som omnämnas i de gamla
krönikorna och i de utländska sändebudens
reseböcker.

*

III.

Vill man studera detaljerna af tsarernas
hofhållning, har man det ypperligaste material därtill i
de rikhaltiga samlingar, som förvaras i Oruzjejnaja
palata (»rustkammaren»), också inom det kejserliga
slottets murar.

Redan i det sextonde århundradet uppväckte de
moskovitiske härskarnes öfverflöd på klenoder och
guld, silfver och ädla stenar västerländske resandes
förvåning. Sedermera förskingrades en stor del af
dessa skatter, dels i följd af polackarnes ockupation af
Moskva i 1600-talets början, dels i följd af upprepade
flyttningar och regeringens tillfälliga
penningeförlägenheter, som tvingade till åtskilliga dyrbarheters
afyttring eller nedsmältning. Men under gynnsammare
tider och förhållanden ha förråden likväl ökats, och
af de gamla håfvorna återstår ännu i dag tillräckligt
för att bilda ett i hög grad intressant arkeologiskt
museum.

Tyvärr äro dessa samlingar ingalunda ordnade
efter en genomtänkt vetenskaplig plan. Föremål från
de mest skilda tidehvarf och kulturkretsar befinna
sig jämsides med hvarandra, och förgäfves upptäcker
man någon annan indelningsgrund för de olika
grupperna än på sin höjd deras användbarhet för olika
kejserliga behof och ceremonier. Därigenom försvåras
studiet betydligt, så mycket mer som den på stället
tillhandahållna, tryckta katalogen är högst
knapphändig i sina upplysningar, och många af klenoderna
sakna påskrift om härkomst och ålder. Visserligen
torde man ur åtskilliga historiska och arkeologiska
arbeten, på hvilka den ryska litteraturen är ganska
rik, särskildt hvad den egentliga moskovitiska
perioden vidkommer, kunna hopleta en mängd notiser om
dessa märkvärdiga antikviteter. Men till dylika
djupgående forskningar saknade jag helt och hållet tid
och tillfälle, och jag måste därför inskränka mig till
att vid ett flyktigt förmiddagsbesök skaffa mig en rätt
ytlig öfversikt af det hela.

Samlingarna upptaga åtta stora salar, fördelade
på tvenne våningar, och dessutom äro många
föremål, i synnerhet vapen af olika slag, upphängda på
väggarna i den breda trappan och i vestibulen, som
äfven prydes af två stora taflor, föreställande, den
ena Vladimir den heliges dop, den andra Dmitrij
Donskojs seger öfver tatarerna år 1380, — båda
naturligtvis helt moderna alster af patriotisk konstslöjd.
För öfrigt finnas spridda på olika ställen åtskilliga
konterfej af furstar och andra historiska personligheter,
icke blott ryska, utan äfven utländska. Särskildt
ihågkommer jag en mängd bilder af ryktbare polske
magnater och tvenne vackra porträtt af Gustaf III
och Karl XII, som tillhört Polens siste konung,
Stanislaw August Poniatowski.

Ett rum innehåller uteslutande storfurstliga,
tsariska och imperatoriska regalier, troner och
klädesplagg, hvilkas kapitalvärde måste vara rätt ansenligt.
Där finnas, utom den egentliga kejsarkronan, äfven
de kazanske och georgiske monarkernas diademer.
De artiklar, som förfärdigats för de äldre romanovske
tsarernas räkning, utmärka sig i synnerhet genom en
högeligen öfverlastad och barbarisk prakt, liksom en
blandning af barocksmak och tatarisk grannlåt. En
välgörande kontrast emot denna yppiga fulhet bildas
af de rent bysantinska eller slavisk-bysantinska
medeltidsarbeten, som här ingalunda äro sällsynta. En
renare stil och enklare hållning känneteckna dem
genast vid första anblicken, ehuru några saker, t. ex.
den berömda elfenbenstron, som enligt sägnen
tillhört Ivan Vasilievitsch den äldres paleologiska gemål,
lidit icke obetydligt af senare tiders
restaureringsförsök. Särskild uppmärksamhet förtjänar den kievske
storfursten (på 1100-talet) Vladimir Monomachs i
pälsverk infattade gulddiadem, som säges ha varit en
skänk af kejsar Alexios Komnenos. Dess äkthet i
denna mening är dock mer än tvifvelaktig;
sannolikare är det ett italienskt renässansarbete, som på
1400-talet kommit till Moskva från de genuesiska
kolonierna på Krim.

En annan sal är full af diverse dyrbara
guldsmedspjäser, för det mesta presenter till de
moskovitiske tsarerna från europeiske monarker. Dessa saker
äro på gammalryskt vis uppstaplade i s. k. gorki
(»små berg»), d. v. s. pyramidaliska ställningar i flere
etager. Mycket däribland har kommit från Sverge,
och om jag minns rätt, har drottning Kristina skänkt
Alexej Michailovitsch de båda silfverglober, på hvilka,
enligt berättelsen, tsar Peter i sin barndom studerade
geografi och astronomi.

Andra svenska minnen finnas också i
Oruzjejnaja palata. En ganska rymlig sal är ägnad åt
trofeer från ryska segrar. Där ser man midt ibland
en mängd söndertrasade fanor, gamla trummor,
trumpeter, uniformspersedlar och ryttarpistoler, äfven den
världshistoriska bår, hvarå Karl XII lär ha burits i
slaget vid Pultava, — en relik, för hvars autenticitet
det likväl vore ganska djärft att ikläda sig full borgen.
Vida prydligare och bättre medfarna äro trofeerna
från Paris af år 1814, från det ungerska kriget 1849
och det polska upproret 1830—31. Nedanför de
sistnämnda står en ask, hvari förvaras originalet till
Alexander I:s polska konstitution, också ett byte,
taget från det kufvade brödrafolket.

***

Lämnar man Kreml genom ett af de porthvalf,
som leda åt norra delen af staden, har man ej lång
väg till tvenne andra, för historiska studier viktiga
offentliga anstalter. Den ena, det Rumiantsevska
museet, är en stiftelse af en framstående undersåtes
frikostighet och vetenskapligt-fosterländska intresse.
Det grundlades af Alexander I:s bekante kansler
Rumiantsev, densamme, som kämpade för
Tilsit-politikens höga syfte att »dela världen» med Napoleon,
och som, i förskott å det stora boskiftet, åtminstone
lyckades tvinga Sverge att underteckna freden i
Fredrikshamn. Detta museum kunde jag ej då få se,
emedan det var stängdt på grund af omfattande
reparationer.

Däremot förunnades det mig att göra ett besök
i Rysslands förnämsta historiska arkiv, som i kraft
af gammal häfd lyder under utrikesministeriet.
Grundstommen af där förvarade handlingar utgöres
nämligen af det gamla arkivet i tsarernas posolskij prikaz,
hvilket ämbetsverk af äldre västerländske författare
plägade kallas »legationskansliet» och äfven
väsentligen motsvarade ett modernt utrikesdepartement.
I nyare tider har man dit förflyttat hvarjehanda, i
synnerhet diplomatiska papper, som icke äro
nödvändiga för utrikesärendenas löpande skötsel, till hvars
tjänst en annan dylik institution är upprättad i
Petersburg. För öfrigt finnas både där och i Moskva flere
andra offentliga arkiv, som tillhöra andra
förvaltningsgrenar och äfven äga vetenskaplig betydelse, särskildt
för Rysslands inre historia.

De Förenade rikenas minister i Petersburg hade
varit nog artig att gifva mig ett introduktionsbref
till Moskvaarkivets chef, och på grund af denna
rekommendation gjorde sig ett par af tjänstemännen
besvär att visa mig omkring i den vidlyftiga
byggnaden och förklara sättet för akternas förvaring och
anordning. Om tiden hade medgifvit, skulle det ej
heller ha varit omöjligt att få taga kännedom om ett
och annat af själfva handlingarnas innehåll, men för
ett långvarigare begagnande af en dylik förmån
tarfvas särskild ansökan och rikskanslerns tillstånd,
som dock med stor liberalitet gifves äfven åt
främlingar. I Ryssland råder numera i dylika saker icke
det föga tidsenliga hemlighetsmakeri, som tyvärr ännu
florerar på andra orter, t. ex. i det republikanska
Paris, där man för icke länge sedan vägrade en dansk
forskare att studera den diplomatiska korrespondensen
under trettioåriga kriget. Äfven den ryska
diplomatiskt-historiska öppenhjärtigheten har visserligen sina
gränser, såsom naturligt och allestädes (utom
måhända i Sverge) öfligt är, och såsom jag längre
fram skulle få erfara. De vidlyftiga
Anjalapapperen, som ännu ej torde vara uttömda af finske
forskare, visade sig för svensken belagda med ett
höfligt, men bestämdt sekvester. Såsom skäl angafs,
att dessa dokumenter vore högeligen ägnade att smärta
aktade finska släkter, hvilkas förfäder på sin tid
»tjänat den svenska kronan ganska illa», men hvilkas
nu lefvande medlemmar inlagt stora förtjänster om
ryska statsintressen. Det hjälpte ej det minsta att
framkasta den invändningen eller förhoppningen, att
törhända ett grundligare studium af ifrågavarande
källor skulle kunna gifva anledning till vederbörande
historiska personligheters belysning i en något
förmildrande dager.

Arkivet har först sedan ett par år tillbaka varit
inrymdt i sin nuvarande lokal, en tvåvåningsbyggnad,
som ursprungligen lär ha tillhört tsar Peters
mödernesläkt Narysjkin och sedermera varit begagnad för
åtskilliga administrativa ändamål. Till förekommande
af eldfara har man vidtagit de omsorgsfullaste
försiktighetsmått. Ehuru midt i staden är läget
fullkomligt fritt, enär inga boningshus finnas på flere
hundra fots afstånd åt alla sidor. Byggnaden
omgifves äfven af en ganska hög mur, hvarå flerestädes
åt gatan stora plakat äro anslagna med
tillkännagifvande af titlarna och prisen å de lärda verk, som
äro utgifna af den med arkivet förenade kommittén
för offentliggörande af gamla statsakter, äfvensom af
den europeiskt ryktbara arkeografiska kommissionen
i Petersburg.

I fjorton stora salar, belägna en trappa upp,
förvaras arkivets skatter, icke uppstaplade på hyllor,
utan inlagda i höga, lästa skåp. Om deras
rikhaltighet kan man sluta däraf, att ensamt för de svenska
förbindelsernas historia, från midten af det sextonde
till slutet af det adertonde århundradet, finnas öfver
600 band, bundtar och kartonger.

Nedre våningen genomlöpes af en lång korridor,
på hvars väggar, liksom i de angränsande
arbetsrummen för tjänstemän och forskare, hänga åtskilliga
taflor och porträtt af historiskt intresse.
Härskarhuset, ända från tsar Peters moder, Natalia Kirillovna
Narysjkina, är naturligtvis rikt representeradt. Men
dessutom får man se t. ex. hela raden af Rysslands
rikskanslerer ned till furst Gortjakov och en mängd
högst karakteristiska bojartyper från 1600-talet. Där
är tsar Alexejs sändebud till Ludvig XIV:s hof, Peter
Potemkin, i äkta moskovitisk pälskostym; vidare den
ryske underhandlaren i Kardis, svenskhataren
Ordin-Nastjokin, med sin fula, men förslagna och vakna
uppsyn; och, kanske det intressantaste porträttet af
dem alla, streltsernas olyckliga offer, Artamon
Sergejevitsch Matvejev, hvars sällsynt ädla anletsdrag bära
vittne om den milda, men kraftiga karakteren hos
den konstälskande banbrytaren för den sedermera
så våldsamt genomdrifna reformen.

***

En inblick i desse bojarers hvardagslif kan man
få genom ett besök i ett litet hus, som fordom lär
ha tillhört den romanovska ätten, innan denna ännu
höjt sig öfver sina ståndsbröders rang (dom bojar
Romanovych).

Detta hus är beläget i en annan del af
Kitajgorod, vid en af de äldre gatorna, kallad Varvarka.
Det upptäcktes, så att säga, för några årtionden sedan
af en framstående rysk arkeolog; förut var dess
historiska märkvärdighet okänd, och det var nästan
fullkomligt förfallet. Den på kejserlig befallning
verkställda inredningen är därför naturligtvis helt och
hållet ny, men man har bemödat sig om att vid
rummens dekorering följa 1600-talets ryska stil, och
möbleringen består till större delen af saker, som
verkligen tillhört eller stått i sammanhang, med den
forna dynastien. Det hela är således mindre att
betrakta såsom ett forntida minnesmärke än som ett
slags museum för moskovitiska »privatantikviteter»
eller »kulturhistoria», enligt den flerestädes omtyckta
termens specialiserade användning.

Man har däri liksom en förminskad kopia af
tsargemaken på Kreml, men i vissa afseenden med
fullständigare utstyrsel än dessa. Där finnas t. ex.,
utom terem och krestovaja (huskapellet), äfven kök,
vinkällare, ja, till och med en barnkammare i
moskovitiskt skick, där leksaker och abc-böcker, som
bevisligen varit begagnade af späda bojartelningar, äro
framlagda till åskådares och forskares gamman. För
öfrigt klädas väggarna äfven här af intressanta
konterfej. Bredvid Michail Feodorovitsch, med det
beskedliga, intetsägande utseendet, och »den allra blidaste
tsaren», Alexej Michailovitsch, en vacker och
intelligent, men veklig sultantyp, hänger farfadern själf,
Feodor Nikititsch, mera känd såsom patriarken
Filaret och sin son tsarens myndige medregent. Han
har ännu icke anlagt biskopskåpan, och i denne
medelålders ädling med den kalla, fasta blicken och
det ljusa, väl ansade skägget tycker man sig
igenkänna såväl rikets styresman i en stormig tid som
den lefnadsglade och lycksökande hofsprätten, enligt
traditionen alla Moskvaskräddares mönster för en
välklädd mansperson. Det är icke utan, att man i
hans drag spårar ett aflägset släkttycke med ättlingen
i tredje led: Peter Alexejevitsch.

Vill man se honom på gamla dagar, i full
hierarkisk ornat, med ett uttryck af mödosamt tillkämpad
asketisk stränghet, då måste man fara vidare, till
Novospasskij monastyr på vägen till det förut omtalta
Simonov. Detta kloster är utpyntadt på det
underligaste sätt. På väggarna i den portgång, som leder
in genom den omgifvande tjocka muren, afbildas
gamle grekiske siare och skalder: Solon och Plato,
Orpheus och Homerus, m. fl., i sida, men föga antika
kläder, men med så mycket mera bysantinsk salfvelse
i sina anleten. Inne i den förnämsta kyrkan möter
man israelitiske konungar och det nya »utvalda
folkets» målsmän, tsarerna Michail och Alexej,
allesamman försedde med kronor och glorior. Bakom
ikonostasen (den bildklädda väggen framför altaret),
dit endast mankön äger tillträde, finnas mer eller
mindre lättfattliga målningar af from tendens, och
där hänga äfven de tio patriarkerna »öfver allt
Ryssland».

Men där öfverglänses Filaret vida af en annan
gestalt, på sin tid klostrets archimandrit och den
förnämste upphofsmannen till all dess härlighet, innan
och sedan han bestigit patriarktronen: bondsonen
från Nizjnij Novgorod, tsargunstlingen och
kyrkoreformatorn eller kyrkosprängaren Nikon. Jag har
sett flere porträtt af denne märklige man, och hvad
än konstdomaren må säga om deras estetiska värde,
en styfvare profetmodell torde sällan en målare ha
haft att tillgå. Själfva ansiktsläggningen är
grofhuggen, dragen stora, fastän regelbundna, intet spår
af andlig kamp eller syndaångest, utan idel
medvetande af orubblig öfversteprästerlig kraft, björnens
list förknippad med räfvens och en bottenärlig
fanatism, som i den ekumeniska kyrkans och den
ekonomiska biskopsstyrelsens sak icke ryggar tillbaka för
vare sig tsar, bojarer eller upprorsflockar, patriarker,
poper eller kättarpredikanter. En sådan mans
förbannelse, utslungad från högaltaret i
kröningskatedralen, måste ha fallit förkrossande öfver en ortodox
menighet, och de vördige fäderna måste ha känt sig
illa till mods, då han under högljudd protest inför
den samlade synoden afklädde sig sin värdighets
insignier och skrud, som tsaren en gång med
knäfall och tårar hade nödgat honom att iföra sin
resliga kämpalekamen.

Under kyrkan är ett unket grafhvalf, där en
mängd manliga och kvinnliga medlemmar af
romanovska ätten gått till hvila i stora stenkistor. Vid
det fladdrande skenet från ett vaxljus, hvarmed en
vänlig munk belyste de halft förvittrade inskrifterna,
läste jag namnen på åtskilliga historiskt obskura
personligheter, bland dem stamfadern själf, Roman
Jurievitsch Zacharin, om hvilken man icke vet stort
mera, än att han åtnjöt äran att vara Ivan den
förskräckliges förste svärfader, hvilket i själfva verket
gjorde den förut obetydliga ättens uppkomst. Flere
sarkofager äro alldeles namnlösa, andra bära tydliga
spår af de franske inkräktarnes vandalism, hvarom
man i Moskva ännu i dag talar med ovilja.

***

Från detta glömskans hem är det på tiden att
vända åter till Kreml.

Far man då in på Krasnaja plostjad förbi den
iberiska Gudsmoders kapell (Tjasovnia Iverskoj
Bogomateri), hvars härskarinna vid alla tider på dagen
hedras af fromma besök och själf då och då gör
hygieniska kontravisiter i sjuka familjer, så har man,
bortom Minins och Pozjarskijs grupp, midt framför
sig, vid torgets ena ände, en nära cirkelrund, ett par
fot hög platform af sten. Det är Lobnoje mêsto, ett
namn, som antingen betyder »hufvudskalleplatsen»
eller, kanske snarare, är en rysk förvrängning af
det italienska lobbia (variant af loggia), hvarmed på
somliga orter betecknades hvad som här i Norden
kallades »burspråk». Där stod Ivan den förskräcklige,
då han offentligen bekände sina synder som de
rättrognes styresman och lofvade att taga makten
från de själfsvåldige bojarerna i sina egna tsariska
händer. Från denna plats välsignades de rättrogne
af patriarken, då han hvarje palmsöndag gjorde sitt
intåg inom Kremls murar, ridande på en mulåsna
efter Frälsarens föredöme. I närmaste grannskap
stodo under den gamla goda tiden höga galgar,
rikligen belastade med brottslingars eller
oppositionsmäns förmultnande lik.

Strax bakom ligger den från Lübkes
konsthistoria bekanta kyrka, som, ehuru alldeles ensam
i sitt slag, blifvit framställd såsom typen för
moskovitisk byggnadskonst. I själfva verket är detta
tempel endast typiskt för hvad en halftatarisk despot
och en excentrisk byggmästare i förening mäktade
åstadkomma, fastän det ej lider minsta tvifvel, att
den framåtskridande konsthistoriska vetenskapen en
gång skall försöka sig på äfven dess vederbörliga
upprättelse i sina annaler. Någonting mera
vederstyggligt groteskt än de elfva olikformiga, knöliga,
med alla regnbågens färger bestrukna kupolerna har
säkerligen ingen tids arkitektur framalstrat. Man
skulle tro, att konstnären tagit till mönster de
besynnerligt tillskurna rotfrukter, som, simmande i
vatten, pläga smycka ett ryskt smörgåsbord. I hvarje
händelse har han ärligen förtjänt att få sina ögon
utstungna, — en operation, hvarmed, enligt en för
öfrigt klent bestyrkt anekdot, den förskräcklige tsaren
belönade hans snille och smak, på det att han ej i
en annan herres tjänst måtte skapa ett motstycke
till sitt mästerverk.

Det kan dock ej nekas, att denna ohyggliga
helgedom värdigt fyller sin bestämmelse såsom ett
monument öfver den helige man, efter hvilken
namnet har kommit till. »Den välsignade Basilius»
(Vasilij blazjennyj) var nämligen hvad den ryska
kyrkohistorien kallar en jurodivyj, det vill säga ett slags
ortodox fakir eller andlig hofnarr, som, för att nyttja
legendens ord, »gick så långt i ödmjukhet, att han
för Kristi skull försakade bruket af sitt förnuft».
Under skydd af en verklig eller låtsad fånighet dref
han omkring på gator och torg och sade hög och
låg obehagliga sanningar och mer eller mindre
välment ovett. Genom dylika »fromma bragder»
förvärfvade han ett sådant anseende för helighet och
siargåfva, att han vågade retas med själfve Ivan
Vasilievitsch. Det berättas, att han en gång, då
tsaren vid ett gästabud räckte honom en bräddad
vinpokal, slog ut drycken genom fönstret och på
förfrågan påstod sig vilja »släcka branden i Stora
Novgorod». Skada, att kronologien icke tillåter detta
infalls tillämpning på Novgorods af tsaren anbefallda
sköfling år 1570! Då hade helgonet i närmare tjugo
år hvilat i sin graf; det var för att på ett Gudi
behagligt sätt fira Kazans eröfring, som tsaren
grundlade kyrkan öfver hans stoft. Påbyggnader
verkställdes äfven under följande regeringar, allt efter
den ursprungliga vidunderliga planen, och den
välsignade Vasilij fann till och med en efterföljare i
»den helige, för Kristi skull tokige Ioann», hvars
mostji eller undergörande kvarlefvor fingo plats under
samma tak som mästarens.

Med en känsla af lättnad åker man så åt höger
för att genom Kremlmurens förnämligaste ingång,
»Frälsarens port» (Spasskija vorota), aflägga besök
hos »moskovitiske undergörare» af vördnadsvärdare
beskaffenhet. Öfver sagda port, åt torget till, sitter
en Kristusbild, som är så helig, att man fordomdags
med femtio botfärdiga knäfall måste försona sin synd,
om man glömde att blotta hufvudet vid inträdet.
Nuförtiden tillämpas ej längre denna straffart, men
för att undvika allmän förargelse måste äfven en
otrogen främling foga sig efter rådande plägsed.
När man sålunda med hatten i hand kommer upp
på Kreml, är man på alla sidor omgifven af sobory,
urgamla katedraler, fulla af helgonskrin.

*

IV.

Tre till antalet äro de förnämsta af Kremls
katedraler. Ingen af dem är synnerligen stor; emot våra
gamla svenska domkyrkor skulle de allesamman,
utvärtes betraktade, taga sig skäligen obetydliga ut.
Byggnadsstilen är tung och enformig för
västerländska ögon, vanda vid gotikens smäckrare och
djärfvare former. Den grekiska kyrkan, åtminstone
i sin sentida förvanskning ute på östslavernas
ödsliga slätter och skogsbackar, lägger aldrig an på
stenmaterialets konstnärliga utarbetning; skulpturer
och reliefer, som alltför lifslikt härma Guds skapade
verk, tål hon egentligen icke alls, ehuru vissa
nyryska tempel, i dessa den vacklande trons och den
officiella grannlåtens dagar, ej försmå dylik kättersk
prydnad. Färgernas och juvelernas prakt är den
enda fullt ortodoxa: så var kompromissen emellan
»ikonoklaster» och »ikonoduler», de helga belätenas
stormare och dyrkare, stadfäst långt före den
apostlalike Vladimirs dop. I synnerhet invändigt äro dessa
moskovitiska sobory utstyrda med ett öfverflöd af
bjärt målade ikoner, infattade i guld, silfver, emalj
och ädla stenar. Teckningen är stereotyp, men
ingalunda öfvervägande barbarisk, såsom ofta, från modern
synpunkt, don västerländska medeltidens konstalster.
Flere af de fornbysantinska bilderna äro i mitt tycke
ganska vackra, och den beryktade öfverdrifna
magerheten utmärker dem visst icke alla.

Rik på grekiska arbeten, gåfvor af
Konstantinopels kejsare och patriarker, är framför allt
Blagovestjenskij sobor (»Mariebebådelsekatedralen»), som
byggdes af storfursten Vasilij Dmitrijevitsch omkring 1400
och restaurerades af tsar Michail Feodorovitsch tvenne
århundraden efteråt. Från långt håll igenkännas dess
glittrande förgyllda kupoler. Där döptes och
förmäldes tsarerna och deras barn i forna tider. För
öfrigt har denna kyrka lidit rätt mycket under den
franska ockupationen. Efter hvad det berättas,
inkvarterade ett kavalleriregemente sina hästar inom
dess murar.

Alldeles invid ligger den något större
Archangelskij sobor (»Michaelskatedralen»), som grundlades 1333
af storfursten Ivan Danilovitsch Kalita
(»penningpungen»), Alexander Nevskijs sonson och den
moskovitiska maktfirmans stiftare genom sin ödmjuka
och kloka förvaltning af tatarkanens skatteuppbörd
inom hela den storryska kristenheten, den af kyrkan
välsignade föregångaren till Gogols »revisor» och så
många den imperatoriska byråkratiens celebriteter.
Han och alla hans efterträdare, till och med Ivan
Alexejevitsch, tsar Peters svagsinte broder, hvila där
i präktiga sarkofager, öfver hvilka deras bilder äro
målade i full kroppsstorlek. Den grift, som man
ovillkorligen först uppsöker, är den, som förvarar
stoftet af Ivan den förskräcklige, Ioann Groznyj,
såsom han i högtidlig namnform med en blandning
af beundran och afsky plägar kallas af det ryska
folket. Där ligger ock hans äldste son Ivan, »som
den gruflige själf slog ihjäl», efter hvad den
hederlige klockaren berättade i full öfverensstämmelse
med historiens vittnesbörd. Helgon finnas där
likaledes: furst Gortjakovs stamfader, Ruriksättlingen
Michail af Tjernigov, som för sin ståndaktiga tros
skull mördades på tatarkanens befallning, och den
mera kände »martyren af Uglitsch», Dmitrij
Ivanovitsch, den grufliges yngre efterlefvande son, hvars
blodiga skjorta och barnleksaker äfven gömmas här
såsom reliker. Hans verklige eller föregifne
baneman, usurpatorn Boris Godunov, har icke fått sin
lägerplats bland de öfrige smorde tsarerna; hvar eller
ens huruvida han är ordentligen begrafven, kommer
jag ej bestämdt ihåg. Däremot har man här
jordfäst knes Michail Skopin-Sjujskij, Jakob De la
Gardies ridderlige vapenbroder, som, troligen förgifven
af sina afundsamme farbröder, i förtid lyktade sin
hjältebana, sedan han med svensk hjälp förjagat
upprorsmakarne och polackarne från Troitsaklostret och
Moskva.

Snedt emot denna kyrka varsnas
kröningskatedralen, Uspenskij sobor
(»Mariehimmelsfärdskatedralen»). Grunden lades år 1326 af den helige
metropoliten Peter och storfursten Ivan Danilovitsch.
En ombyggnad utfördes på Ivan Vasilievitsch den
äldres befallning af Aristotele Fioraventi från
Bologna, men efter fullkomligt fornrysk plan och med
inhemske konstnärers biträde. Det inre med de smala,
men höga, skymningsdunkla och färgglänsande
skeppen, gör ett egendomligt storartadt intryck, som för
den troende måste än mer förhöjas vid åsynen af de
många heliga ikoner och reliker, som förvaras dels
i själfva kyrkan, dels i sakristian. Där kan man få
hugna sig med anblicken af en spik ur det heliga
korset, bitar af såväl Frälsarens som hans moders
linnen, m. m. Att uppräkna alla klenoderna i denna
ortodoxiens skattkammare vore förspilld möda. Där
finns »den allförbarmande Frälsaren»
(Vsemilostivyj Spas), målad, såsom det heter, af den grekiske
kejsaren Manuel Komnenos och tagen som segerpris
af moskoviterna vid Stora Novgorods eröfring 1478.
Där finns ett verk af en ännu förnämligare mästare,
evangelisten Lukas själf, nämligen den vladimirska
Gudsmoder, som frälste Moskva undan Tamerlans
skaror och ännu alltjämt med brinnande förtröstan
anropas emot både statens och privatlifvets
vedermödor; i min närvaro kysstes belätet andäktigt af
en from och elegant fru. Där hvilar ett halft dussin
helige och undergörande moskovitiske metropoliter:
Iona, Fotij, Feognost o. s. v., bredvid katedralens
stiftare, Sviatyj Piotr Moskovskij, Moskvas, »det
tredje Roms», Sankt Peter, som verkligen lyckats
där borta tränga evangeliets fiskare och påfvekyrkans
klippa en smula i bakgrunden. Hedersplatsen
intages dock af prelatmartyren Filip, som af Groznyj
förjagades från sin metropolittron och mördades i sin
klostercell i Tver af Rysslands Jöran Persson, Maliuta
Skuratov. För att försona det ohyggliga brottet
emot Herrans utvalde, lät tsar Alexej Michailovitsch
på patriarken Nikons inrådan hämta det undergörande,
välluktande liket från klostret Solovetsk midt i Hvita
hafvet och högtidligen bisätta det i Uspenskij sobor.
Jag har hört sägas, att det ännu i dag ingår i
kröningsceremonierna, att kejsaren i hela församlingens
åsyn skall kyssa helgonets skrin framför ikonostasen,
— en vacker hyllningsgärd, om ryktet talar sant,
åt den pliktmedvetna, men af öfverheten skändligen
förföljda oppositionen.

***

De flesta af Kremls öfriga sviatyni (helgedomar)
äro af mindre intresse. På slottets borggård står
en liten kyrka kallad »Frälsaren i skogen» (Spas
na boru), ett minne från den tid, då yxan här ännu
ej hade röjt rum för världsliga palatser. Dess
innerväggar prydas af bilder ur legenden om den helige
Stefan af Perm, som på 1300-talet predikade
kristendomen för de vilde zyrianerna (syrjänerna, såsom de
vanligen kallas) och till och med öfversatte delar af
Guds ord på deras tungomål, troligen de äldsta
minnesmärken af någon litteratur på finsk dialekt,
om de vore bibehållna till våra dagar. Åtminstone
det alfabet, som han efter den österländska kyrkans,
efter Cyrilli, Methodii och Ulphilas’ föredöme uppfann
till den nykristnade menighetens tjänst, återgifves
mer eller mindre tillförlitligt i gamla ryska
handskrifter.

Ej långt från Uspenskij sobor ligga
nunneklostret Voznesenskij monastyr, där tsaritsorna äro
begrafna, och Tjudov monastyr (»Underverksklostret»),
som stiftades 1365 af den helige metropoliten Alexej
till åminnelse af hans underbara frälsning ur sjönöd
på Svarta hafvet. Det var där Grisjka Otrepiev,
enligt den gängse officiella traditionen identisk med
den förste »falske Dmitrij», tillbragte sina
ynglingaår i munkkåpa.

Jag ville icke gärna lämna Moskva utan att ha
sett det berömda patriark- (numera synodal-)
biblioteket. Möjligheten att vinna tillträde dit erbjöd sig
ganska oväntadt. Jag gick en dag på Nikolskaja,
och det föll mig in att taga reda på, huru det där
belägna synodaltryckeriet kunde vara beskaffadt.
Sedan jag af dvorniken fått veta, hvar kontoret fanns,
inställde jag mig där och framförde min åstundan
till ett par herrar, som med största artighet
ledsagade mig omkring både i det nuvarande, vidlyftiga
etablissementets olika afdelningar och i ett gammalt,
på äkta moskovitiskt sätt restaureradt hus inne på
gården. Där skall patriarkens tryckeri ha varit
inrymdt, och där hade man nu upprättat liksom ett
typografiskt museum, med gamla ryska handpressar,
stilar och inkunabler, bland andra ett exemplar af
den äldsta tryckta bok i Moskva: Apostlagärningarna
eller, kanske rättare, de vid gudstjänsten mässade
epistelutdragen af år 1564. Vid afskedet erhöll jag
ett kort till synodalbibliotekets föreståndare,
archimandriten Iosif (Josef), som har ett aktadt namn i
Ryssland för sitt teologiska skriftställärskap.

När jag besökte honom i hans bostad invid de
tolf apostlarnes kyrka på Kreml, tog han emot mig
med stor välvilja och erbjöd sig att personligen visa
mig de samlingar, som stodo under hans vård. Vi
gingo en trappa upp och genomvandrade flere salar,
fulla med dels bysantinska, dels sydslaviska och
ryska handskrifter. Min vägledare läste fullkomligt
obehindradt, men efter det inom ryska kyrkan
brukliga nygrekiska uttalet, de från Konstantinopel
härstammande, med starka förkortningar skrifna texterna,
som han förklarade på ryska, enär han sade sig
icke vara mäktig något annat lefvande språk. Många
bland dessa handskrifter äro af ganska hög ålder,
t. ex. evangelier från sjunde, åttonde och nionde
århundradena. Af de slaviska manuskripten torde
det märkligaste vara den sbornik (samling af
olikartadt innehåll), som blifvit skrifven år 1073 för den
kievske storfursten Sviatoslav Jaroslavitsch. Denna
bok är till det yttre mycket prydlig, präntad på
pergament med stora, lätt tolkade bokstäfver och
försedd med intressanta miniaturer. Ehuru troligen af
bulgariskt ursprung, bär arbetet likväl vittne om den
jämförelsevis höga kultur, som på grund af det
bysantinska grannskapet rådde vid det
normannisk-ryska hofvet på en tid, hvarifrån vi andre nordbor
ej ha andra skriftliga minnesmärken än några
torftiga runstenar.

Från biblioteket kommer man in i Patriarsjaja
riznitsa (patriarkernas klenodgömma), där en mängd
hierarkiska antikviteter af högst respektabelt
penningevärde hopas. De flesta af dessa kåpor, mantlar,
kräklor, kors, mitror med mera äro också i
konsthistoriskt afseende af stort intresse. Ett af de
förstnämnda plaggen, en sakkos, som patriarken af
Konstantinopel förärat metropoliten Fotij af Moskva i
förra hälften af det femtonde århundradet, har spelat
en icke obetydlig roll i den ryska kyrkans inre
strider. På dess vidlyftiga fållar och veck finns
nämligen inbroderad den grekiska texten till de heliga
ekumeniska synodernas trosbekännelse, och det var
genom studiet af denna vittnesgilla urkund, som
patriarken Nikon förvärfvade några af sina mest
dräpande argumenter under kampen för sina liturgiska
reformer.

I en annan stor sal förvaras den dyrbara
apparat, som sättes i gång för tillblandningen och
kokningen af de mångahanda ingredienserna i den heliga
oljan, en viktig artikel i den ryska kyrkans
invecklade ceremonialsystem. Denna salfva får endast
tillagas här under vederbörlig prästerlig välsignelse och
uppsikt. Sedermera utsändes dekokten öfver hela
riket i smärre portioner från nederlagsorten.

Det forna patriarkkapellet finns ännu kvar, ehuru
gudstjänsten där numera icke firas med samma ståt
som fordom. Midt emot visade mig archimandriten
den dörr, hvarigenom konung Oskar, om hvilken han
yttrade sig i mycket vördnadsfulla och berömmande
ordalag, hade från det kejserliga palatset trädt in i
den heliga synodens mystiska lokaler.

När man sålunda får komma den ryska
hierarkien litet närmare in på lifvet, gripes man
ovillkorligen, såvida man har något sinne för den kyrkliga
traditionens betydelse, af ett visst intresse för denna
karakteristiska ritualism, som helgas af så många
århundradens konstlämningar och teurgiska handgrepp.
Man kan då förstå, huruledes en sådan kyrka, trygg
i medvetandet om sin nästan exceptionella ställning,
tycker sig utan afsaknad kunna tillbakavisa äfven
de mest lockande föreningsanbud, som upprepade
gånger blifvit till henne framställda af andra, så att
säga, vanbördiga trossamfund. För den ryske
teologen är t. ex. anglikanernas apostoliska succession
underkastad de allvarligaste tvifvelsmål, och ehuru
ej det minsta sinnad att uppresa sig emot den
världsliga makten, har han svårt att förlika sig med tanken
på en af statens öfverhufvud fastställd liturgi. För
honom måste allt dylikt, åtminstone i yttre måtto
och enligt högtidliga utsagor, som ej få jäfvas eller
ens närmare dryftas, ovillkorligen bära prägeln af
urminnes häfd. Hvarje kyrklig reform måste i hans
ögon hämta sitt bemyndigande från den gamla
ekumeniska kyrkans sedvanor och stadgar. Den
enskildes förnuftspröfning eller historiska forskning
har intet vitsord emot den af den Helige Ande
inspirerade majoritetens ofelbara domslut.

***

Detta uppfattningssätt är så inrotadt i det ryska
kyrkomedvetandet, att själfve raskolniki (sekteristerna)
icke vågat frigöra sig därifrån. Det är ej särdeles
svårt att öfvertyga sig om detta rätt egendomliga
faktum.

En eftermiddag, då jag vandrade öfver Kreml,
stannade jag utanför Ivan Velikij, emedan jag i
tornets bottenvåning varseblef en butik, där religiösa
traktater höllos till salu. Vid närmare påseende
befunnos dessa skrifter vara idel polemiska broschyrer,
afsedda till sekteristernas omvändelse och mestadels
utgifna af ett fromt lärdomssamfund, som kallade
sig »den helige metropoliten Peters brödraskap».
Många voro, för att vinna ökad spridning, tryckta
med så kallade slavoniska eller kyrkoslaviska typer,
emedan de gammaltroende, liksom åtskillige af våra
äldre läsare i Norrland, hysa vissa betänkligheter
emot mera moderna och världsliga stilsorter. Jag
köpte några små afhandlingar om »äktenskapet»,
»skäggets rakning», med flere dylika brinnande
tvistefrågor, och sedan jag af försäljaren erhållit
handgriplig upplysning om de olika metoderna att göra
korstecknet, hörde jag mig för, hvar och hur jag
skulle kunna göra kättarnes personliga bekantskap.
Mannen, som syntes vara en uppriktig ortodox,
hänvisade mig utan tvekan till Preobrazjenskoje kladbistje,
egentligen en begrafningsplats, belägen i den by,
som fått sitt egentliga världsrykte från tsar Peters
ungdomsäfventyr och hans efter orten uppkallade
gardesregemente.

Morgonen därpå tog jag en droska och åkte ut
till sagda irrlärartillhåll. Kusken kände mycket
väl till stället, och vi gjorde efter en timme halt
inne på gården till en klosterlik byggnadskomplex
med en mindre kyrka i midten. Jag gick in i en
af sidobyggnaderna, där jag fick se omkring trettio
medelålders män, allesamman långskäggige och för
öfrigt liknande hedersamme handtverkare, som sutto
till bords och förtärde en frugal måltid. Tvenne af
desse »äldste» reste sig genast, frågade efter mitt
ärende, hvilket jag sanningsenligt uppgaf vara endast
skådelystnad, och visade mig sedan med synbar
förnöjelse, utan tecken till förlägenhet, alla
inrättningens märkvärdigheter.

Det förunnades mig att bese både den kvinnliga
och den manliga kyrkosalen (ty könen fira här sin
gudstjänst i skilda lokaler), både sjukhuset och
matrummen. Allt föreföll snyggt och väl hållet, till och
med prydligt. I kyrkan funnos ikoner, liksom i de
ortodoxa, ehuru alla synbarligen af gammal eller
gammaldags tillverkning. Flere kvinnor stodo framför
ikonostasen och mässade på egen hand ur gamla
handskrifna ritualböcker, — säkerligen en vederstygglig
syn för en ordentligen vigd rysk klerk, som icke
har minsta sympati för något slags
lekmannaverksamhet i andliga ting och enkannerligen är djupt
öfvertygad om sanningen af apostelns ord angående
det svagare könets rätta uppgift i Kristi församling. De
»äldste» talade med mig oförbehållsamt om patriarken
Nikon, som i stället för att rätta »förvrängde» de
heliga skrifterna, om hans envise motståndare,
biskop Pavel af Kolomna, som »nikonianerna gjorde till
martyr (zamutjili)», om kejsar Nikolajs hårdhet och
tsaren-befriarens aktning för den religiösa friheten,
med mera.

Jag hade råkat på en sekt af de s. k.
bezpopovtsy eller »prästlöse», som reda sig utan
biskopars ordination och sakramenter, ja, till och med
utan äktenskaplig vigsel, — icke af tro på det
allmänneliga prästadömets rättmätighet i och för sig,
utan af förtviflan öfver den äkta apostoliska
successionens utslocknande i och med hierarkernas affall
från fädernas tro. Enligt deras dystra åsikt äro
numera alla kristliga nådegåfvor otillgängliga i sin
rätta natur eller kunna blott fragmentariskt åtnjutas
»i andanom», hvilket naturligtvis fortfarande står
hvarje troende fritt utan åtskillnad till stånd och
kön. För öfrigt söka de genom det tvåfingriga
korstecknet, det dubbla halleluja o. s. v. vinna
salighetens krona på samma väg som Rysslands helige
män före den stora schismen. I borgerligt afseende
är deras samfund välmående, ja, rikt, emedan det
sedan lång tid tillbaka räknar en god del af det
förmögna moskovitiska köpmannaståndet bland sina
medlemmar. De »äldste» af båda könen, som hade den
närmaste vården om församlingens egendom i
Preobrazjenskoje, sågo åtminstone ut att vara ganska
aktningsvärda personligheter, och för min del tror
jag ej hälften af de hemska saker, som de
ortodoxa broschyrerna meddela om deras lefverne och
arga funder. Om tillvaron af »den helige Peters
brödraskap» tycktes de sväfva i en lycklig
okunnighet.

När jag steg upp i droskan, ville jag, enligt
seden i ryska kyrkor, lämna min ledsagare en rubel
na tjaj (»till te», drickspengar), hvilket anbud likväl
afböjdes utan misstycke, men också utan krus. Jag
for bort under intrycket att ha förvärfvat en af mina
lärorikaste hågkomster från vistelsen i tsarstaden, —
en liten titt bakom den ortodoxa och monarkiskt
patriotiska ståtens kulisser.


En rysk unionsfråga.

Den lillryska nationalitetsrörelsens ursprung.

Juli 1879.

Ryssland är i våra dagar, kanske mer än något
annat europeiskt rike, ett öfverraskningarnas land.

Efter åratal af ihärdig politisk, nationell och
religiös, officiell, officiös och privat agitation, förklaras
ändtligen det stora befrielsekriget till de »slaviske
brödernas» förmån börjadt. Men knappt ha de
kejserliga härarna uppnått Balkans bergsklyftor, förrän
hänförelsen domnar bort, de förtryckte »bröderna»
afslöjas och behandlas som motspänstige barbarer, de
»förvekligade muselmanerna» visa sig vara ingalunda
föraktlige motståndare, som sätta de ryska vapnen,
den ryska krigskonsten på oväntade prof, och den
ryska fältintendenturen på intet vis förnekar sina
gamla världsberyktade egendomligheter. Omsider
infinna sig de länge förgäfves afbidade framgångarna,
men i stället för att djärft plantera Andreaskorset
på Tsargrads vanhelgade tempel draga de
moskovitiska örnarna försiktigt in klorna på det kätterska
Albions maktbud. Emellertid söker man reparera
Krimkrigets förluster på de lättrogne bundsförvanternas
bekostnad: rumänerna, som förhjälpt ryssarne till
Plevnas eröfring, måste återlämna sitt bessarabiska,
rent nationella landområde till tsaren för att utplåna
hans förödmjukelse på Pariskongressen. Man inför
en konstitutionell, ytterst demokratisk monarki i det
återuppståndna Bulgariens ena hälft, en
kvasirepublikansk författning i den andra. Så vänder man
åter hem för att hvila på de dyrköpta, men tvetydiga
lagrarna och i brodden kväfva skandalösa
underslefsprocesser.

Emot allas förväntan visar det sig, att Ryssland
efter San-Stefanotriumfen befinner sig i nära nog
samma belägenhet som efter Sevastopol-katastrofen.
Statskassan är tömd, en allmän mattighet förspörjes
från ofvan allt djupare nedåt, och det undertryckta
missnöjet, som ständigt tyckes jäsa bland de
oräkneliga millionerna, börjar ånyo gifva sig luft i lika
ohyggliga som gagnlösa manifestationer. Denna gång
finnas inga lifegne att befria, och tsaren-befriaren
kan nu blott göra skäl för sitt hedersnamn genom
en enda regeringsåtgärd, som många synas afvakta
såsom le couronnement de l'édifice, men som alla ha
orsak att frukta. Ingen vet, om det står skrifvet i
ödets bok, att den första ryska nationalförsamlingens
sammankallande skall bli signalen till en ny, förbättrad
och förökad upplaga af 1789, eller om det skall
inviga en ny era af nationell kraft och dynastisk
trygghet, liksom den officiella och pedagogiska traditionen
firar den dag, då Storrysslands bojarer och prelater,
borgerskap och kosacker satte tsarkronan på den
förste Romanovs späda och klena hufvud. Dock, —
måhända beskäres äfven denna öfverraskning vår
intresserade samtid, trots Solovievs attentat och de
nihilistiska ämbetsmannamorden.

Hade själfhärskardömet inga andra fiender än
några tusen öfverspände adepter i nytysk pessimism,
vore dess ställning säkerligen föga farlig. Men inom
det ryska rikets af belägringstillstånd och tullvisitation
skyddade gränser dölja sig många andra frön till
splittring och oro, som de fleste af oss västerlänningar
knappt ana. Under vissa förhållanden kunna dessa
frön utan tvifvel skjuta yppig växt och leda till
besynnerliga resultat, — förvånande kanske mest för dem,
som i Ryssland vant sig att se den abstrakta
centralisationens mönsterstat. I hvarje händelse finnas de
till, och deras lif och utveckling erbjuda många
synpunkter af intresse för den utanför stående betraktaren,
som ofta ej kan undgå att skönja drag, skådade på
närmare håll, och lyssna till toner, snarlika välkända
melodier.

Ett sådant splittringens frö gror så småningom
sedan gammalt i Ukrainas, i hela Lillrysslands bördiga
jord, som ju vattnats äfven af svenskt blod och alltså
ej bör ligga för långt borta från vårt eget intresse.

***

Man får ofta höra och läsa, att Ryssland står
alldeles enstaka bland vår världsdels storstater i
folklig helgjutenhet. Bland de millioner, som räknas
tillhöra dess härskande folkstam, och som gifvit riket
dess namn, råder, heter det, fullständig nationell och
språklig enhet, utan eller åtminstone med högst
obetydlig söndring i olika dialekter. Så förhåller det
sig likväl ej. Och i själfva verket vore det ett i
historien oerhördt fenomen, om samma språk skulle
talas öfver hela denna ofantliga landvidd af fiskaren
vid Archangelsk liksom af bergsmannen i Ural och
nybyggaren vid Dons eller Kubans stränder.

Enligt någorlunda pålitliga siffror af rysk
auktoritet, som af brist på bättre må här anlitas, uppgår
hela den ryska folkstammen till bortåt 61,200,000
människor, af hvilka det vida öfvervägande antalet
(57,900,000) bor i det egentliga Ryssland.
Österrike-Ungern räknar omkring 3,200,000, och återstoden
(tillsammans ungefär 100,000) får sökas i Rumänien,
Turkiet och Preussen.

Denna folkmassa representerar, jämte bulgarerna,
serberna, kroaterna och slovenerna, den s. k. sydöstliga
grenen af den stora slaviska stammen. Från
västslaverna, d. v. s. polackar, tjecker, slovaker och vender,
skilja sig ryssarne och deras närmaste stamfränder
åtminstone lika mycket, som tyskarne och holländarne
å ena sidan skilja sig från de skandinaviska folken.
Men ibland dem själfve råda stora skiljaktigheter.
Ryssen förstår icke utan vidare bulgarens och kroatens
tungomål, lika litet som bäjraren kan underhålla ett
samtal med nederländaren, om båda parterna nyttja
hvar sitt tungomål. Och ännu mer, — en musjik
från guvernementet Novgorod eller Tambov kan alls
icke göra sig begriplig för en man af samma klass i
guvernementet Tjernigov, lika litet som den infödde
bäjraren kan reda sig med plattyskan på Lybecks
gator. Ingen folkskolebildning eller verkligen spridd
folklitteratur har, liksom i Tyskland, hunnit till en
viss grad utjämna denna språkskillnad. Däremot
kan novgorodsbon någorlunda taga sig fram i Sibirien,
och bonden från Tjernigov kan känna sig tämligen
hemmastadd i Galiziens och Bukowinas »ruteniska»
eller »rusniakiska» byar.

Den ryska folkstammen sönderfaller, enligt de
förnämste, såväl inhemske som utländske,
språkforskares undersökningar, i trenne skarpt åtskilda
grenar: den storryska, den lillryska och den hvitryska.

Af dessa är den hvitryska den till folkmängden
minsta, uppgår ej till mer än bortåt 3 millioner,
bosatta i Rysslands västra provinser. Dess etnografiska
egendomligheter, dialekter och folktraditioner äro ännu
föga studerade. Hvad dess historiska betydelse angår,
så ha dess öden för det mesta sammanfallit med det
lillryska folkets. Hvitryssarne ha dock jämförelsevis
både i äldre och nyare tider spelat en underordnad
roll, ehuru det anses, att deras tungomål väsentligen
ligger till grund för det kanslispråk, som länge
användes i storfurstendömet Littauen äfven efter dess
förening med konungariket Polen. Denna folkgren kan
därför så godt som alldeles lämnas ur räkningen, när
det gäller en allmän öfversikt af
nationalitetsförhållandena inom det nuvarande ryska riket.

Helt annorlunda ställer det sig däremot med den
lillryska folkgrenen.

Dess språk talas, enligt den lägsta beräkningen
(af storryske författare), af öfver 14 millioner, enligt
den högsta uppgiften (af infödde nationalitetsifrare),
af närmare 20 millioner. Den förra siffran aflägsnar
sig måhända mindre från sanningen än den senare,
men hon är ju tillräckligt hög för att tydligt
ådagalägga, att här ej är fråga om en obetydlig bonddialekt,
utan om ett tungomål af omfattande betydelse på
grund af den folkmängd, som det representerar.

Ända från Kaukasus till Karpaterna, från Svarta
hafvet till Dneperns öfre lopp utgöra lillryssarne det
vida öfvervägande antalet af den slaviska befolkningen
ehuru de s. k. nyryska landskapens kolonisation från
slutet af det adertonde århundradet åstadkommit en
viss amalgamation med storryska elementer.

Lillryssarne lyda under två eller, om man så
vill, tre olika regeringar: den kejserliga ryska, den
österrikiska och den ungerska. Det är bekant, hvilka
häftiga strider under de senaste årtiondena pågått i
Galizien emellan det polska och det »ruteniska»
folkelementet, och man har ofta påpekat faran för
Österrike-Ungern att inom sina gränser hysa en missnöjd
stam, som genom nationalitetens band är nära förenad
med det stora grannfolket i öster. Här må dessa
nationalitetstvister lämnas åsido, men det förtjänar
framhållas, att Galiziens och Bukowinas annexion
icke skulle omedelbart komma det moskovitiska
herradömet till godo, utan snarare förstärka den lillryska
stammen inom det egentliga Ryssland. Redan nu
äro förbindelserna emellan Lillrysslands båda söndrade
områden ej så ringa, och man har redan börjat å
ömse sidor känna sin solidaritet emot icke blott
polackar, utan äfven moskoviter. Hur skulle det då
gå, om de politiska skiljemurarna nedbrötes af en
kortsynt eröfringslystnad?

***

Vare sig denna nationalitetsrörelse kallas lillrysk
eller sydrysk (båda benämningarna brukas om
hvarandra af nutida författare) eller går under något annat
namn, äro dess syften och skiften ännu ej så lätta
att urskilja, ej minst på grund af de polishinder, som
framför allt af Rysslands vederbörande läggas i dess
väg. Uppfattningen främjas dock i någon mån, om
man erinrar sig vissa allmänna drag af de
ifrågavarande folkens och staternas historiska utveckling.

Ryssland, liksom alla det moderna Europas
moderna riken, börjar sin historiska tillvaro icke med
enhet, utan med en mångfald af stamskillnader och
lokala egendomligheter. Själfva namnet Ryssland har
undergått flerfaldiga ändringar och betydelseskiften.
Den nu officiellt brukliga, halft greciserade eller
latiniserade formen Rossija förekommer inom landet
först i de moskovitiske tsarernas kanslispråk. Den
äldsta och ursprungliga formen Rus härrör ej från
något slaviskt folk, utan från de skandinaviske,
särskildt svenske invandrare och eröfrare, som enligt
den gamla, i sina hufvuddrag fullt tillförlitliga sägnen
ha grundlagt det välde, hvarur den ofantliga monarkien
efter många genomgripande omhvälfningar uppvuxit.
Efter ett eller ett par århundraden öfverflyttades
denna beteckning äfven på deras slaviske undersåtar,
men i början endast på de sydligaste boende bland
dem, omkring konungasätet och den nyinförda
kristendomens medelpunkt Kiev. Sedermera utbredde sig
namnet allt längre åt norr och öster.

Huru det än må förhålla sig med denna särdeles
invecklade frågas detaljer, säkert är, att liksom hos
oss västgötar, gutar, hälsingar o. s. v. framträda långt
innan de sammanfattades under namnet svenskar
och ända in i senare tider föra en i viss mån
själfständig tillvaro såsom mer eller mindre utbildade
statssamfund, så förekommer äfven i det forna
Ryssland en mängd småstammar och
landskapsbeteckningar, hvilkas uppräkning här må lämnas därhän.
De historiske och etnografiske forskarne äro
dessutom i hög grad oense om deras territoriella och
politiska gränser, som i det flacka östeuropeiska
skogslandet naturligtvis voro vida mindre utpräglade än
hos oss.

Denna nationella splittring återspeglades under
medeltiden i en massa förströdda och skiftande
herradömen, fastän utan sträng motsvarighet emellan
stamskillnader och maktområden. Förgäfves ha nyare
historiske doktrinärer sökt intolka ett slags system
i denna egendomliga »delfursteinstitution», såsom den
vedertagna termen kan öfversättas, — en företeelse,
som äfven återfinnes i andra slaviska folks
statsutveckling. Man har velat bevisa, att medlemmarne
af den gemensamma furstesläkten, efter ättegrenar
och sidolinier, formligen delade landets styrelse
sinsemellan, men bevarade en viss rangordning emellan
de särskilda furstendömena, hvaraf ett slags anspråk
skulle följa för de särskilda liniernas representanter
att, alltefter det genealogiska afståndet från den
gemensamme stamfadern, successivt flytta från en
lägre till en förnämligare residensstad. Denna förmenta,
högst invecklade arfsordning, för hvars egenheter
här ej kan närmare redogöras, ägde knappast
giltighet ens såsom ideell princip. I verkligheten afgjorde
vapnen och förhandlingarnas ränker, här såsom
annorstädes under medeltiden, företrädet emellan de
täflande Ruriksättlingarne, bland hvilka under loppet
af blott några få århundraden flere hundratal
regerande furstar kunna räknas.

Enheten i all denna oreda representerades
emellertid på visst sätt af den kievska storfurstetronen, hvars
besittning utgjorde hufvudföremålet för de kämpandes
äregirighet, ehuru dess betydelse mer och mer
inskränktes till ett slags hederspresidium vid de stundom
samlade furstemötena och gick helt och hållet
förlorad, då tatarerna förhärjade den präktiga
hufvudstaden med alla dess kyrkor och kloster (1240).
Likväl fanns ännu ett band kvar, som i själfva verket
var starkare än dynastiens bleknande traditioner.
Alla ryska stammar hade antagit kristendomen i
dess bysantinska form, och i följd däraf bevarades
äfven efter den främmande invasionen känslan af
religiös samhörighet, riktad ej blott emot de hedniske
och muselmanske eröfrarne, utan äfven emot den
latinska och påfviska kristenheten, som med sig
införlifvat ryssarnes närmaste grannar och
stamförvanter i väster: polackar och tjecher. Sålunda
utöfvade den »ortodoxa» hierarkien och det
slaviskt-bysantinska munkväsendet fortfarande ett väsentligt
och gemensamt inflytande på det söndrade ryska
folkets kulturutveckling, hvars sammanhang med den
ärorika forntiden därigenom till en viss grad
bevarades, åtminstone i kyrkans aldrig fullt
utslocknande minne.

Denna »kievska fornålder» har i våra dagar för
den ryska litteraturhistorien fått ungefär samma
betydelse som sagotiden för de skandinaviska folken,
ett uttryck af den nationalistiska romantik, som gjort
sitt segertåg öfver hela Europas kulturlif. Lika
häftiga vetenskapliga strider ha i Ryssland och Polen
blifvit förda om de olika stammarnas äganderätt till
denna fornålders skriftliga och kulturhistoriska
minnesmärken som hos i Norden om Eddorna och
sagoskrifningens uppkomst. Emellertid förtjänar det anmärkas,
att denna gamla litteratur ingalunda är fullt
nationell, utan är allenast en afläggare af den bysantinska
och till största delen består af legendöfversättningar
och andra kyrkliga skrifter. Själfva språket är
främmande; alla dessa produkter äro nämligen författade
på den fornbulgariska eller kyrkoslaviska dialekten,
om hvars egentliga hemland de lärdes meningar ännu
icke hunnit fullt stadgas. Under tidernas lopp gör
sig likväl det inhemska inflytandet från folkspråket
gällande i allt talrikare russismer, och man börjar
söka nationella ämnen, först infödda helgons
lefvernesbeskrifningar och sedermera uppteckningar af
fäderneslandets eller rättare furstarnes och furstendömenas
historia i annalistisk form, dock ofta nog påverkad af
muntliga folktraditioner. Hufvudsätet för denna
litterära verksamhet var det s. k. »katakombklostret» i
Kiev (Kievopetjerskaja lavra) jämte dess dotterstiftelser
och asketkolonier. Efter Kievs förstöring går
Rysslands utveckling alldeles isär för flere århundraden,
ehuru det tatariska oket ej på långt när har inverkat så
nedtryckande på nationens krafter, som man vanligen
antager. Dess skadligaste verkningar bestodo
förnämligast dels i Rysslands afstängning från Svarta hafvet,
hvarigenom förbindelsen med Konstantinopel och
trosförvanterna i den kristna Orienten hämmades, dels
i de tatariske kanernas misstänksamma öfvervakande
af förbindelserna med det västra Europas kulturstater.
Deras sålunda isolerade ryske vasaller måste därför
rikta sin verksamhet hufvudsakligen på
kolonisationer i de obebodda eller af barbarer befolkade östra
och norra delarna af det nuvarande Ryssland, enär
man ej på lång tid kunde tänka på att afskudda sig
det främmande öfverherradömet. Denna kolonisation
leddes dels af den märkvärdiga fristaten Novgorod
och dess underlydande städer, som jämförelsevis
åtnjöto en friare samfärdsel med Västerlandet, dels af
furstarne i Suzdal, Vladimir och Moskva, hvilka, först
såsom herrar öfver dessa ständigt växande utmarker,
sedermera såsom kanernas generalförpaktare och
såsom storfurstar i kraft af deras fullmakt (jarlik) spelade
en roll, i mycket jämförlig med de brandenburgske
kurfurstarnes under Tysklands förnedringstid. Under
Novgorods och Moskvas hägn bildade sig sålunda
efter hand den storryska nationaliteten, som längre
fram efter tatarväldets fall och tsardömets stiftelse
öfvertog hegemonien öfver »den ryska jorden». För
öfrigt är det en inför den vetenskapliga kritiken
alldeles ohållbar föreställning, att denna stam ej skulle
vara af slavisk, utan »turansk» härkomst, såsom
åtskillige polske partimän och patriotiske fantaster, och
efter dem fransmannen Henri Martin i ett på sin tid
uppseendeväckande arbete, ha påstått. Moskoviterna
äro tvärtom, trots en viss finsk uppblandning, lika
äkta ryssar och slaver, som de norrländske nybyggarne
äro svenskar och skandinaver.

Den tid är likväl förbi, då man identificerade
Rysslands historia med de moskovitiske storfurstarnes
och tsarernas biografier. För att nu icke tala om
den andra storryska statens eller statskomplexens,
Novgorods, högst intressanta och följdrika utveckling,
har en grundligare forskning med rätta fäst
uppmärksamheten på tvenne andra stater eller, om man så
vill, grupper af furstendömen, hvilkas öden tillsammans
utgöra det nödvändiga supplementet till Storrysslands
häfder.

När tatarerna bemäktigade sig Sydryssland,
kunde de icke underlägga sig gränslanden i väster:
Volynien och Galizien (Halitsch). Oaktadt deras
härjningar och tillfälliga herradöme bibehöllo sig där
öfver ett århundrade själfständige ryske furstar, som
för öfrigt ständigt lågo i krig med sina ungerske,
polske och tjechiske grannar. Den märkligaste bland
dem, Daniel Romanovitsch (1229—1264), som sökte
stärka sin ställning genom att närma sig den
västerländska kyrkan, mottog till och med konungakronan
af en påflig legat. Han och hans efterträdare hade
att kämpa med en orolig adel och gynnade därför,
i likhet med furstarne i västra Europa, städernas
och borgerskapets uppblomstring, för hvilket ändamål
en mängd tyskar och judar inkallades, till den
inhemska nationalitetens afbräck. Lemberg (egentligen
Lvov, latiniseradt Leopolis) är sålunda i själfva verket
en rysk stad, anlagd af furst Lev eller Leo
Danilovitsch (omkring 1270). I det fjortonde århundradet
uppträder för första gången namnet Lillryssland
(Russia minor, Malorossia) för dessa bygder, som
sedermera, när det förra namnet utsträcktes äfven till
Dneprtrakterna, plägade betecknas särskildt såsom
Rödryssland (Tjervonnaja Rus). Emellertid kunde
dessa den ryska stammens utposter icke länge bevara
sitt oberoende, utan kommo redan vid midten af det
fjortonde århundradet under polskt välde och ha sedan
den tiden icke blifvit »återförenade» med
»moderlandet», så när som på en del af det forna Volynien,
som kort före den polska eröfringen stannade i
littauernas händer.

Littauerna äro icke slaver, ehuru med dem
närmare besläktade än med t. ex. germaner och andra
indisk-europeiska folk. De ha likväl ingripit i både
Polens och Rysslands historia på ett afgörande sätt.
Men själfve ha de nära nog försvunnit ur de historiska
folkens antal. Inom de preussiska och ryska gränserna
återstå ett par millioner bönder, som ännu tala sina
fäders tungomål. Men hela den ledande littauiska
klassen har, just på grund af sin politiska
härskarroll, gått upp i Polens och Rysslands aristokrati.

Den littauiska makten växte upp i Dynaområdet
under växlande strider, å ena sidan emot de tyske
korsriddarne i Lifland och Preussen, å andra sidan emot
de härjande tatarerna, men utvidgades och befästes
egentligen på de splittrade, än bekämpade, än
försvarade västryska och sydryska furstendömenas
bekostnad. De hedniske furstarne och storfurstarne
af Litva lyckades först att underlägga sig
Hvitryssland, som sannolikt fick sitt namn däraf, att dess
jord aldrig besudlades af de tatariska hordernas
stadgade öfvervälde. År 1321 föll till och med själfva
Kiev i den stora littauiske riksbyggaren Gedimins
våld, men residenset kunde ej förläggas till dess
ruinhopar, utan Vilna (eg. Vilno) blef det nya väldets
hufvudstad.

Denna littauiska stat stödde sig länge på de högre
utvecklade ryska nationaliteternas kultur. Furstarnes
kanslispråk var i början kyrkoslaviskan med en stark
tillsats af sydryska former, och med tiden utbildades
här rent af den lillryska och delvis, såsom ofvan
nämndes, den hvitryska dialekten till användning i
officiell och kyrklig skrift, till och med i vidsträcktare
mån än den storryska munarten i östra Ryssland.
De slaviske undersåtarne fingo behålla sin »ortodoxa»
tro, till och med sedan Gedimins sonson Jagello
(Jagailo) och jämte honom ättens fleste medlemmar
genom dopet öfvergått till den romersk-katolska
kyrkan. I följd af Jagellos förmälning med den polska
konungadottern Hedvig (Jatwiga) förenades Polen med
storfurstendömet Littauen år 1386, och efter
mångfaldiga förvecklingar utvecklades personalunionen till
ett närmare statsförbund med samfälld riksdag och
andra gemensamma institutioner, ehuru Littauens
särställning fortfarande tryggades genom vissa garantier.
Riksakten i Lublin af år 1569 utgjorde ända till
polska »republikens» undergång formellt den
statsrättsliga grundvalen för de båda kronornas inbördes
samlif. Bland annat stadgades, att de grekisk-katolske
trosbekännarne skulle åtnjuta samma rättigheter som
de latinske.

Likväl bar denna politiska förening från början
inom sig frön till sin egen upplösning. Jesuiterna
framtvungo de båda »katolska» kyrkornas »union»
i Brest (1569), hvarigenom den romerska
propagandan fick ett mäktigt insteg i det littauiska
Ryssland. De »ortodoxe» protesterade i skrift och i
handling emot omvändelseförsöken. Kosackerna, hvilkas
krigiskt-demokratiska samfund kan spåras åtminstone
ända till början af det sextonde århundradet, blandade
sig i den kyrkliga striden, som skärptes genom det
förtryck, hvartill de polske och poloniserade
husbönderna och än mer deras fogdar eller arrendatorer
gjorde sig skyldige mot den underdåniga rysktalande
allmogen. Efter hetman Bogdan Chmelnitskijs
uppror trädde kosackerna, som för öfrigt sökte både
turkiskt och svenskt skydd, genom fördraget i Perejaslavl
(1653) under den trosbefryndade moskovitiske tsarens
hägn, och året därpå afslöto de en formlig statsunion
i Lillrysslands namn med Storryssland, dock mot
villkor att få behålla sin militära och politiska
själfstyrelse, som danades efter polskt-republikanskt
mönster. Genom freden i Andrusovo (1667) delades
Lillryssland emellan Polen och Moskva, år 1686 föll
det urgamla Kiev under storryskt välde, och slutligen
»återförenades» genom Polens delningar i det allra
närmaste återstoden af de forna littauiska eröfringarna
med den storryska monarkien.

Den moskovitiska styrelsen höll, som bekant,
icke sina löften till kosackerna, den lillryska
stammens ständigt stridsfärdige målsmän. Deras
missnöje fann sitt kraftigaste uttryck i Mazepas och
zaporogernas affall, som betecknar det sista försöket
att skapa en själfständig lillrysk stat. Ännu långt
senare, under polska republikens dödskamp, bryter
den gamla oron sig fram i »hajdamakernas», de
agrariska röfvarbandens våldsdåd mot både moskoviter
och polackar, äfvensom i den lillryska anslutningen
till Pugatjevs väldiga allmogeresning i östra
Storryssland. För att göra slut på dessa separatistiska
sträfvanden, afskaffade Katarina II det lillryska
hetmansdömet (1765), införde den moskovitiska
lifegenskapen i Lillryssland och lät förstöra de zaporogiske
kosackernas befästa läger och tingsstad (setsch)
nedanför Dneprfallen (1775).

Men omedelbart efter denna administrativa
våldsgärning började den undertryckta nationalitetskänslan
gifva sig luft i litteraturen, med anslutning i form
och stil till äldre skriftalster af betydande intresse.

***

Den sydryska litteraturen (hvari de alltmer
öfvervägande lillryska elementen ej kunna så noga
särskiljas från de hvitryska) räknar sina anor långt
tillbaka i tiden, äfven om man ej vill skrifva på dess
konto den uteslutande äran af den »kievska
fornålderns» minnesmärken. Det utmärkande för denna
litteratur i jämförelse med den moskovitiska eller
storryska är, att dess förbindelser med den västeuropeiska
odlingen visa sig långt tidigare och fastare än den
senares stapplande steg på den högre kulturens bana.

De första kyrkoslaviska tryckalster föranstaltades
i Krakau af en typograf från Lublin redan år 1490.
En annan boktryckare, bördig från Polotsk i
Hvitryssland, utgaf flere bibliska böcker, dels på
kyrkospråket, dels i rysk öfversättning, från officiner i
Prag och Vilna ungefär samtidigt med Luthers första
uppträdande i Wittenberg. Den första tryckpressen
i Moskva daterar sig först från 1564; före år 1600
räknas af bibliograferna endast 16 moskovitiska tryck,
under det att i Sydryssland och Västryssland 67 kunna
uppdrifvas och angifvas.

Själfva det sydryska språket användes, såsom
förut blifvit omtaladt, i offentliga urkunder redan på
1300-talet. Från det femtonde århundradet har man
den littauiske storfursten och polske konungen
Kasimirs sudebnik eller lagbok (af år 1468), och
sedermera kommer det berömda »Littauiska statutet»,
antaget af riksdagen år 1530. I en förordning af 1566
stadgas uttryckligen, att »landets (Littauens)
sekreterare skall med ryska bokstäfver och ord skrifva
alla bref och skrifvelser, och icke med andra tungomål
och ord». Med ryskt språk menas här sydryskan
(påverkad af hvitryskan), som tillika nyttjades i de
diplomatiska förbindelserna emellan den
polsk-littauiska regeringen å ena sidan och tatarerna jämte
Moldaus rumäniske furstar å den andra. I det sistnämnda
landet anses sydryskan till och med ha varit hofspråk.
Från slutet af det femtonde århundradet finnes vidare
en sydrysk öfversättning af Höga visan. Under
loppet af det sextonde försågos ofta de kyrkoslaviska
arbeten, som trycktes i det littauiska Ryssland, med
företal och förklaringar på folkspråket. Omkring 1560
författade tvenne ortodoxe prästmän, på en
littauisk-rysk furstinnas uppdrag, en lillrysk öfversättning och
bearbetning af de fyra evangelierna, »till bättre
undervisning för den kristna församlingens medlemmar»,
det s. k. »evangeliet af Peresopnitsa» (i Volynien).

Denna litterära verksamhet tog än kraftigare fart
under striden mot den jesuitiska propagandan. Furst
Konstantin af Ostrog (i Volynien, † 1608), som till
försvar för sina landsmäns fäderneärfda tro knöt
förbindelser med protestanterna i Polen och annorstädes,
liksom man tidigare hade sökt understöd hos husiterna
i Böhmen, anlade på sitt gods en skola med ett eget
boktryckeri, där han med stora kostnader lät trycka
den äldsta fullständiga kyrkoslaviska bibelupplagan
(1580—1581). I Moskva trycktes bibeln ej förr än
nära ett århundrade efteråt (1663). Jämte honom
deltogo i denna kamp emot papismen äfven andre
littauisk-ryske stormän och åtskillige moskovitiske
emigranter, som i det littauiska storfurstendömet hade
sökt skydd undan Ivan den förskräckliges tyranni,
bland andre den i Rysslands historia berömde furst
Andrej Michailovitsch Kurbskij, en man af stor lärdom
och äfven politiska förtjänster, ett slags rysk Erik
Sparre såsom representant för den bojariska högadelns
opposition emot tsardömet.

Magnaterne sveko dock snart den nationella och
kyrkliga saken. Redan de båda nyssnämnde
herrarnes söner öfvergingo till det romersk-katolska partiet.
Orsaken är att söka i det politiska förtryck, som den
polska adeln, allteftersom kronans makt försvagades,
utöfvade mot de ortodoxe af högre och lägre stånd
trots bestämmelserna i unionsfördragen. De ryske
stormän, som ville spela en roll i »republikens»
offentliga lif, funno sig därför tvungne att sluta sig till de
romerske katolikerna eller åtminstone till de
»unierade», som mer och mer amalgamerades med de
förre. Dessutom kunde de jesuitiska skolorna, som
för sin tid voro förträffligt organiserade, bjuda på
många lockande bildningsmedel, som lågo utanför
den föråldrade bysantinska ortodoxiens synkrets.
Följden blef, att alla lifskraftiga och ekonomiskt välställda
elementer inom det sydryska samhället kände sig
dragna till det härskande partiet, med hvars tillhjälp
det var dem möjligt att vinna inflytande i staten
och delaktighet i den moderna europeiska kulturen.
Ortodoxien började anses för någonting »bondskt»
(chlopstvo), och det såg ut, som om den katolska
reaktionen för sitt segertåg genom Europa skulle
vinna ett fast bålverk i den polsk-littauiska staten.

***

Från denna ingalunda ringa fara räddades Europa
visserligen i främsta rummet genom de svenska
vapnen, men äfven genom en märkvärdig kulturrörelse,
som utgick från den ryska medelklassen i
storfurstendömet Littauen och flere af den polska kronans
underlydande länder. Den infödda lågadeln, städernas
borgerskap och det ortodoxa prästerskapet insågo,
att det enda medlet att motverka den jesuitiska
propagandan bestod i att öfverflygla dess nitälskan för
ungdomens undervisning. Man började bilda
associationer till upprättande af skolor och boktryckerier,
och för dessa associationer fann man en nationell
form, som tillika sammanhängde med ortodoxiens
äkta traditioner. Den österländska kyrkan, som
orättvist nog blifvit illa utskriken för sin stela
organisation, har aldrig, åtminstone ej utom det moderna
absolutistiska Ryssland, i samma grad som papismen visat
sig fientlig mot folkliga inflytelser och lekmännens
otvungna verksamhet. Man vet, att hon alltid har
ifrat för skriftläsning och liturgi på nationalspråket,
ehuru hon naturligtvis, såsom hvarje annat hierarkiskt
samfund, har visat sig mycket konservativ och
sålunda t. ex. försmått att ändra språket i sina heliga
böcker efter växlingarna i folkets talade tungomål.
Denna kyrka tillmätte likaledes församlingen en stor
betydelse inom den ekonomiska förvaltningens
område. De fornryska kyrkostämmorna utbildades till
s. k. »brödraskap» (brattjina, bratstvo), som till och
med utöfvade domsrätt och verksamt ingrepo i det
kyrkopolitiska lifvet, gåfvo former och symboler åt
själfva det världsliga statsskicket. Sålunda
personificerades republiken Novgorod rent af i Sviataja
Sofija, i hvars katedral de stora folkförsamlingarna
ofta höllos. Moskovitismen inskränkte betydligt detta
demokratiska element i kyrkoförfattningen;
»brödraskapens» sammankomster nedsjönko där till
betydelselösa gillefester. I det littauiska och galiziska
Ryssland däremot bibehöllo de fortfarande sitt patronat öfver
kyrkorna och hämtade ökad kraft däraf, att städerna
inom dessa länder, liksom i själfva Polen, kommo i
åtnjutande af den »magdeburgska stadsrätten», som
medgaf borgerskapets själfstyrelse i vidsträckt måtto.

Dessa »brödraskap», af hvilka Lembergs och
Vilnas voro de förnämsta, bildade mönster för andra
liknande, delvis i ännu friare former organiserade
föreningar, som till stort antal stiftades i slutet af
det sextonde och i början af det sjuttonde århundradet.
Deras stadgar bekräftades af den österländska kyrkans
patriarker, och många bland »brödraskapen»
undantogos från biskoparnes öfveruppsikt och jurisdiktion,
fingo tillstånd att själfva låta bära biskopskorset
framför sig i sina processioner, den s. k.
»korsupphöjelserätten» (pravo stavropigii), hvaraf det i våra dagars
galiziska nationalitetsstrider bekanta Stavropigijskij
institut, arfvingen efter det lembergska
»brödraskapet», har hämtat sitt namn. Skolor grundlades
öfverallt i de sydryska landskapen (i Lemberg 1586,
i Vilna och Kiev 1588, i Minsk, Mohilev, Pinsk o. s. v.).
Undervisningen ordnades där i öfverensstämmelse
med jesuiternas skolplaner, men dess ortodoxa
riktning bevarades genom studiet af grekiske
kyrkofäder och teologer, till en del under ledning af
grekiske emigrerade präster. I dessa skolor uppfostrades
nya generationer, som dels försågo kyrkan med
ståndaktige prelater och lärde apologeter mot
papismen, dels inom lekmannavärlden representerades af
littauiske riksdagsmän i Warschau och Grodno,
äfvensom af kosackiske höfdingar, som i bildning ofta
nog kunde mäta sig med sina polske adelsbröder.

Skolan i Kiev utbildades till en högre läroanstalt
1631 af metropoliten Peter Mogila, en högst märklig
man, son till en vojevod af Moldau och uppfostrad
vid universitetet i Paris. I sin ungdom var han
krigare och deltog i det berömda slaget vid Chotin (på
polska Chocim) emot turkarne, blef sedan munk och
hade varit archimandrit öfver katakombklostret, innan
han besteg Kievs metropolitstol. Den nya högskolan
kallades först efter honom Kievomogilianskaja kollegija
och från 1701 »Kievska akademien». Peter Mogila
hade, liksom hans samtida Johannes Rudbeckius hos
oss, hufvudsakligen till syfte att uppfostra duglige och
lärde prästmän, som kunde reda sig med den nya
europeiska bildningens kraf. För detta ändamål gaf han
latinet större betydelse, än det förut hade haft i de
ortodoxes skolor. Han införde disputationsöfningar
och studiet af dialektik, retorik och poetik efter de
västerländska högskolornas förebild. I Kiev skref
man vers på nationalspråket vid högtidliga tillfällen,
man uppförde skoldramer alldeles som hos oss och
i Tyskland. Frukten af den väckelse, som denna
visserligen något skolastiskt anlagda akademi gaf
den sydryska intelligensen, var en ganska rik litteratur
af krönikor och memoarer, som behandla
kosackkrigen och ännu ej alla äro utgifna.

I Kiev erhöll utom andre den berömde hetman
Bogdan Chmelnitskij sin bildning. Att kosackernas
höfdingar visst icke alla voro sådana råe barbarer,
som man vanligen tror, visas bl. a. af de latinska
autografer, som efter dem ännu förvaras i arkiven
från Karl XII:s tid. Den kievska akademien hade
dessutom en stor betydelse för tsar Peters omdaning
af det ryska samhället. Man har med rätta
framhållit, att den västeuropeiska kulturen långt före hans
tid hade öfver Lillryssland banat sig väg till Moskva,
och att han måste söka sina förnämste andlige
medhjälpare just från denna del af sitt rike. Före 1754
fanns från hans dagar knappt en enda biskop af
moskovitisk härkomst i hela det nyorganiserade
väldet. Det seminarium, som hans broder, tsar Feodor
Alexejevitsch, hade inrättat (1679) i Moskva, kunde
ej på länge täfla med den äldre högskolan i Kiev.

***

Medan sålunda de intelligenta krafterna från
Sydryssland fingo ett vidgadt verksamhetsfält, nedtrycktes
den inhemska nationaliteten af den petersburgska
centralisationen. Klyftan vidgades emellan de olika
samhällslagren. Lifegenskapen började lägga sina
fjättrar äfven på de frie kosackernas ättlingar, under
det att de högre klasserna alltmer gingo upp i det nya
kejsardömets adel och byråkrati. Det lillryska språket
begagnades visserligen fortfarande till historiska
anteckningar, versificerade gratulationer och dylikt, men
undanträngdes mer och mer af det storryska, som under
Peter blef kanslispråk och genom den mångfrestande
författaren Lomonosov och hans samtida utbildades
till litteraturens tungomål. Mot slutet af det adertonde
århundradet röjes likväl en viss lifaktighet inom det
sydryska språkområdet. Vid denna tid författade
Ivan Petrovitsch Kotliarevskij (föreståndare för en
adlig kadettskola i Pultava) sina lillryska parodier
och folkstycken, som ännu spelas med stort bifall.
Hans exempel följdes af månge andre, bland hvilka
den berömde Gogols fader, vidare Peter
Artemovskij-Gulak och i synnerhet Grigorij Feodorovitsch Kvitka
(† 1843, mest känd under pseudonymen Osnovianenko)
vunno stor framgång och berömmelse genom sina
komedier och noveller på folkmålet. Hos alla desse
författare och deras talrike efterhärmare upptäcktes
egentligen intet spår till medveten nationell opposition
mot moskovitismen, en opposition, som ju under
dåvarande »omständigheter», för att nyttja en vanlig
rysk eufemism, ej lätteligen hade kunnat framträda
i offentligheten. Men i den stigande välvilja,
hvarmed de bildade klasserna omfattade det egentliga
modersmålet, visar sig utan tvifvel en
återuppvaknande nationalkänsla.

Däremot kan man skönja en mer utpräglad
riktning i den historiska litteraturen. Såsom ofvan
nämndes, finnes en fortlöpande följd af kosackiska krönikor
från medlet af det sjuttonde århundradet ända till
början af 1800-talet. En af de siste bland desse
kronister, Peter Simonovskij († 1809 nära
hundraårig efter skiftande lefnadsöden, som hade fört honom
äfven till flere tyska universitet) slutar sin
framställning med år 1751, emedan han ej sympatiserade
med händelsernas senare utveckling inom landet.

Ett annat märkligt arbete var länge spridt i
afskrifter, innan det trycktes år 1846 under titeln
»Ryssarnes eller Lillrysslands historia». Det tillskrefs
ärkebiskop Grigorij Konisskij af Hvitryssland († 1795),
som till börden var lillryss och länge tjänstgjort som
prefekt och rektor vid akademien i Kiev. Enligt
nyare undersökningar lär dock denna tämligen
revolutionära, af lillrysk patriotism och en viss aristokratisk
liberalism starkt färgade skrift vara författad under
Alexander I:s regering af någon sydrysk medlem af
det bekanta »dekabristiska» förbundet, som tillställde
militärresningen vid tronskiftet 1825.

Dylika idealiserade framställningar af den
kosackiska tiden vunno mycken anklang i hela södra
Ryssland och inverkade äfven på den nypolska litteraturen,
som genom den store skalden Mickiewicz och den
»ukrainska skolan» började få en folkligare och
mera romantisk karaktär. Man företog sig att samla
de inhemska traditionerna ur de ännu kvarlefvande
kobzarernas eller de kosackiske folkskaldernas mun.
Med sådana samlingar sysselsatte sig, utom månge
andre, Maximovitsch (professor, först i botanik i
Moskva, sedan i rysk litteratur i Kiev) och den
sedermera vida bekante Petersburgsakademikern
Sreznevskij, som år 1833 debuterade med en bok om
»Zaporogiska fornminnen».

Från 1840-talet tog denna nationella rörelse
vidsträcktare proportioner, hufvudsakligen genom trenne
framstående män, hvilkas verksamhet har varit af
stor betydelse för det moderna Ryssland öfverhufvud:
Kostomarov, Sjevtjenko och Kulisch.

***

Desse mäns uppträdande sammanhängde nära
med den allmänna slaviska nationalistiska romantik,
som inom både vitterheten och den historiska
forskningen alltmer framträdde och häfdade förut okända
eller längesedan förgätna anspråk.

Kort förut hade man äfven i västra Europa börjat
uppmärksamma dessa betydelsefulla
kultursträfvanden, som nuförtiden af deras ryske anhängare pläga
sammanfattas under benämningen »den slaviska
renässansen» (vozrozjdenije). I Österrikes slaviska länder
hade sedan längre tid tillbaka Dobrovsky, Kopitar
och Schafarik ådagalagt sina filologiska forskningar
genom arbeten, som vunnit erkännande äfven af den
allmänna europeiska vetenskapen. De slaviska
folkdikterna, i synnerhet de serbiska, hade väckt stort
uppseende och intresse öfverallt, men nu uppdöko
liknande företeelser i allt större antal från olika håll.
Den ungerske ryssen Venelin företog sina epokgörande
resor på Balkanhalfön, hvarigenom han, trots
åtskilliga sällsamma fantasier, kan sägas rent af ha
återupptäckt den bulgariska nationalitetens tillvaro.
Ordet »panslavism» begynte nu komma i bruk, mest
med tadlande bismak, på grund af vissa den vaknande
slaviska nationalkänslans och samkänslans utbrott,
dels i Böhmen, dels vid universitetet i Moskva.

Liksom annorstädes i Europa, stödde sig denna
nationalitetsifver på ett noggrannare studium af
fosterlandets och stamfrändernas äldre häfder. I Ryssland
gynnades dessa lärda forskningar inom vissa gränser
af regeringen, som därmed trodde sig vinna ett slags
fastare ideal grund för sin maktpolitik, och som ej
minst i detta syfte stiftade flere nya universitet, bland
dem tre i rikets sydryska delar (i Charkov 1804, i
Kiev 1833 och slutligen i Odessa 1865). Den
»arkeografiska kommissionen» i Petersburg började sin
verksamhet för samlande och utgifning af historiska
källskrifter, och en »provisorisk» afdelning af detta
samfund inrättades i Kiev. Äfven den speciellt
sydryska historien blef sålunda föremål för vetenskapliga
undersökningar, dels i själfva Kiev, dels i Moskva,
där den framstående slavisten Bodianskij, såsom
sekreterare i därvarande »historiska sällskap», bland
annat utgaf de gamla kosackiska krönikorna, till dess
publikationen på grund af »yttre omständigheter»
måste afbrytas (1849).

I Petersburg inspirerades skalden Pusjkin i viss
mån af den lillryska folkdikten, och omdanaren af
den nyare storryska prosavitterheten, den yngre Gogol,
öppnade sin författarbana med berättelser från sin
hembygd Ukraina, till hvilka han äfven hämtade
ämnen från kosacktiden, innan han öfvergick till den
sociala romanen, som längre fram förskaffade honom
europeiskt rykte.

Marken var sålunda väl förberedd för ytterligare
verksamhet i den sydryska nationalitetens tjänst, då
en trio af unge män företog sig att stifta ett nytt
»brödraskap» i det gamla Kiev. Åtminstone tvenne
af desse framtidsmän skulle inom hvilken modern
litteratur som helst räknas som betydande förmågor,
och oaktadt de exempellösa hinder, som missgynnande
»omständigheter», d. v. s. låga intriger och despotiska
förföljelser, lade i deras väg, ha de likväl tillsammans
och hvar för sig lyckats åstadkomma resultat af
otvifvelaktig betydenhet.

Historikern Kostomarov innehade redan en fast
samhällsställning såsom professor vid Kievs
universitet. Född 1817 i guvernementet Voronesch, på
gränsen emellan den lillryska och den storryska
nationaliteten, hade han gjort sina studier dels i en
privat läroanstalt i Moskva och på gymnasiet i
Voronesch, dels vid universitetet i Charkov, där han
förvärfvade magistergraden. Såsom yngling hade han
vistats mycket bland allmogen och under en
pseudonym utgifvit flere diktsamlingar på sydryskt språk,
men sedermera hufvudsakligen ägnat sig åt historisk
forskning. Han är den förste, som vetenskapligen
sökt behandla den ryska folkpoesiens historiska
betydelse och ursprung, och såsom nyblifven professor
utgaf han ett arbete om den slaviska mytologien.

Folkskalden Tarras Grigorievitsch Sjevtjenko
föddes 1814 af lifegna föräldrar på godsägaren
Engelhardts egendom i guvernementet Kiev. Vid
åtta års ålder blef han fader- och moderlös; någon
annan undervisning än hos råe och okunnige
byskolmästare i hembygden fick han ej åtnjuta. På
hans enträgna begäran satte hans herre honom i
målarlära i Petersburg (1832). Där sysselsatte han
sig ifrigt på egen hand dels med teckning, dels med
hvarjehanda läsning och egna poetiska försök. Till
slut lyckades han genom sin bekantskap med några
konstnärer finna mäktige förespråkare inom
hufvudstadens högre litterära och artistiska kretsar. Gynnare
och vänner friköpte honom ur träldomen (1838) medelst
en penningsumma, som inflöt genom bortlottning
af den bekante romantiske skalden och
tronföljarinformatorn Zjukovskijs porträtt, måladt af en artist
i Petersburg. Hans egen skaldeåder flödade snart i
en mindre ansad bädd, men först genomgick han
den petersburgska konstakademien och återvände
sedan till sitt hemland med betyg såsom »fri
konstnär». År 1840 utkom hans förnämsta diktsamling,
»Kobzaren», hvarigenom han stadgade sitt rykte såsom
den lillryska folkpoesiens återuppväckare. Oaktadt
han ingalunda var främmande för modern
sällskapsbildning, fortfor han likväl att begagna sitt
modersmål, som bäst lämpade sig för hans skildringar af
folkets minnen och sägner, och i synnerhet af dess
lidanden och sorger. Hans skaldskap var dock ej
ensidigt nationellt, utan präglades äfven af en innerlig
men frisinnad religiositet och varm sympati för hela
den slaviska stammens framtid i kulturarbetets tjänst.
Om båda dessa drag vittna bland annat hans berömda
ode öfver kyrkoreformatorn Hus och hans poetiska
sändebref till den tjechiske filologen Schafarik.

Desse båda män, Kostomarov och Sjevtjenko,
jämte etnografen Kulisch (född 1819 i guvernementet
Tjernigov, på både fädernet och mödernet af gammal
kosackisk börd) m. fl. stiftade år 1846 ett sällskap,
som de efter det slaviska apostlaparet Cyrillus
och Methodius (enligt namnens latiniserade former)
kallade Kirillo-Mefodijevskoje bratstvo. Detta förbunds
syfte var att arbeta för folkets upplysning genom
inrättande af skolor och utgifvande af läroböcker
på nationalspråket, att verka för lifegenskapens
lindring och slutliga upphäfvande, för afskaffande af
grymma kroppsstraff och orättfärdiga ståndprivilegier,
m. m. Dessa sträfvanden voro alltså af social art,
men redan namnet angaf, att man ingalunda ville
träda i opposition emot den ortodoxa kyrkan, och
egentligen politiska agitationer voro helt och hållet
främmande för samfundet, ehuru visserligen stiftarne
längst inne i sina hjärtan drömde om en framtida
»slavisk federation» under den ryske tsarens
protektorat, ehuru utan någon särskild stams hegemoni
öfver de genom kärlekens band förenade
brödrafolken, — alltså ett slags »kulturpanslavism», som
ingalunda i och för sig behöfde skrämma den
officiella patriotismen och storpolitiken.

Det hade likväl varit för mycket begärdt af kejsar
Nikolajs regering, om vederbörande, utan att lägga
sig emellan, hade åsett en dylik statsfarlig yttring
af enskilde medborgares initiativ. Denuncierad af
en afundsam kollega, fann Kostomarov sig en vacker
dag afsatt från sin professur och förvisad till Saratov
vid Volga, där han likväl fick sysselsätta sig med
studier under sträng polisuppsikt. Kulisch sattes på
några månaders fästning, förflyttades sedan till Tula,
men fick slutligen tillstånd att tjänstgöra i något
petersburgskt ämbetsverk, som han likväl snart, efter
erhållet entledigande, lämnade för att i sin hembygd
söka sitt uppehälle med landtbruk. Det hårdaste ödet
drabbade den stackars poeten. Såsom försvarslös
instacks han helt enkelt i ett regemente, förlagdt i
Orenburg. Man förbjöd honom att skrifva, men lät
honom i stället deltaga i militära expeditioner till
Aralsjön och andra strapager, som alldeles nedbröto
hans svaga hälsa. När han efter tyrannens död
benådades med amnesti, var hans kraft förbi, och han
dog redan 1861, ännu ej femtio år gammal. Hvem
kan undra på, att »nihilismen» frodas i ett land, där
man på detta summariska sätt förfar med dess bästa
intelligenta krafter?

***

Emellertid låg den sydryska nationalitetsrörelsen
nu nere, tills det efterlängtade tronskiftet inträdde.
Den nya regimen invigdes med en allmän amnesti
för politiske förbrytare, — ett föga vådligt ädelmod,
ty den tidens ryske »politiske förbrytare», äfven de
jämförelsevis värste, såsom Alexander Hertzen och
tills vidare själfve Bakunin, voro ännu så länge ganska
menlöse svärmare, som på intet sätt kunna mäta sig
med efterföljande släkten. De stackars lillryssarne,
som nu hugnades med befrielse från myndigheternas
näpst, hotade säkerligen allra minst rikets lugn.

Kostomarov användes ånyo i vetenskapliga
kommissioner och blef snart professor i Petersburg. Han
utvecklade en omfattande författarverksamhet, som
har gjort honom till Rysslands mest läste och
populäraste historieberättare, någonting i samma väg som
Fryxell hos oss. Hvad framställningen angår, sättas
hans arbeten vid sidan af Karamzins, och inom hela
den ryska historiens område har han gifvit nya
uppslag genom att framdraga nya källor och genom att
framhålla de icke-moskovitiska elementens, Novgorods,
Littauens, kosackernas betydelse för det ryska folkets
utveckling. Från strängt kritisk synpunkt torde
åtskilliga befogade anmärkningar kunna riktas emot
hans kombinationer, som likväl för det mesta ha
haft den förtjänsten, att de framkallat intressanta och
stundom fruktbringande diskussioner. Resultaten af
hans vetenskapliga verksamhet, för hvilka här ej
närmare kan redogöras, ha i någon mån blifvit
tillgängliga äfven för västra Europa genom
öfversättningar och t. ex. genom Prosper Mérimées
karakteristiska teckningar af kosackkrigen i väl träffad
lokalfärg. Den outtröttlige forskaren meddelade
dessutom ständigt nya skildringar från den minnesrika
»hetmanstiden» i åtskilliga ryska tidskrifter, särskildt
i den bekanta Vêstnik Jevropy.

Kostomarov undandrog sig likväl ej, oaktadt sina
lärda sysselsättningar, att fortfarande arbeta, ehuru
med något tamare metoder, för den lillryska
nationalitetens sak. Jämte Kulisch utgaf han åren
1860—1863 en tidskrift, som afsåg att bekämpa såväl de
polska som de moskovitiska villfarelserna angående
Lillrysslands nationella och historiska ställning. Han
häfdade med eftertryck, att det ännu i dag finns
minst »tvenne ryska nationaliteter», men på samma
gång motsatte han sig de polske skriftställarnes
försök att inkorporera den lillryska historien i den polska
och fann därigenom en öfvergång i det partiläger,
som något så när harmonierade med den officiella
eller officiösa politiken. Öfverhufvud ha både
Kostomarov och Kulisch, i likhet med de fleste ryske
publicister och häfdatolkare, ådagalagt stor smidighet
i ombyte af ståndpunkter efter dagshändelsernas och
maktinflytelsernas skiftande kraf.

Polackarne åberopa hufvudsakligen, att det
lillryska skriftspråket i de gamla krönikorna och
urkunderna visar en stark tillblandning af polska ord
och former. Detta bevisar emellertid lika litet den
lillryska nationalitetens amalgamation med den polska,
som t. ex. det gamla norska litteraturspråkets
uppblandning med danismer och det nyare danska
skriftspråkets inträngande i Norge skulle kunna anföras
som vittnesbörd för det norska folkets
sammansmältning med det danska.

De lillryske forskarnes opposition emot de polska
anspråken hade äfven en betydelsefull politisk sida.
Under de år, då de polska adelspartierna förberedde
den senaste resningen, sökte de äfven i Ukraina
vinna allmogen för sig genom att arbeta för den
länge, under både rysk och polsk styrelse,
försummade folkupplysningen, naturligtvis med begagnande
af polskt undervisningsspråk. För att motverka detta
försök inrättade, med myndigheternas understöd,
lillryskt sinnade studenter i Kiev flere söndagsskolor, i
hvilka de själfva undervisade de fattiges barn på
nationalspråket. Kostomarov skref läroböcker,
Kulisch och andre öfversatte utdrag ur bibliska historien
på lillryska, till och med poperna började predika
på detta tungomål.

Så länge resningen under 1863 och följande år
ännu ej kunde anses fullt undertryckt, visade sig
regeringen vänligt sinnad mot dessa välmenta
agitationer. Men knappt voro polackarne ånyo kufvade,
förrän den officiella taktiken ändrades i ogynnsam
riktning. Man lyssnade beredvilligt till de rop om
»separatism», som utgingo från moskovitiske
centralisationsifrare, judiske denuncianter och klerikale
obskurantister. Man förbjöd alla försök att
popularisera bildningen genom skolor och folkskrifter,
afsedda för den lillryska allmogen.

Den rent vittra och vetenskapliga verksamheten
har likväl regeringen ej i samma grad hämmat. Under
förberedelserna till de lifegnes emancipation och dess
praktiska genomförande utgåfvos mångfaldiga
skildringar ur det sydryska folklifvet, mer eller mindre
påverkade af det stora världsmönstret »Onkel Toms
stuga». Särskildt uppmärksammades några dylika
noveller af pseudonymen Mark Vovtjok, som också
döljer en kvinnlig penna; dessa har själfve Ivan
Turgeniev aktat värdiga att öfversätta på storryska
såsom ett motstycke till sina egna berömda »En jägares
anteckningar». Omkring Kostomarov samlades en
historisk skola, som utgaf urkunder från den
kosackiska tiden, folkdikter, m. m. Under senare tider ha till
och med vetenskapliga expeditioner blifvit utrustade
för att grundligen genomforska Lillrysslands
etnografiska egendomligheter.

En ukas af 1876 har likväl stadgat nya, stränga
inskränkningar i det lillryska språkets användning
inom den tryckta litteraturen. Flere framstående
forskare af den yngre generationen ha förlorat sina
ämbetsplatser på grund af politiska misstankar. En
af dem, den flitige folkvisesamlaren Dragomanov,
har i en fransk inlaga till en litterär kongress i Paris
1878 klagat sin nöd, kanske i väl starka ordalag;
med hvilken sympatetisk påföljd, är obekant. Han,
liksom månge andre lillryske nationalitetsifrare, ha
sedermera sällat sig till den utländska
revolutionspropagandan emot den ryska absolutismen. Inom
Lillryssland, i synnerhet vid Kievs och Charkovs
universitet, har jäsningen alltmer tilltagit, och tecken
finnas, som antyda dess utbredning äfven bland de
djupare folklagren i stad och på land.

***

Officiellt vill man i Petersburg ej veta af någon
lillrysk nationalitetsfråga. Man förbiser med berådt
mod de hinder, som möta framför allt arbetet för
folkets undervisning, så framt man vill påtvinga det
ett tungomål, som det ej förstår. Detta faktum, som
enligt alla kompetente domares utsago ej är minsta
tvifvel underkastadt, vederlägger ensamt för sig
påståendet, att den lillryska »renässansen» blott och
bart är ett tomt romantiskt påfund, ett »målsträv»
utan rot i den praktiska verklighetens behof. Dess
framgång är tvärtom en viktig kultursak; det gäller
ej att genomdrifva ett konstgjordt litteraturspråk,
utan att konservera ett lefvande tungomål, som
aldrig helt och hållet upphört att begagnas i
bildningens tjänst.

Om sådana sträfvanden med våld undertryckas,
om man under den bekväma rubriken »nihilism»
eller något annat skräcknamn sammanfattar allt slags
frisinnadt samhällsarbete, då kan möjligen, under vissa
»omständigheter», en »separatism» utvecklas, som
företer farligare drag än de hittills skönjbara. De
svärmerier, som kännetecknade denna
nationalitetsrörelses upphof, undanträngas redan alltmer af de
samhällsomstörtningsideal, som samla så månge
hänsynslöse bekännare omkring sig i Kiev, Charkov och
Odessa.


Svenska nederlagsminnen.

Augusti 1902.

I.
Pultavaminnet.

Sedan ett par månader har i pressen en strid
pågått om en föreslagen svensk minnesvård
någonstädes utanför den ryska guvernementsstaden Pultava,
där, på skäligen lösa grunder, de fallne svenskarne
anses ligga begrafne. Det är här icke meningen att
göra ett ytterligare inlägg i denna strid, som nu
tyckes ha fått sin enda tillfredsställande lösning.
Det egendomliga förslagets upphofsman har ändtligen
tagit det tillbaka. Vi lära väl alltså slippa ifrån att
uppfriska vår fosterlandskänsla med den obehagliga
tanken på en sådan minnesvård. Bättre kunna vi
säkerligen använda våra pengar än att plantera ut
vare sig skulpturverk eller bautastenar på det ryska
bondlandet. Och hvarför just välja Pultava?
Hvarför icke lika så gärna eller mycket hellre vid Narva,
Holofsin, Kliszow eller andra minnesrika orter, som
också för närvarande tillhöra det heliga ryska riket?
Eller skola vi nödvändigt offra åt den falska och
vekliga sentimentaliteten att framför allt rufva öfver
och fira våra nederlag?

Det är kanske synd om den sörjande Svea, som
just var i ordning att vandra in i gjutformen.
Kännare finnas, som påstå, att gipsmodellen utmärker
sig genom många konstnärliga förtjänster. Är det
verkligen så, må då den symboliska gestalten alltför
gärna gjutas i evärdelig brons och uppställas här
hemma, där både nu lefvande och efterkommande
släkten kunna ostörda få beundra henne, t. ex.
utanför någon af våra kaserner antingen i hufvudstaden
eller annorstädes. Det behöfs i så fall blott en ringa
förändring af inskriften, så att denna ej syftar
allenast på Pultava. Hvarför skall ej en sådan Svea
kunna beteckna t. ex. fäderneslandets tacksamhet
mot sina »trofaste söner» i allmänhet? Hufvudsaken
är och blir, att ingenting alls i minnesvårdsväg
affärdas till Ryssland, där vederbörande ha alldeles
nog med att själfve förhärliga sina egna triumfer.

Men som sagdt, det torde nu vara tämligen
öfverflödigt att taga vidare befattning med denna
onödigtvis väckta monumentfråga. Däremot må det vara
tillåtet, i anledning af hvad som förefallit, att uttala
några tankar om själfva det märkliga Pultavaminnet.

***

På somliga håll har man gjort sig åtskilligt
besvär med att utbyta vissa i vår krigshistoria
häfdvunna ortnamn emot så kallade »riktigare» ryska
former. Sålunda skrifves numera ofta »Poltava»
(hvilket förmodligen, på äkta moskovitiskt manér, skall
uttalas »Paltava»). Så heter verkligen den nuvarande
staden, men den gamla lillryska eller kosackiska
förskansade köpingen, som Karl XII belägrade eller
låtsades belägra, hette »Pultava», och denna
halfpolska namnform är redan i och för sig ett
vittnesbörd därom, att det moskovitiska elementet vid denna
tid ännu icke hade vunnit obetingadt öfvervälde i
Ukraina.

Vi tala ju om den »nöteborgska» freden, som
1323 reglerade gränserna i Karelen emellan Sverge
och den längesedan aflifvade novgorodska republiken
ehuru det gamla fästet vid Nevas utflöde ur
Ladogasjön af tsar Peter omdöptes till »Schlüsselburg»,
därför att det var den första svenska fästning, hvars
nycklar till honom öfverlämnades genom formlig
kapitulation (icke, såsom den senare officiella
traditionen vill göra troligt, därför att han betraktade det
såsom »nyckeln» till sitt välde öfver den ännu på långt
när icke eröfrade svenska provinsen Ingermanland).
Men sådana namnförändringar få ej i historien anses
äga tillbakaverkande kraft.

Det världshistoriskt bekanta »Pultava» behöfver
alltså ingalunda utträngas af den nutida, för de flesta
kulturmänniskor skäligen likgiltiga, administrativa
beteckningen »Poltava». Emellertid hänger det icke
rätt ihop ens med själfva Pultavaslagets anspråk på
epokgörande betydelse. Man har gjort alldeles för
mycket affär af denna fäktning, och det är ej
synnerligen svårt att uppvisa, hvarför så har skett.

***

Det var för öfrigt ej första gången, som denna
barbariska gränstrakt utgjorde skådeplatsen för en
sammandrabbning emellan österländsk eröfringslystnad
och västerländsk kultur. Mer än tre sekler förut,
år 1399, besegrades vid Vorsklas stränder den i
Östeuropas häfder frejdade littauiske storfursten
Vitold af oräkneliga tatariska horder, som från Volga
och Don gensköto honom på vägen ned mot Svarta
hafvet. Hans afsikt var att öfver de ödemarker, som
nu blifvit uppodlade till det blomstrande
konungariket Rumänien, framtränga till Balkanhalfön, där
just då det osmanska militärväldet grundlades genom
de serbiska och bulgariska rikenas eröfring. Hans
nederlag var ännu mer förkrossande än Karl XII:s.
Svenskarnes manspillan i Ukraina kan icke på långt
när jämföras med denna korsfararhärs, som utom
Vitolds egne krigare äfven räknade i sina led
blomman af den polska adeln och en mängd tyske
ordensriddare från Preussen.

Då fanns ännu intet Pultava, men kanske om
fornforskarne gräfva litet djupare och noggrannare
i marken däromkring, skola de där finna långt flere
hjälmar och vapen från medeltiden än karolinska
uniformspersedlar. Hvem vet, om ej då någon
preussisk major torde falla på den fosterländska idén att
där vilja resa en sörjande Borussia till åminnelse af
sina stupade landsmän? För polackarne lär det väl
ej vara värdt att tänka på någon dylik metod att
återupplifva sina förbleknade nationella traditioner.
Och hvad oss svenskar angår, så ha vi visserligen
ingenting att göra med minnena från Vitolds
härnadståg, men nog kunna vi vänta med att bestå ryssarne
en konstnärlig present, tills preussarne, som ju stå
på minst lika god fot som vi med Ukrainas
nuvarande behärskare, hunnit föregå oss med sitt
exempel på en så sinnrik hugfästelse af ett nationellt
nederlag.

***

Om Vitold står ingenting att läsa i våra
svenska skolböcker, och för vår bildade allmänhet är till
och med hans namn troligen helt och hållet okändt.
Men den nutida ryska pedagogiken har införlifvat
honom i sitt fosterländska bildgalleri, därför att hans
undersåtars afkomlingar flere århundraden efteråt
hemfallit under den moskovitiske tsarens välde, som
på hans tid lydde under den stormäktige tatarkanen
och alltså tillhörde den asiatiska intressesfären. Med
ungefär samma rätt har den ryska officiella
historieskrifningen också annekterat de lillryske kosackernas
häfder, och Pultavadagen firas bland annat såsom
minnet af Ukrainas definitiva »återförening» med det
stora fäderneslandet.

Men hvad var Pultava för Karl XII och hans
här? Vi kunna med godt samvete bortse från den
moderna fatalistiska uppfattning, som anser, att
nederlaget var oundvikligt, och som bevisar sin sats
med åberopande af det oförnekliga faktum, att det
gick som det gick. Inför den verkliga historien
gäller ingen sådan fatalism, lika litet som inom den fria
mänskliga viljans område öfverhufvud, filosoferna må
säga hvad som helst om determinismens olösliga
problem. Men så länge människor på allvar kämpa
så länge känna de sig fria, tills afgörandet föreligger
såsom en fullbordad verklighet, och historien har att
taga dem sådana, som de själfva känna sig i
handlingens pröfvande stunder.

Vi behöfva ej här inlåta oss på en skildring af
slagets förlopp, hvars detaljer ännu äro långt ifrån
fullständigt utredda enligt den nutida historiska
kritikens kraf. Så mycket är i alla fall säkert, att det
var ett nederlag för den svenska sidan. Men hvad
för ett nederlag? Var det ett af dessa stora dråpslag,
som med ens afgöra ett helt krig, ett Austerlitz, ett
Jena, ett Waterloo, ett Sedan? Såsom någonting
dylikt står det inristadt i den gängse traditionen,
först och främst i den officiella ryska, men sedan
därifrån upptaget i den svenska och i den allmänna
europeiska traditionen, som helt naturligt har bildat
sig på grund af båda de stridande parternas
samstämmande uppfattning.

Men denna tradition har intet vitsord inför en
lugn och nykter pröfning af hvad som verkligen
skedde. Pultavaslaget var helt enkelt en misslyckad
stormning af det ryska lägret med en ringa del af
den svenska hären, som förlorade några tusen man,
men ingalunda tillintetgjordes af en förföljande
segrare. Det var ett nederlag sådant som general Buller
led vid Colenso för tre år sedan. Ryssarne vågade
lika litet som boererna förfölja den slagne fienden,
som drog sig tillbaka med sin hufvudstyrka. Först
ett par dagar efteråt, sedan den svenska manstukten
förslappats i följd af konung Karls fysiska oförmåga
att häfda sitt öfverbefäl, kunde en till antalet
underlägsen rysk kavallerikår skrämma de rådville
generalerna vid Perevolotschna till en — kapitulation, utan
ens ett försök till förnyad strid.

Där, vid Perevolotschna, afgjordes det ukrainska
fälttåget, — icke det stora, nordiska kriget, som ju
ännu i många år hölls i gång af Karl XII:s orubbade
hjältemod. Vi efterlefvande må döma om hans
beteende hur vi behaga. Men vi kunna aldrig komma
ifrån det historiska faktum, att för honom var
hvarken Pultava eller Perevolotschna det tillintetgörande
olycksöde, som det kanske borde ha varit, om han
själf varit besjälad af den fatalism, som man velat
dikta in i hans historia.

I alla händelser var dock Perevolotschna
oförnekligen värre än Pultava. Karl XII tog äfven saken
så, och han kunde aldrig förlåta dem, som enligt
hans tanke onödigtvis läto sina trupper nedlägga
vapnen. Har han gjort Lewenhaupt och hans
kamrater orätt? Därom är det en svår sak att nuförtiden
falla en rättvis dom. Men eftervärlden kan
åtminstone knappast undgå att betrakta detta ödesdigra
beslut såsom en vändpunkt i vår krigshistoria.
Därmed inledes de svenska kapitulationernas långa serie,
som tills vidare afslutas med finska krigets eländiga
motstycken jämt ett århundrade efter Perevolotschna.

***

Men hvarför har då Pultava i traditionen
undanträngt Perevolotschna?

Det var tsar Peter, som åtminstone till namnet
förde öfverbefälet vid Pultava. Vid Perevolotschna
var han ej ens personligen med, och hur skulle det
ha tagit sig ut, om gunstlingen Mensjikov firats
såsom den egentlige segerherren i stället för det
moderna Rysslands grundläggare själf?

Det var Karl XII, som förde befälet på den
svenska sidan vid Pultava. Visserligen icke odeladt
eller med sin vanliga makt att själf fatta alla
afgörande beslut. Han var ju sårad, och trots hans
själfbehärskning var det alltså omöjligt för honom att
ådagalägga samma klara energi som eljest i dylika
kriser. Men det låg i alltför månge deltagares
intresse att på honom öfverflytta ansvaret för den
timade olyckan. Den svenska traditionen är
väsentligen utbildad af just de generaler, som försvarade
sin kapitulation såsom den oundgängliga följden af
Pultavaslagets förlust. Och denna tradition har
sedermera blifvit befäst genom sin anslutning till den
motsvarande ryska.

Måhända är det ännu i dag hugnesammare för
vår fosterlandskänsla, om vi fortfara att dväljas vid
minnet af ett förkrossande nederlag i öppet fältslag.
Men det är bestämdt hälsosammare, om vi vänja oss
vid den uppfattningen, att det var en kapitulation,
som vi hade att tacka för vår förödmjukelse. I stället
för att ständigt, med eller utan minnesvårdar, yfvas
öfver våra förfäders tapperhet, bör det göra oss godt
att till omväxling äfven erinra oss, att till och med
karolinerna icke voro höjde öfver sådana nationella
svagheter, som det tillkommer oss att motarbeta
genom en strängare själfuppfostran, såvida vi efter de
många kapitulationerna vilja fortfarande bestå såsom
ett själfständigt folk.

Därtill kräfves icke minst en allvarligare
uppfattning af vårt folks förflutna öden än den, som
söker sitt uttryck i gipsens eller bronsens banala
symbolism.

II.
Svensk-finska krigsminnen.

Generalstabens krigshistoriska afdelning har
nyligen utgifvit tredje delen (jämte ett betydligt antal
kartor och stridsplaner) af det grundliga och äfven
för icke-militärer synnerligen lärorika arbetet öfver
»Sverges krig åren 1808 och 1809». Det är ett
vackert resultat af gemensam forskning, hvars värde
ingalunda förminskas däraf, att de särskilde
medarbetarnes insatser döljas under en kårmässig
anonymitet, som i sin mån bidrager att gifva framställningen 
en prägel af lugn och nykter objektivitet.
Sakliga omdömen om handlingar och personer förekomma 
visserligen, ehuru sparsamt, men det är blott en
fördom, att sådana ej skola stå rätt tillsammans med
den vederbörliga historiska stilen, som för visso icke
är identisk med den torra och andefattiga referenttonen. 
Om också till äfventyrs här och där vissa
af de uttalade meningarna kunna röna någon
motsägelse, så lär dock ingen vara i stånd att jäfva den
opartiskhet, som så tydligt framträder i detta för vår
krigsvetenskap hedrande verk. Skildringen af de
militära operationerna är i allt väsentligt byggd på
samtida rapporter och andra akter, icke blott från
den svenska sidan, utan äfven från den ryska.

I denna del beskrifves fälttåget i norra Finland
på de båda krigsskådeplatserna, den östra och den
västra, under våren och sommaren 1808 till medlet
af juli, efter den svenska segern vid Revolaks till
striden vid Lappo och Sandels’ kamp med åtskilliga
ryska truppafdelningar om Kuopios besittning.

Det är inga storartade företag, som här äro på tal.
Nästan det märkligaste med hela detta krig är, att
härstyrkan å ömse sidor var så obetydlig. Den ryska
öfvermakten gjorde sig sällan gällande på ett enligt
nutida uppfattning imponerande sätt, ehuru svenskarne
af gammal inrotad vana hyste de mest öfverdrifna
föreställningar om fiendens truppmassor. Vid Lappo
voro ryssarne i själfva verket till antal underlägsne.

Befälhafvarnes energi å ömse sidor lämnade
också mycket öfrigt att önska. Medan Buxhöwden låg
stilla i södra Finland och uppgjorde förslag till en
öfverväldigande landstigning på den motsatta svenska
kusten, syntes den ständigt retirerande Klingspor taga
det såsom en synnerligen svår pröfning, att han efter
krigslägets tillfälliga förändring såg sig nödsakad
att begynna en långsam och försiktig framryckning
mot söder. Äfven han drömde mest om
landstigningsexpeditioner, nämligen från Sverge till Finland,
för att sålunda erhålla den undsättning, som han
ansåg ovillkorligen erforderlig för sin säkerhet. Men
när ändtligen Bergenstråle med sin lilla kår
landsteg vid Vasa, förstod Klingspor ej på minsta vis
att däraf begagna sig, hvadan detta
öfverrumplingsförsök till slut alldeles misslyckades. Ej heller
Adlercreutz ådagalade trots framgången vid Lappo någon
framstående fältherrekraft, men hans motståndare
Rajevskij betedde sig vid detta tillfälle ganska otympligt.
Endast Sandels kan anses ha gått till väga med
nödigt eftertryck. Men han kunde icke mycket
uträtta med sin svaga brigad, och det skulle måhända
ha gått honom illa, om han haft att göra med en
raskare vederpart än Barclay de Tolly, som hade
svårt att komma i marsch med sina från Viborg och
Nyslott utrustade trupper.

Fredrik den store betecknade det rysk-turkiska
krig, som han upplefde, såsom de enögdes fejd med
de blinde. Så hårdt skulle kanske ej ens han ha
dömt om det svensk-ryska kriget i Finland. Men
nog erinrar det emellanåt om ett par blindbockar,
som nästan på måfå slåss med hvarandra. Det var
ej riktigt besked med denna episod i det napoleonska
tidehvarfvets väldiga krigsdrama. Själfva
blodsutgjutelsen var mindre än man skulle vänta i en
afgörande kamp om ett helt storfurstendöme, så mycket
ondt manskapet än månde slita under de tröttande
marscherna hit och dit och i följd af den usla
sjukvården. Bragdernas minnen torde ha lupit stor fara
att alldeles förblekna, såframt de ej fått sitt poetiska
återsken i Runebergs fänriksanekdoter och blifvit
vårdade med sådan melankolisk omsorg af det nya
Finland, som sedan hvilade ut sig i afväpningens
trefnad under den ryska örnens hägn.

***

Finlands eröfring var mindre en militärisk än
en politisk triumf. När moderne ryske ifrare för
fosterlandets rätt och intressen i så högstämda
ordalag fira »Finlands underkufvande genom de ryska
vapnen», då göra de ej full rättvisa åt de civila
talanger, som utmärkte de ryske härförarne och besparade
dem det bittra nödtvånget att alltför strängt anlita
sitt blodiga handtverks hjälpmedel. Och genom ett
dylikt betraktelsesätt trängas tillika de förtjänster i
skuggan, som de svensk-finske framtidsmännen inlagt
om det stora verkets fullbordan.

På goda grunder har vår generalstab i en
intressant inledning betonat dessa politiska moment. En
hufvudkälla för framställningen i detta stycke utgöres
af den ryske hofmarskalken Ordins framför allt för
nutidens rysk-finska reformsträfvanden betydelsefulla
arbete om »Finlands underkufvande». Det är en
synnerligen lärorik bok äfven från svensk synpunkt,
— icke minst såsom ett slags motstycke till liknande
inlägg i vår svensk-norska unionslitteratur.
Hofmarskalken tycker, att det ryska fäderneslandet icke fått
tillräckligt betaldt för sina uppoffringar på de finska
valplatserna, och han gör sig all möjlig möda att
uttolka kejsar Alexanders och hans generalers löften
till de nyvunne undersåtarne såsom ingalunda
uppmuntrande för den nyare finska »separatismen». Men
därvid har han äfven hvarjehanda förut okända saker
att förtälja om de stämplingar, som föregingo och
ledsagade Finlands ockupation. Visserligen vill han
ej fördenskull tillerkänna finnarne några anspråk på
belöning för sin medverkan till sin »befrielse» från
det svenska herraväldet. Tvärtom åberopar han dessa
tilldragelser såsom vittnesbörd mot den finska
»troheten», som ju var så föga tillförlitlig under den
svenska tiden och därför måste väcka så allvarliga
misstankar äfven under den ryska. Enligt den
patriotiske hofmarskalkens uppfattning är det de ryske
vederbörandes nu föreliggande uppgift att, liksom i
den internationella rättfärdighetens namn, af finnarne
utkräfva ett slags nemesis för Anjalamännens och
Sprengtportens pliktförgätenhet.

Denna åskådning må stå för hans räkning, men
hindrar ej, att hans faktiska meddelanden förtjäna
stor uppmärksamhet. I sammanhang med hvad som
från andra håll hittills kommit i dagen om det svenska
partiväsendets och den ryska diplomatiens samverkan
ända från frihetstiden äro de i hög grad ägnade att
komplettera vår kunskap om den utveckling, som
slutligen ledde till Finlands förlust. Detta historiska
vetande är också fullkomligt oberoende af den
fennomanska nationalitetsromantiken, som i dessa
förräderiets irrgångar tror sig urskilja en s. k. »nordisk
frågas» framåtskridande till sin lyckosamma lösning.
Äfven denna uppfattning är mindre karakteristisk för
själfva de ifrågavarande händelserna än för de
stämningar efter 1809, som tilltalade det allmänt mänskliga
behofvet att skänka de underkufvades tillvaro en så
optimistisk färg som möjligt. Det minst vackra
elementet däri är det ifriga bemödandet att antedatera
vissa förmenta finska folkönskningar, som aldrig
spelat någon roll i denna sällsamma »nordiska frågas»
jäsningsprocess.

Om någonting är historiskt konstateradt, såsom
det också påpekas i generalstabens arbete, så är det,
att själfva den finska allmogen, af båda landets
tungomål, varit alldeles främmande för drömmarna eller
förespeglingarna om Finlands framtid såsom en
själfständig stat. Sådana funderingar funnos endast hos
en del af »herrarne» eller »ståndspersonerna», och
redan det var nog, i de gammalsvenska
ståndsmotsatsernas dagar, för att göra bönderna afvogt sinnade
mot alla närmanden till Ryssland. Om den medvetna
fosterlandskänslan inom de breda lagren är det
säkrast att icke göra sig några öfverdrifna föreställningar,
hvarken i Sverge eller Finland eller annorstädes under
dessa tider. Men det var också en gammal svensk
tradition, att allmogen skulle stå på konungamaktens
sida mot »herrarne», och för så vidt som det
verkligen fanns en konungamakt, som någorlunda kunde
och ville häfda rikets bestånd mot utländskt
öfvervåld och inhemske statstjänares trolöshet, så räckte
äfven böndernas lojalitet och bondsoldaternas
manstukt till att understödja regeringens själfförsvar.

Det var alltså de oppositionelle herremännen,
som under den ena eller andra partiskylten fostrade
tanken på Finlands skilsmässa från Sverge. Det
var också de, som vägledde de ryske statsmännen
och generalerna i deras försök att utan för grymt
vapenbuller bemäktiga sig det eftertraktade
gränslandet. Studerar man närmare de svenske
partimännens inbjudningar till grannen att välvilligt inblanda
sig i vårt lands inbördes gräl, och jämför man
därmed de många lockande proklamationer, som officiellt
utfärdades från ryskt håll vid fredsbrotten, så finner
man snart, att läromästarne voro svenskar, och att
den ryska läraktigheten var tämligen blottad på eget
initiativ. Det var ej underligt, om ryssarne föreställde
sig, att de kunde få sin vilja fram genom att
tillförsäkra finnarne orubbadt åtnjutande af alla
ståndsrättigheter och ämbetsförmåner. Det brutala hotet med
konfiskation af egendomar och löner fattades troligen
blott såsom ett spegelfäkteri, som afsåg att gifva de
frivillige affällingarne en bekvämare förevändning att
undskylla sig inför vederbörande i Sverge. I planen
ingick från början att besegla trohetsskiftet med ett
slags konstitutionellt ståndsmöte, som dock på grund
af krigets tillfälligheter kom att uppskjutas ända till
den ryktbara landtdagen i Borgå.

Det är en enkel sak att uppvisa, att dessa ryska
metoder efter svensk fingervisning stodo i uppenbar
strid med den allmänna europeiska folkrätten, äfven
sådan denna dåförtiden förkunnades af erkända
auktoriteter. Men hvem kan begära, att den ryska
autokratien skulle ha försummat så gynnsamma
omständigheter för att öka sitt maktområde? Äfven
Napoleon, ännu den milde Alexanders lysande
föredöme, kände sig ju höjd öfver dylika skrupler. Det
enda förundransvärda i hela denna historia är, att
en och annan i Finland förmenat sig kunna bygga
ett nytt lagbundet statsskick på ett trohetsbrott, som
förmäldes med uppenbart förakt för gällande folkrätt.

***

Icke med egenrättfärdighetens känslor tillkommer
det oss svenskar att betrakta denna upplösningstids
besynnerliga företeelser och personligheter. Det är
sant, att de fleste af de män, som då figurerade
såsom ledare och medbrottslingar i kapitulationerna
och de öfriga förräderierna, voro födde eller hade
tillryggalagt en god del af sin tjänstemannabana i
något af de finska länen. Men därför tillhörde de
icke någon särskild finsk nation, utan voro lika
fullgille medlemmar som andre ståndsbröder af det
gemensamma svenska folket i politisk mening. Det fanns
dessutom tillräckligt månge svenskar från andra sidan
om Bottenhafvet, som också voro med om samma
tillställningar, för att vi ej kunna skylla ifrån oss på
finnarne såsom sådana. Ingenting berättigar till den
uppfattningen, att den allmänna pliktkänslan stod på
en högre ståndpunkt i det egentliga Sverge än i
Finland. Det var blott helt naturligt, att förfallet skulle
uppenbara sig vidrigast just i den landsände, som
var närmast utsatt för frestelserna och fiendens
angrepp.

Ty det måste vi erkänna, att det var ett det
oförnekliga förfallets tidehvarf, denna »den gamla
goda tiden», som skiljes från vår egen genom snart
tre generationer. Det hade gått oafbrutet utför med
Sverge i allting, som tillhör ett folks verkliga
politiska uppfostran och därmed sammanhängande
moraliska anda. Hvarken riksdagsformernas utbildning
eller annan politisk »lifaktighet», hvarken Gustaf III:s
räddande statskupper, som, trots hans obestridliga
statsmannasnille, i längden förfelade sina bästa
verkningar genom hans brist på nödigt allvar och sträng
själftukt, eller det modererade frihetsnit, som midt
under det sista olyckliga kriget frambragte
Adlersparres pronunciamiento och den nya regeringsformen,
— ingenting af allt detta torde kunna jäfva det
omdömet, att våra ledande klasser voro genomfrätta af
småsinnade och själfviska sträfvanden, som förlamade
rikets försvar i nödens stund. Vid det här laget
böra vi ha kommit ifrån den häfdvunna lumpenheten
att skylla all vår ofärd på den olycklige kung Gustaf
Adolf. Så enväldig han hettes vara och så trilskt
han än betedde sig, den allmänna ansvarsrädslan,
trögheten och andra värre nationalfel bidrogo dock
mest af allt till den skam, som med rätta drabbade
våra vapen, och som ej kan öfverhöljas med
ansträngningarna att göra några af den tidens dugligare
officerare till sannskyldige folkhjältar.

Institutionerna gjorde nog sitt till att försvaga
motståndskraften. Men äfven de voro ingenting annat
än det beståndande uttrycket för folklifvets krämpor.
Och för att bedöma deras betydelse och verkningar
är det ej nog att hålla sig till den traditionella
motsatsen emellan envälde och konstitutionell
statsordning. Därpå kommer det icke så mycket an som
på den allmänna bristfälligheten inom förvaltningens
olika grenar. Det öfver höfvan prisade
indelningsverket hade efter Karl XII:s krig egentligen utvecklat
sig till en form för landets afrustning och
krigarsinnets förslappning. Officersboställen och soldattorp
kunde vara ganska tjänliga att uppamma en
egendomlig landtbrukarklass, men lämnade ringa tid öfrig
för militära öfningar och intressen. Det var då ej
så märkvärdigt, att den »björneborgska sjukan» i
krigstid grep omkring sig bland befälet, och att de
plötsligt inkallade rotegubbarne hade svårt att mäta
sig med soldater, som åtminstone höllos i exercis
hela året igenom.

Både militära och civila sysslor betraktades såsom
välfången egendom, och det gängse ackordsystemet
liksom sanktionerade denna uppfattning. Det var då
blott en naturlig sak, att vederbörande tänkte mindre
på rikets säkerhet än på att konservera sina
innehafvande ämbeten äfven under en ny öfverhet, att
landshöfdingar och biskopar gjorde sitt bästa att gå
fienden till handa med nödiga tjänsteåtgärder, att
den rådande byråkratien, som ensam representerade
all offentlig verksamhet, i förbund med prästerskapet
kvarhöll folket i undergifven åtlydnad af fiendens
påbud om utlagor och leveranser. Det mest motbjudande
i hela detta elände är den rikedom på hycklande
fraser, som alltid bemantlade myndigheternas
eftergifvenhet för den ryska invasionen.

Ett århundrade har i det närmaste förflutit, sedan
det gamla Sverge sönderföll. Så lång tid ha vi haft
på oss att arbeta oss upp ur den dy, hvari våra
förfäder försjönko. Hvem vet, hur mycket arbete
återstår, innan vi med fullgod förtröstan kunna se
framtiden till mötes?


Ryska sjukdomstecken.

Sommaren 1899.

I.
Ekonomisk uppblomstring.

Det är utomordentligt svårt att göra sig en klar
och sammanfattande föreställning om det
verkliga ekonomiska tillståndet i Ryssland. De statistiska
uppgifter, som offentliggöras, äro till utseendet mycket
rikhaltiga, men deras siffror gruppera sig mycket olika
alltefter de särskilda ändamål, för hviika notiserna
äro afsedda af vederbörande myndigheter. De
finansiella öfverslagen äro ingalunda fullständiga, enär
det är nästan omöjligt att se, hviika utgifter bestridas
af statens årligen inflytande inkomster eller af förut
upptagna och ännu ej förbrukade lån, som bokföras
bland behållningar från föregående år.

Det tjänar därför icke mycket till att bygga sin
uppfattning af de nuvarande förhållandena i det stora
slaviska väldet på ett dylikt, till utseendet exakt
material. Äfven i detta afseende skiljer sig Ryssland
vida från andra moderna stater, som laborera med
sina svårigheter under den fulla offentlighetens och
den öfverallt inträngande kritikens skarpa belysning.
Ryssland lefver och trifves alltjämt på den
hemlighetsfulla maktens prestige. Och man måste nöja sig med
det allmänna intrycket, att dess rikshushållning för
närvarande måtte ledas med synnerligen stor
skicklighet, eftersom dess utländska kredit fortfarande står
i så högt flor. Kolossala järnvägsbyggnader och
en mängd nya industriella företag förete alla
utvärtes tecken till en sällspordt snabb ekonomisk
uppblomstring.

Äfven inom själfva Ryssland väntar man sig på
många håll ofantligt mycket af regeringens åtgärder
för höjandet af landets välstånd. Men de synpunkter,
som där råda i den ekonomiska litteraturen och i den
dagliga pressens ofta rätt hetsiga diskussioner äro
till god del helt andra, än man skulle tro på grund
af de för utlandet afsedda redogörelserna för de
senaste årens framsteg och den närmaste framtidens
officiella planer. Storindustriens tillväxt betraktas
med en viss ängslan, och frågan om det utländska
kapitalets indragande i den ryska produktionen
besvaras vanligen nekande af fruktan för en ödesdiger
förskjutning i de inhemska arbetskrafternas
användning. Enligt inrotad sedvänja rör sig polemiken
företrädesvis om allmänna grundsatser och mer eller
mindre storartade system under hvarjehanda nybakade
slagord. För närvarande är hvad som kallas
»marxismen» på modet inom åtskilliga inflytelserika kretsar.
Därmed menas egentligen en emot de privata
affärsföretagens gynnande oppositionell riktning. Men de
positiva syftemålen döljas för det mesta under
halfkvädna utsagor och förstuckna utfall, hvilket nog
torde sammanhänga med af författarne »oberoende
omständigheter», såsom man plägar uttrycka sig i
detta den begränsade tryckfrihetens hemvist.

Genom att stafva och lägga ihop kan man dock
få ett ungefärligt begrepp om hvad som rör sig på
djupet under dessa mångskiftande spegelfäkterier. Det
är, när allt kommer omkring, de agrariska spörsmålen
eller, kanske rättare uttryckt, de därmed
sammanhängande klassintressena, som mest sysselsätta och
oroa den ryska »intelligensen» nuförtiden.

***

Alla synas vara ense därom, att Rysslands hela
jordbruk för närvarande befinner sig i en svår, om
också länge uttänjd kris trots statsfinansernas
blomstrande skick. Visserligen frambringar Ryssland ännu
spannmål till utförsel, hvarmed det har att
förnämligast bestrida importen från utlandet. Men det är icke
öfverskottet utöfver befolkningens egna behof, som
sålunda afyttras. Exportmöjligheten betingas
väsentligen däraf, att allmogen alltjämt får nöja sig med
så klent underhåll som möjligt. Och det har redan
gått så långt, att hungersnöden blifvit kronisk i vissa
trakter utan att afhjälpas genom tillförsel från
lyckligare lottade bygder. Skulle t. ex. de guvernement
mellan Volga och Ural, som nu blifvit drabbade af
missväxt i dess svåraste form, verkligen födas på de
öfrigas bekostnad, så torde detta alltför mycket tynga
på årets handelsbalans. Det högsta, som därvid kan
åtgöras, består i en nödtorftig utspisning, som kan
hålla lif i de svältande, tills måhända årets skörd
kan visa något bättre utsikter.

Endast i en del af sydöstra Ryssland, där den
»svarta jordens» fruktbarhet ännu ej är uttömd, har
man att söka rikets verkliga kornbodar. Men de
pris, som där bjudas, nedtrycka, såsom det klagas
i det egentliga Storryssland, ohjälpligt saluvärdet
öfverallt annorstädes. Bönderna och äfven godsägarne
måste ovillkorligen sälja i det närmaste alla sina
förråd omedelbart efter skörden och äro till stor del
sedan under vintern hänvisade till att själfve köpa.
Skatterna måste först och främst betäckas, och vinsten
blir så mycket sämre, som spannmålshandeln
bedrifves genom en mängd mellanhänder. Jordbrukaren
är tvungen att nöja sig med hvad han kan få af den
närmaste uppköparen, som genom aftal med sina
yrkesbröder förvärfvat så godt som ett monopol.

Följden är, att bönderna mer och mer sättas ur
stånd att lefva af sitt åkerbruk. De måste sälja äfven
sina kreatur och förlora därigenom äfven förmågan
att vederbörligen odla sin jord, som för öfrigt äfven
i bästa fall icke skulle räcka till att lifnära alla
byalagets medlemmar. Den samfällda äganderätten med
dess förnyade delningar är på många ställen numera
blott ett sken. Några få något bättre ställde och
klokare byamän, till och med inflyttade främlingar,
arrendera för lågt pris eller öfvertaga rent af för
intet så många lotter, att de däraf kunna ha en dräglig
bärgning. De öfrige taga tjänst hos dem, så långt
det är möjligt, eller begifva sig bort för att söka
arbete, — till godsen i södern ända ned till Krim,
till fabrikerna och grufvorna, till städerna såsom åkare
och gårdsdrängar. Arbetslönerna äro jämförelsevis
större, ju längre bort de vandra, och de närmaste
godsägarne, som ej kunna betala så mycket, jämra
sig högljudt öfver den tilltagande bristen på
arbetskrafter. Det förefaller, som om allmogen i årets
värsta hungersnödstrakter skulle helt och hållet ha
förlorat sin arbetsförmåga af utmattning och sjuklighet.
Också hör man godsägare, som icke kunna reda sig,
tala om den »demoraliserande välgörenhet»,
hvarigenom de utsvultne hindras att söka sin utkomst
längre västerut.

Den ryska landsbygden vimlar emellertid af en
kringvandrande proletärmassa, som strängt taget ej
äger fasta hem, oaktadt hvar och en till namnet har
sin andel i ett visst byalag och fortfarande är
medansvarig för dess pålagor. Försöken att leda
utflyttningen till Sibiriens uppodling ha egentligen
misslyckats. Emigranterna ha varit för utarmade för att
där kunna taga sig fram, och senast i vintras har
en svår hungersnöd utbrutit bland dessa aflägsna
nybyggen. För öfrigt har emigrationen åt öster nästan
afstannat på sista åren. Tusenden ha till och med
lämnat sin nyförvärfvade jord i sticket och på vinst och
förlust begifvit sig tillbaka till det europeiska Ryssland.

För godsägarne går det likaledes allt sämre och
sämre. Under Alexander III:s regering inrättades en
särskild »adelsbank», som skulle skaffa dem billiga
lån till jordbrukets förbättring. Men numera måste
just denna bank öfvertaga det ena godset efter det
andra, emedan ägarne trots alla gynnsamma villkor
icke kunna betala vare sig räntor eller amortering.
Nästan hvarje månad åtföljas de stora ryska
tidningarna af bilagor, som innehålla adelsbankens
kungörelser om hundratals egendomar till salu.

Det är naturligtvis desse förnämligare agrarer,
som företrädesvis göra sig hörde inför offentligheten.
Det yrkas på kraftigare statsunderstöd åt den trogna
adeln, som ju »uppbär den ryska statens makt och
ära». Man vill, att staten icke skall sälja de
öfverbetungade godsen, utan taga dem under sin
administration, tills de blifvit skuldfria och åter kunna
öfverlåtas åt de rätte ägarne. Staten bör upprätta stora
magasin i hamnstäderna, dit godsägarne kunna
omedelbart inleverera sin spannmål mot officiella intyg
(warrants), som i en särskild statsbank kunna belånas till
högsta gångbara saluvärde. Staten bör på sina
domäner väster och öster om Ural fritt upplåta jord till
nya adelsgods, hvilkas privilegierade ägare då kunna
uppträda såsom »ledare af den fosterländska
kolonisationen» och hjälpa de utflyttade bönderna till rätta,
framför allt genom att föregå dem med ett mera
rationellt jordbruk, men äfven genom rikare tillfällen till
arbetsförtjänst.

Allmogens sak finner äfven sina varme
förespråkare, icke minst inom samma ganska inflytelserika
läger. Om upphäfvandet af samäganderätten, af denna
berömda mir, som så länge gällt såsom den ryska
samhällsordningens hörnsten, talas det i våra dagar
med oväntad öppenhet och djärfhet. Emot de
radikale, som förorda adelsgodsens utstyckning med
statshjälp till byalagens förstärkning med jord, häfdas
nödvändigheten att tillåta byalagens utskiftning
emellan inbördes oberoende själfägare. Helt nyligen har
en uppseendeväckande bok utkommit, som i detta
syfte åberopar de danska agrarreformerna från
lifegenskapens upphäfvande till skiftesverkets
genomförande och utbildningen af ett välmående
hemmansägarestånd. Det är betecknande, att sådana förslag
kunna framställas äfven från »nationellt» och
»konservativt» håll utan att genast nedtystas af det gamla
slavofilpartiets kvarlefvor. Men därjämte yrkas på
statens ingripande till landtbruksundervisningens
skyndsamma förkofran, till inrättandet af andelsmejerier,
allmogens utrustning med en större och bättre
kreatursstam m. m.

Ännu förspörjes likväl ingenting därom, att
regeringen skulle vara benägen att djupare inlåta sig på
de agrariska reformprogrammen. Hittills ha
vederbörande inskränkt sig till att uppsätta en kår af
guvernementsagronomer med lämpliga löner och
vidlyftiga instruktioner. Utan tvifvel skulle det ryska
åkerbrukets grundliga upphjälpande kräfva oerhörda
summor, som staten under nuvarande förhållanden
ej gärna kan undvara. Afkastningen, huru rik den
än månde blifva, skulle låta vänta på sig för länge,
— och Rysslands världspolitiska uppgifter äro
beräknade på korta omloppstider för både kapital och
människomaterial.

***

Den uppblomstrande världsmakten har därför
att fylla sina undersåtars angelägnaste behof på ett
annat och tills vidare verksammare sätt.

För adeln, som allt mer nödgas afstå från sina
förhoppningar att föra en oberoende tillvaro på sina
gods, blir statstjänsten i ännu högre grad än förr
den säkraste vägen till utkomst. Byråkratien ökas
oupphörligt, och den nyare strängt nationella
riktningen röjer sig kraftigt i sträfvandet att aflägsna de
icke rent ryska elementen, så att de pålitlige
patrioterna kunna få tillräckligt utrymme.
Gränsprovinsernas förryskning motsvarar samma syfte. Den
fosterländska pressen i Moskva kräfver med
eftertryck, att polackarnes ännu tålda anspråk på adliga
rättigheter och deras tillträde till ämbeten måtte
ytterligare inskränkas. Likaså yrkas på det finska
riddarhusets och den finska administrationens öppnande för
välborna ryska släkter. De stora civilisationsföretagen
i Asien bereda äfven ljusa utsikter snart sagdt i det
oändliga.

Järnvägsbyggnaderna äro icke blott för
»intelligensen», utan för hela folkets välfärd det rådande
systemets bästa underlag. Under detta årtionde har
Rysslands järnvägsnät blifvit fördubbladt, och vi veta
ju, att samma energiska framåtskridande kommer att
oafbrutet fortsättas. För Rysslands världshandel äro
knappast dessa banor i främsta rummet afsedda. Ty
denna handel är ännu mycket blygsam. Ej ens i
Mongoliet kunna ryska varor konkurrera med
engelska, — huru de senare än månde komma dit. Och
för Europas transitohandel existerar ingen »öppen
dörr» vid den ryska gränsen, där protektionismen i
sin mest utpräglade form står på vakt.

De ryska järnvägsanläggningarna äro snarare
till, så att säga, för att mata den tullskyddade
industrien, som eljest skulle sakna kunder i tillräckligt
mått. Öfverklassen är för fåtalig att uppbära en
modern ekonomisk stormakt, och äfven dess medel
komma till stor del från statskassan. Massorna äro
för köpsvaga på egen hand, och deras behof
nedpressas undan för undan till lägsta möjliga nivå.

Därför är det staten själf, som är industriens
förnämste konsument, direkt och indirekt. Genom
dess beställningar för järnvägarna underhållas tekniska
verkstäder, grufdrift, m. m. Arbetarne vid
järnvägsbyggnaderna och vid af dem beroende fabriker klädas
af den raskt utvecklade textilindustrien, som i sin
ordning försörjer nya arbetareskaror, o. s. v. Alla
dessa arbetslöner öfverstiga vida hvad jordbruket kan
bjuda, men de kunna ändå hållas vid rimliga belopp,
så länge spannmålsprisen snarare sjunka än höjas.
Det ligger därför i både statens och industriens
intresse, att bönderna ej skämmas bort genom för dryg
arbetsförtjänst och för rikligt uppehälle. En ständigt
växande del af landtbefolkningen kan för öfrigt finna
plats inom industrien och därigenom så mycket lättare
bära sina skatter, som tränga intill gränsen af dess
existensminimum.

***

Det är klart, att denna storslagna och djärfva
socialpolitik ej kan upptornas blott på den grundval,
som rikets inhemska finansmedel erbjuda. Därför
måste regeringen oupphörligt upptaga nya utländska
lån, och det är ett märkligt snilledrag, att en del af
dessa lån anslagits till upprättandet af den berömda
guldvalutan. Därigenom har statskrediten blifvit
ytterligare stärkt, och vederbörande ha tillika skaffat sig
en god reserv, som i nödfall kan anlitas.

Men framför allt gäller det att fortsätta
upplåningen ej mindre än järnvägsbyggnaderna, som ju erbjuda
den bästa möjliga säkerhet. Det kommer ej så mycket
an på, hvar eller huru järnvägarna anläggas. Det
väsentliga är, att det oafbrutet bygges i största skala
och med »amerikansk företagsamhet». Det ryska
väldet har godt utrymme för otaliga nya linier i både
Asien och Europa.

Krediten måste växa i samma mån, som
världen öfvertygas om Rysslands uppriktiga fredspolitik.
Europas och Amerikas börser skola då knappast
tröttna att förlägga det ryska välståndets
uppblomstring, — som i sitt slag torde vara någonting
exempellöst, enkannerligen från finansiell synpunkt.

*

II.
Fosterländska stämningar.

Ryssland är de politiska och sociala stämningarnas
bördiga jordmån. Den autokratiska regeringsformen
tillstädjer inga utpräglade partier i västerländsk
mening. Och själfva folklynnet lämpar sig ej heller
rätt för sådana exotiska plantor. De lättrörliga
känslorna, de vidtflygande fantasierna förtätas sällan
till hårda och kantiga grundsatser. Det bjuder emot
att envist fullfölja metodiska planer, som naturligtvis
i utförandets detaljer måste förete en mängd
tröttsamma och prosaiska svårigheter. Man måste
sannerligen vara i stånd att tro på tsar Peters s. k.
testamente (en af de fräckaste förfalskningar, som den
nyare historien känner), för att kunna tillskrifva ens
den ryska regeringen långt i förväg utstakade syften
och arbetsvägar.

Liksom det i själfva verket snarare är
karakteristiskt för Rysslands officiella politik att alltid ha
många järn i elden till ombyte efter behag och
lägenhet, — så trifvas äfven mångahanda stämningar
samtidigt inom det ryska samhället, där de på sin höjd
växla i styrka liksom vindkasten öfver den vida
steppen. Bland folkmassorna är det de elementära
och naiva instinkterna, som framträda mer eller
mindre medvetet eller dunkelt i krassa eller fantastiska
former: längtan efter nytt åkerland och afund mot
godsherren, djärfva kraf på tsarens allsmäktiga hjälp
jämte inrotad misstro till hans ämbetsmän, gudfruktig
underverkstro och religionsnitets eller roflystnadens
främlingshat, hungerns förtviflan och arbetsledans
förespeglingar om ödets obegripliga omslag,
vandringslust på måfå och hårdnackad trohet mot ärfda vanor
eller ovanor, bäfvan för den lifslefvande Antikrist i
kyrka och stat och anarkistiska förhoppningar om
det syndiga samhällets undergång.

Motsatsen emellan »folket» och »intelligensen»
är ett stående diskussionsämne i Rysslands litteratur
och press. Men äfven »intelligensen», så »europeiska»
later dess målsmän månde anlägga, är dock i grund
och botten »folkligare», än vare sig dess lofprisare
eller dess häcklare vilja låta påskina. Skillnaden
är egentligen den, att där de nationella instinkterna
blifvit förfinade eller förtunnade till ett slags
resonnerande böjelser, som skyla sig under den moderna
publicistikens nomenklatur. Trosifvern har blifvit
nationalfanatism, tsarkulten har öfvergått till
statsmaktsförgudning, kiliasmen till reformutopism, oviljan
eller hågen för nyheter till s. k. konservatism eller
radikalism, den blinda misstron till politisk skepticism
och pessimism.

Men den oberäkneliga föränderligheten är
densamma inom båda samhällslagren. I stället för växande
utveckling tvära kastningar emellan ytterligheter, i
stället för medveten öfvertygelsefasthet på sin höjd
godtyckets eller fantasteriets trilskhet. Sådana
stämningar passa ej in i våra förståndsmässiga kategorier.
Hvem kan finna karaktärer bland Turgenievs och
Gontjarovs blide eller öfverspände drömmare och
originaler, bland Dostojevskijs och Tolstojs egoister
och asketer?

Rysslands offentliga lif företer samma skådespel
af irrationella impulser och oväntade omvändelser,
med eller utan täckelse af formliga regeringsskiften.
Under de båda reformerande Alexandrarne skifta
oförmedlade kontraster inåt och utåt, under Paul och
de båda Nikolajerna löper den krampaktiga inre
reaktionen jämsides med diplomatiens öfverraskande och
nästan revolutionära kupper. Härskarnes och
statsmännens namn betyda mindre än konjunkturerna,
och förgäfves söker man efter bestämda riktningar,
representerade af konsekventa och logiska
personligheter. Själfva ukaserna likna ofta sentimentala
utgjutelser, och de politiska kraftåtgärderna påminna
om sensationella inspirationer.

För Europa måste Ryssland därför alltid
förblifva en svårberäknelig storhet. De traktater, som
hvila på vår gällande folkrätt, äro visserligen goda
att ha till utgångspunkter för ett klokt och försiktigt
umgänge med den slaviska världsmakten. Men det
gäller att ej bygga för mycket på de diplomatiska
argumentationernas öfvertygande kraft och att hålla
sig beredd på allt, äfven på de orimligaste
vändningar och uppslag.

De egentliga farorna komma dock från de inre
omkastningarna, som ej kontrolleras af ansvariga
viljor, utan ytterst bero på ett ostadigt nervlif och
massinflytelser nedifrån. Symptomen i de öfre
regionerna förtjäna all uppmärksamhet, men
hufvudsakligen för hvad de bebåda i fråga om egendomliga,
lifsprocesser under ytan. I alla händelser äro de
inkommensurabla med statsrättsliga betraktelser, för
att ej tala om vederläggningar i konstitutionell stil
och vädjanden till Europas allmänna mening.

För ögonblicket förefaller det, som om en skara
utvalde och utpräglade fosterlandsvänner hade lyckats
vinna regeringens öra och tillika bemäktigat sig hvad
som gäller för de inflytelserika samhällskretsarnas
språkrör. De ha så mycket friare händer för sina
sträfvanden, som den föråldrade liberalismen från
»tsaren-befriaren-martyrens» dagar får lof att vara
mycket varsam med sina lifstecken under hans
sonsons spira.

***

Ett af de höga mål, som hägra för den rådande
entusiasmen, är det ryska språkets absoluta välde
inom alla områden, som äro åtkomliga för
administrativa regler.

Ryssland är, liksom Österrike och Balkanhalfön,
ett ofantligt etnografiskt museum, men erbjuder i
utvärtes måtto ej en så brokig tafla, emedan
stammarnas mångfald skyles under en slöja af allmän
folklig obildning. Den jämna och enhetliga ytan
brytes egentligen blott af de högre utvecklade folk,
som äflas att, om ock inom blygsamma gränser, vara
någonting för sig själfva och ej obetingadt försmälta
i det »storryska hafvet», såsom frasen lyder.

Det är just sådana motspänstiga kulturelement,
som synas mest vederstyggliga för det brinnande
uniformitetsnitet. De rent barbariska horderna kan
man låta vegetera i fred och glömska, och man frågar
till och med icke mycket efter, om t. ex. borta i
Sibirien de ryske nybyggarne i följd af isolering och
vanvård förvandlas till burjäter eller någonting annat
i samma barbariska väg. Men det sticker för mycket
i ögonen, om främmande litteraturer uppblomstra vid
sidan af den officiella.

Den europeiska Orienten är öfverhufvud
nationalitetsdogmernas klassiska nejder. I dessa moderna
trätoämnen ha de halfasiatiska sinnena fått dels
surrogat, dels stöd för den äldre trosfanatismen. Det
kommer ej så mycket an på verkliga tankar och
känslor som på den lingvistiska formen, — alltså
ett nytt utslag af uråldriga ritualistiska böjelser och
vanor. Språket betraktas mindre som
meddelelsemedel än som maktredskap. Har man ingen
själfständig och kraftfull kultur, som kan göra sig gällande
utan tvång, så nöjer man sig med att sätta munlås
på rivaliserande individualiteter. En sådan språklig
tolerans som i Förenta staterna och Indien är för
detta åskådningssätt lika obegriplig som den religiösa
propagandans frihet.

Ingenstädes hvilar maktens hand så tung på
misshagliga nationaliteter som i Ryssland. Och medan man
där ständigt klagar öfver de slaviske brödernas
betryck under tyskars och magyarers ok, blir man
aldrig belåten i sina kraf på ökad poliskontroll hemma
till det egna statsspråkets ära och trygghet.

Armenier och georgier ha blifvit frälste från
mohammedanskt förföljelsebegär. Men de börja falla
besvärlige genom sitt envisa fasthållande vid urgamla
minnen och institutioner. Hvad vet Europa om de
armeniske Bagratidernas konungaskuggor eller om den
underbara drottning Tamar, den georgiska krönikans
och folkdiktens hjältinna? Men Moskvapressens
korrespondenter vädra en riksvådlig »separatism» i
nationaldramerna på Tiflis’ teater, på samma gång som de
spåra armenisk-judiska intriger i Sydrysslands
tidningsredaktioner. Den georgiska kyrkan, som räknar
sina anor tillbaka trehundra år före Vladimir den
heliges dop, är för länge sedan inkorporerad i den
ryska. Dess prästalumner uppfostras i klostret Troitsas
»andliga akademi», där man ser desse söderns söner
melankoliskt följa den slaviska teologiens svårfattliga
lektioner. Och likväl har Georgien icke blifvit »kufvadt
af de ryska vapnen», utan under Alexander I:s (den
äfven i Finland »välsignades») regering inträdt i
frivillig union med Ryssland på grund af sin siste
konungs eller »tsars» testamente. Den heliga
synoden har äfven lagt beslag på den armeniska kyrkan,
hela kristenhetens äldsta folkkyrka, som grundlades
ett halft århundrade före Konstantins seger öfver
hedendomen. Ryskt undervisningsspråk påtvingas
de armeniska församlingarnas eller mecenaternas
skolor, och nyligen skandaliserade man sig i
Petersburg öfver edsformulär på armeniskt tungomål, som
nationellt sinnade biskopar tagit sig för att auktorisera.

I hela Kaukasien arbetar lokalförvaltningen under
påtryckning från de båda hufvudstädernas patrioter
på att spränga de gamla historiska stambanden och
utrota alla inhemska traditioner. Det betyder då
mindre, om ämbetsmannakorruptionen och polisvåldet
frodas i de afstängda bergdalarna, om den verkliga
russificeringen inskränker sig till gynnade affällingar,
som föraktas och hatas af sina stamfränder. De
upplysningar, som för ej länge sedan blifvit
meddelade om dessa missförhållanden af uppskrämde
iakttagare, skrifvas af kraftpolitikens förfaktare
uteslutande på den illojala oppositionens räkning.

Nästan det värsta bekymret ha den nationella
enhetens kämpar af de lillryske brödernas
motspänstighet. Hos oss vet man icke stort af denna
intressanta nationalitetsstrid, som sammanhänger med
det faktum, att femton millioner ryssar i södern ej
blott inom kejsardömets gränser, utan äfven i östra
Galizien, i Bukowina och ett hörn af Ungern tala
ett särskildt språk, lika skildt från den officiella
storryskan som danskan från svenskan eller till och
med som holländskan från tyskan. Det finns äfven
en tredje rysk språkgren, »hvitryskan» (med åtskilliga
millioner i Västryssland), men dess utveckling är
ännu mer hämmad i följd af befolkningens låga
utvecklingsståndpunkt.

Lillryskan själf sönderfaller i flere dialekter, och
ett gemensamt modernt litteraturspråk har svårt att
arbeta sig fram genom censurens mångahanda hinder.
Ansatser därtill finnas dock från tiden före Ukrainas
förening med tsarväldet, långt innan en modern
kulturryska började växa upp ur den petersburgska
kanslistilen. I våra dagar är det österrikiska Lemberg
hufvudsätet för det lillryska »målsträvet», som gynnas
af det öfvervägande polska inflytandet i Galizien,
men hvars alster motas af upplysningens väktare
öster om riksgränsen. Den »slaviska välgörenheten»
vid Neva har till och med i sin ordning understödt
en storrysk konkurrens på ort och ställe mot den
galiziska propagandan för lillryskan. Men dessa
»moskovitvänliga» tidningar på främmande mark
laborera med alla ett ofullständigt inlärdt tungomåls
brister. Deras sällsamma skrifart väcker stundom
löje hos själfve deras panslavistiske beskyddare. Vi
kunna få en ungefärlig föreställning om dess
egenheter, om vi erinra oss de hamburgske
lotterikollektörernas svenska prospekter.

Inom det egentliga Ryssland är lillryskans
användning förbjuden för andra skrifter än religiösa
och vittra. Men icke förty vägrades just i år
tryckningstillstånd för en öfversättning af den »allryske»
nationalskalden Pusjkins dikter, som en välmenande
litteraturvän velat göra tillgängliga för folket vid
Dneprs stränder med anledning af den stora
hundraårsfesten. Det är bättre, att menigheten i dessa trakter
ej alls får göra bekantskap med sådana snilleverk,
än att dess öron skola bortskämmas med
modersmålets bannlysta tonfall i högstämd poesi. Folkvisor
få utgifvas, men i sofradt urval. Det var en professor,
som gjorde sig olycklig på sitt samlarnit i den
vägen. Han slutade sin bana som landsflykting i
Schweiz.

Den lillryska intelligensen begagnar naturligtvis
statsspråket med erforderlig insikt och ledighet. Men
universiteten i Kiev och Charkov äro härdar för en
stark provinsialism, som väcker allvarsam oro hos
de stora fosterlandsintressenas vårdare. När
häromdagen kommittén för ett förestående arkeologmöte i
Kiev på anmodan beslöt, att lillryske forskare skulle
få hålla sina föredrag på sitt eget språk, höjdes
vreda röster i den tongifvande pressen emot denna
otillständiga frihet för en narraktig »jargon».

Det kan väl hända, att »ukrainofilismen» emellanåt
framträder på ett ännu mera misstänkt sätt. Trots
alla försiktiga reservationer framhållas de särskilda
minnena i den romantiska saknadens färger.
Fördraget emellan tsaren och Lillryssland af år 1654
var den första af de unioner, som den storryska
statsmakten afslutit och brutit. Den kosackiska
själfstyrelsens fullständiga fall daterar sig från Katarina
II:s dagar. Men ännu kvarlefva det gamla
själfsvåldets traditioner under de moderna frihetsrörelsernas
förklädnad. Kiev var den stormigaste nihilismens
näste, och därifrån utgick, enligt regeringens egen
offentliga förklaring, anstöten till de senaste
studentoroligheterna, som så pinsamt ängslat den
petersburgska byråkratien.

Det är därför ej så underligt, att just denna
»de ryska städernas moder», den ryska kristendomens
vagga nere vid Dnepr står under en särskild
generalguvernörs omvårdnad med diktatoriska fullmakter.
Och med spänd uppmärksamhet bevakas det
lättrörliga brödrafolkets lifsyttringar, som streta emot
det moskovitiska amalgamationsverket.

***

Om kulturens förkofran betingas af de personliga
anlagens möjligast rika utprägling hos individer och
människogrupper, så är det knappast den ryska
riksenheten gifvet att segra i detta tecken. Men
enformigheten är ju också ett slags makt för sig själf,
— åtminstone så länge respekten kan utkräfvas med
nödiga medel. Fosterlandets heliga namn låter bruka
sig till ungefär hvad som helst, i synnerhet om det
gäller någonting så lättfattligt som att undertrycka
och utrota.

Hvad gör det då, om ryckningarna i
regeringstyglarna äro något ojämna? Äfven en tillfällig trötthet,
som kan öfverfalla till och med de myndigaste
maktägande, erbjuder ingen säkerhet emot nya krafttag,
som upprepas och utsträckas med förstärkt eftertryck,
när försöksobjekten minst ana det.

III.
Folkupplysningsnit.

För åtskilliga år sedan rasade i Ryssland en
litterär polemik, som ännu ej alldeles slocknat, om
en märkvärdig kulturhistorisk fråga.

Några dyrkare af fädrens misskända minnen
trodde sig ha upptäckt, att det moskovitiska folket
var så godt som öfver lag läskunnigt och läslystet
före tsar Peters förvända västerländska reformer, som
först öppnat den ohyggliga klyftan mellan
»intelligensen» och »folket». Visserligen hade man icke så
mycket att läsa, men det man hade var hälsosamt
och fromt, och det var framför allt gemensam andlig
egendom för alla, från bojaren till bonden. Man var,
hette det, förtrogen med sin psaltare och
kyrkohandbok och hade lätt tillgång till bysantinska och inhemska
uppbyggelseböcker, till älskliga legender om gudsmän,
som voro så försakelsefulle, att de icke tvättade mer
än fingerspetsarna på trettio år, och att de delade
sitt knappa bröd med den hungrande björnen i skogen.
Därför var det ju också, som menigheten var så
ödmjuk och saktmodig till sinnes och alltså
förvärfvade de bästa anspråk på att »besitta jorden»,
nämligen hedningars och kättares jord.

För all denna välsignelse hade Ryssland att
tacka sitt nät af anspråkslösa byskolor, där ett torftigt,
men renhjärtadt och offervilligt prästerskap
undervisade sina egna och allmogens barn till värdigt
deltagande i gudstjänst och processioner.
Kunskapssmulorna spriddes vidare från hydda till hydda genom
ömsesidig hjälp i tydningen af alfabetets gåtor. I
motsats till det moderna Europas mekaniserande
tvångspedagogik var den fornryska folkbildningen
ett den kristliga frihetens och kärlekens verk, som
utvecklade sig såsom den enklaste och naturligaste
sak i världen, — så naturligt, att det ej ens föll
krönikeskrifvare och uppbördsmän in att därom
meddela några slags uppgifter. Men af frukterna
känner man trädet. Bref finnas ju i behåll från
de fattigaste byalag och kosackföljen till tsaren och
till hvarandra. Och om allmogens beläsenhet i de
heliga skrifterna vittna protokoll från hvarjehanda
intressanta trostvister.

***

Å andra sidan stodo tviflare upp, som påvisade
ojäfviga intyg om själfva prästernas klena bekantskap
med idrotten att läsa innantill under fromhetens
guldålder. Hur kan man då tro, att allmogen skulle
varit bättre däran än sina poper?

Visst funnos somlige munkar, som kunde både
läsa och skrifva ordentligt nog. Och i tsarens och
hans ämbetsmäns kanslier dvaldes en särskild
skrifvarklass, hvars medlemmar från far till son fortplantade
sitt yrkes hemligheter.

Det kom också en tid, för snart trehundra år
sedan, då anarkien, som alltid stod och står för
dörren i detta heliga land, med väldiga vingslag
sopade omkull de ryska slätternas bräckliga
samhällsbyggnad i otalige föregifne tsarers namn. Då
öfvergåfvos kloster och ämbetsverk, och deras
inhysingar skingrades åt alla väderstreck, — »gingo ut
bland folket», såsom de nihilistiske studenterna i
våra dagar. Af sådana skribenter äro de frejdade
bondebrefven uppsatta, och äfven sedan den värsta
stormen sackat af, hade kosacklägren, som alltjämt
vid gränserna höllo statsordningen i schack, tämligen
god tillgång på liknande äfventyrliga
redaktionsbiträden. När så i striden om korstecknet
halleluja-ropen sprängde ortodoxien, begynte en ny utvandring
af skriftlärde munkar till de förföljda
sekteristkolonierna, där äfven bland menige man ett okonstladt
»läseri» uppammades till de fördömda villomeningarnas
försvar.

Men den stora massan, som förblef trogen sin
tsar och sin patriark, bevarade äfvenledes sin
abc-dariska oskuld. Först långt efter intelligensens affall
från fäderneärfd sed började vetandets elementer sippra
äfven nedåt ibland det rättrogna folket. Och skall
det någonsin bli besked med Rysslands
folkupplysning (bl. a. en af kejsar Nikolaj II:s
välsignelsebringande drömmar), då måste drifvande åtgärder
med snaraste vidtagas.

***

Det är just Rysslands stora nationalpedagogiska
dilemma, som framskymtar i den antydda historiska
tendensdiskussionen. Revolutionen eller kyrkan, —
åt hvilkendera af dessa makter skall folket med sina
barn öfverantvardas i upplysningens namn?

Äfven i detta fall lämpar sig den ryska
samhällsutvecklingen klent för Europas pedantiska
metoder, som kräfva ett mödosamt arbete steg för steg
under tröttande bidan på frukternas mognad. Dylikt
smakar af den vidriga »tyska ackuratessen», såsom
slagordet lyder, af halfhet och kompromissmakeri.
Energi är den ryska patriotismens lösen.

***

Kejsaren har på senaste årsdagen af sin kröning
utfärdat ett nådigt tacksägelsereskript till en
godsägare i Västryssland, — en af de största utmärkelser,
som kunna vederfaras en undersåte.

Denne förtjänte medborgare har genom sin
verksamhet framkallat nära nog ett regeringsprogram.
Han var för ett par årtionden sedan professor i
botanik vid Moskvas universitet, men nedlade sitt
ämbete för att på sin egendom sysselsätta sig med
sina underhafvandes timliga och andliga välfärd.
Han hyllade slavofilernas åsikter, som i flere afseenden
kunna jämföras med den danska grundtvigianismen,
— i själfva verket en ingalunda tillfällig
öfverensstämmelse, enär båda dessa samhällsåskådningar äro
afarter af den allmänna europeiska romantiken från
vårt århundrades förra hälft. Folkuppfostran och
folkkyrka såsom nationalitetens äkta uttryck och
värn borde, menade han, allt innerligare
sammanväxa. Därför inrättade han skolor för allmogens
barn i närmaste samband med kyrkobesök och
gudstjänst. Fromhet och innanläsning skattades högre
än fåfänglig världslig mångkunskap. Själf
öfvervakade han undervisningen, som för öfrigt
anförtroddes åt präster, diakoner och klockare vid de
små bykyrkorna, och med tiden anordnade han ett
eget lärareseminarium på samma kristliga grund.

Det var detta skolsystem, som erhöll den
allerhögsta sanktionen och varmt anbefalldes till mönster
för alla sanne ryssars, enkannerligen den trogna
adelns, folkbildningsarbete. Och hvad de kejserliga
orden inneburo, det uttolkades vidlyftigare i den
patriotiska och gudfruktiga pressens artiklar.
Korrespondenter affärdades skyndsamt till den approberade
upplysningens hemvist och hade rörande ting att
förtälja om barnens harmoniska, nästan saliga
utseende och beteende vid sin psalmsång.

Och därför dundrades det af alla krafter emot
den ytliga och sedefördärfvande undervisning, som
så länge opåtaldt fått bedrifvas i alla hörn af det heliga
Ryssland. Men nu hade »högsta makten» (den vanliga
publicistiska omskrifningen för majestätet) fällt sitt
oåterkalleliga utslag, och en ny tid grydde för det
ryska folkets sanna odling i fädrens anda.

***

Dessa glädjeutbrott kunna lättare förstås i
sammanhang med den hetsjakt, som samma patenterade
fosterlandskärlek en tid bortåt satt i gång emot
Alexander II:s förr så lofprisade stiftelse, — de
ryska landstingen (zemstvo, i pluralis zemstva).
Dessa representativa korporationer vill man ha bort
så snart ske kan, lika väl som »gränsområdenas»
landtdagar, på det att ej minsta spår af
parlamentarismens styggelse må besudla själfhärskardömets
välsignade mark. Och i denna kamp äro alla medel
goda för att öka de hatade institutionernas
syndaregister.

Landstingen gälla som fasta borgar för den
liberalism, som numera fallit i onåd, ej minst på
grund af sin misstänkta ifver för ett modernt
folkskoleväsen. De bestå af två grader, den ena öfver
den andra: distriktstinget, hvars ledamöter väljas
ståndsvis af invånarne, och guvernementstinget, som
utgöres af representanter för de underordnade tingen.
Guvernementstinget såsom det farligaste vill man
helst komma åt, och på senaste tiden har man lyckats
anordna hvarjehanda kompetensstrider emellan de
båda tingen för att minska det förras myndighet och
hindra dess utjämnande verksamhet öfver hela
guvernementets område i fråga om skattebidrag,
skolinrättningar, m. m. Guvernören och andre byråkratiske
vederbörande ha alltid haft vidsträckta befogenheter
emot landstingen, och genom en förordning af 1890
skärptes ytterligare den administrativa kontrollen.
Likaledes under Alexander III inrättades ett nytt
polisämbete, de s. k. »landshöfvitsmännen» (zemskije
natjalniki), som utnämnas af regeringen (vanligen genom
guvernörerna) för att hjälpa bönderna till rätta i deras
kommunala bestyr och därför lofprisas såsom äkta
ryska motsvarigheter till de världsberömde
fredsdomarne i England. I verkligheten ha dessa sysslor
blifvit dels goda lefvebröd för fattige adelsmän, dels
besvärliga instanser för själfstyrelsen i landsorten.

Det har sålunda blifvit allt svårare för
landstingens folkskolevänner att utan trakasserier
genomföra sina planer, som dock uttryckligen falla inom
den ursprungliga landstingsförordningens ram. De
enda verkliga folkskolor, som finnas i Ryssland, äro
upprättade af landstingen och några stadskommuner.
Men deras utbredning hämmas dag för dag af
vederbörandes ogunst. Månge godsägare och bönder ha
också börjat tröttna på grund af de dåliga tiderna
och klaga bittert öfver de dryga pålagorna för
skolornas skull. De önska i stället högre bidrag till
väganläggningar, hvilket nog kan ha skäl för sig,
ty i Ryssland florerar visserligen järnvägsbyggandet,
men det är fortfarande synnerligen ondt om
landsvägar.

Med anmärkningsvärd skicklighet vädja
landstingsfienderna till den agrariska sparsambeten för
att få bukt med den tärande folkskolekräftan.
Beröfvas landstingen sin kompetens inom detta område,
då få de så litet att skaffa, att deras fullständiga
indragning så mycket lättare kan genomdrifvas.
I förväntan på en sådan lyckosam utgång dryftas redan
af samhällsbevarande förslagsställare afskaffandet af
allt hvad kommunalval heter. Ty valprincipen är ju
samhällsupplösningens underpant. I stället för de
nuvarande landstingen skulle då träda ett slags af
vederbörande tillsatta taxeringsnämnder, som finge
repartisera skatterna för likaledes af vederbörande
fixerade ändamål. Den anordningen blefve både
billigare för de skattdragande och bättre enlig med
själfhärskardömets grundsatser.

Folkskoleväsendet blefve också mycket mindre
betungande, om det inskränktes till det enda
nödvändiga för fromme ryssar och likformigt
organiserades öfver hela riket. Det kan ske endast
därigenom, att dess ledning förlägges under en enhetlig
öfverstyrelse, antingen ministeriet för
»folkupplysningen», — eller, ännu hellre, den heliga synoden.
De båda myndigheterna skulle väl också kunna
förenas till en enda, åtminstone så, att
generalprokuratorn vid synoden blefve den egentlige chefen med
folkupplysningsministern såsom sin »adjunkt» efter
den högre ryska administrationens sedvänja, —
såsom kanske redan faktiskt har varit fallet under de
sista åren. Generalprokuratorn skulle, enligt tsar
Peters instruktion, vara en »djärf man», som tordes
säga biskoparne sanningen i tsarens oeh statens
namn. Han har också mer och mer utvecklat sig
till en kommenderande general öfver kyrkan med
synoden såsom sin stab. Han är därför utan tvifvel
rätte mannen att äfven hålla en armé af
folkskolelärare i styr.

Kyrkligt disciplinerade skolor under den heliga
synodens öfveruppsikt, befriade från öfverflödig
boklärdom och folkvalde dilettanters inblandning, med
eller utan nitälskande adelsmäns understöd på de
särskilda godsen, — i sådana färger ter sig det
reformideal, som skall garantera på samma gång den fromma
upplysningen och själfhärskardömets integritet.
Folkfriheten garanteras därigenom, att allt skoltvång
förblir uteslutet. Undervisningen skall vara »allmän»,
men icke »obligatorisk», det är den ryska formeln.

***

Hvad skulle denna gudaktighetens och
samhällsordningens triumf kosta statsverket såsom affär?

På sextiotalet, när folkbildningsfrågan under
liberalismens auspicier först allvarsamt bragtes på
tal, utgingo order till alla myndigheter att hasteligen
insända statistiska uppgifter om förhandenvarande
skolor. Heliga synoden ville naturligtvis ej stanna
efter i bevis på sin omvårdnad om folkets
upplysning och företedde alltså en kalkyl, bestigande sig
till öfver 16,000 skolor med närmare 400,000
lärjungar. Allmän förtjusning, äfven inom
icke-klerikala kretsar, öfver detta fullkomligt oväntade fynd.
Högt flygande förhoppningar om skolväsendets
enorma billighet i följd af dess förening med kyrkan.

Tyvärr höllo dessa siffror icke stånd inför en
närgången eftergranskning. Saken hängde så ihop,
att biskoparne hade utfärdat stränga befallningar till
sockenprästerna om oförtöfvadt inrättande af
erforderliga skolor. Prästerna hade låtit befallningarna
gå vidare till föräldrarna att ögonblickligen skicka
barnen till dem. De späda samlades i massor, men
kunde omöjligen sysselsättas med studier af brist
på lokaler, läromateriel och väl äfven nödig
underbyggnad hos lärarne. De fingo i stället arbeta några
veckor vid prästgårdarna med att hugga ved, bära
vatten och fodra kreaturen. Sedan hemförlofvades
de, och när de nyfikne kontrollörerna infunno sig,
vore i det närmaste alla skolor och skolbarn
spårlöst försvunna. Synodens folkskolestatistik kvarstår
emellertid såsom ett kolossalt monument öfver ryska
primäruppgifters tillförlitlighet.

Så ramlade den illusionen. Sedan dess har
visserligen samma heliga synod lagt upp sina
räkningar på nytt, och dess skolsiffror frodas åter år
för år, i synnerhet nu, när det gäller att meritera
sig för öfvertagandet af rikets hela folkskolevård.
Men ingen vågar nuförtiden antaga någonting annat,
än att staten ändå skall nödgas släppa till betydliga
medel ur sin egen kassa.

Landstingen gifva (enligt uppgifter från 1893)
en någorlunda ordentlig skolundervisning åt öfver
en million barn för sex millioner rubel pr år. En
statistisk fackman beräknade 1880, att en liknande
underbyggnad för hela Rysslands ungdom skulle
kosta 80 millioner om året. Detta resultat väckte
djup förstämning, och folkskolesaken ansågs förlorad
för den generationen. Det var för drygt för det fattiga
Ryssland, som ju alltemellanåt ovillkorligen måste
bygga pansarfartyg på ett bräde för samma summa.

Men så uppträdde 1894 en annan kännare i
Moskva och visade, att saken kunde göras för elfva
millioner, om man inskränkte skolgången till tre år
och uteslöte flickorna därifrån. Det förutsättes
naturligtvis äfven, att landstingens byskolor indragas, och
ännu billigare blir det, om kurserna insparas enligt
det kyrkliga programmet

Tio millioner i rundt tal utgöra den
folkskolebudget, som synes gälla för den normala i
reformlägret. Det kan ej anses för högt betaldt för det
uppväxande släktets och fäderneslandets räddning
undan otron och revolutionen. För några år sedan
svärmade man också af finansiella skäl för
ambulatoriska skolor efter svenskt och finskt mönster. Men
den drömmen är nu förbleknad. Kringvandrande
folkskolelärare torde bli ganska polisvidriga figurer.
De påminna för mycket om nihilisterna, som »gingo
ut bland folket.»

IV.
Intelligensens upptuktan.

Om vi betrakta de ryska universiteten såsom
plantskolor för landets växande intelligens, så kunna
vi ej undgå att förvånas öfver vissa af deras
egendomligheter. De äro mest kända i utlandet för sina
studentoroligheter, som ofta nog behandlas och
omtelegraferas såsom högst betänkliga statsaktioner.

Man får höra talas om vilda revolutionära
tilltag af ungdomar, som tydligen föreställa sig vara
i stånd att djupt ingripa i sitt fäderneslands öden,
och det icke minst på grund af den officiella skräck
de injaga. Men man får också höra talas om polisens
brutala framfart emot de svärmande skarorna, om
massrelegationer och förvisningar till »aflägsna trakter»,
ja, till själfva Sibirien, om misshandlade fångar i
Peter-Paulsfästningens hemlighetsfulla häkten.

Dylika underrättelser (liksom så många andra
från Ryssland) framkalla stundom i den europeiska
pressen mycket starka uttryck af indignation, som
alltefter olika samhällsåskådningar riktas än emot
»nihilisternas» ohyggliga själfsvåld och sedefördärf,
än emot vederbörandes hänsynslösa förtryck.

Indignationen är en känsla, som kan vara
förklarlig nog, men som icke underlättar uppfattningen
af Österns egendomliga kulturvillkor. Det ryska
samfundslifvets öfverraskande och i många fall nästan
groteska kontraster aftrubba indignationen i den mån
man hinner vänja sig vid deras åsyn. Då förstår
man ock lättare den uppsluppna galghumor, som
präglar den ryska socialkritikens mästerverk, för så
vidt som de röja bekantskap med den europeiska
bildningens förbjudna frukter, men ändå förr eller
senare lyckats halka igenom censurens maskor. Den
bismak af bitterhet, som trots löjet vidlåder dem,
behöfver ej störa främlingen, som står utanför hela
villervallan och blott vill lära känna dess sällsamma
väsen till sitt eget husbehof.

Det är också denna kritik, som utgör den
bullersamma ryska ungdomens kanske förnämsta
bildningselement. Skolplaner och akademiska kurser äro
mera till för formens och den europeiska konvenansens
skull. Men den andliga must, som verkligen insupes
af den vaknande intelligensen, hämtas ur fosterlandets
rika s. k. »anklagelselitteratur.»

***

För att rätt uppskatta dess inflytande bör man
ej förgäta, huru bekvämt de infödde
omstörtningsandarne ofta i praktiken vetat att finna sig till rätta
med det fosterländska arbetets uppgifter, och å andra
sidan dess betrodde målsmän med de förres
verksamhet och alster.

Gribojedov, hvars hvassa repliker om »sunda
förnuftets förbannelse» ännu i dag äro fördomsfrihetens
slagord från hofvet ned till lägsta skrifvarkontor,
tjänade på sin tid tsarens diplomati såsom en djärf
och skicklig intrigör i Teheran, där han ljöt döden
för den patriotiska persiska pöbelns raseri. Gogol,
som med sin »revisor» och sina »döda själar» till själfve
kejsar Nikolajs hjärtliga gamman afslöjat byråkratiens
förvaltningskonster, slutade sina dagar i mystisk tro
på det heliga Rysslands mission. Melnikov, som så
drastiskt tecknat statskyrkans och sekteristernas
underliga konflikter, var å ämbetes vägnar en
fruktansvärd buse för de naive svärmarne vid Volga. Om
en fjärde, den kanske snillrikaste och mest
skarptungade af dem alla, Stjedrin-Saltykov, själf ej inlåtit
sig på dylika motsatsers personliga utjämning, så
är dock hans eftermäle ganska kännetecknande för
ryska stämningsomslag. Medan han lefde, väckte
hans ironiska följetonger oafbruten skandal hos alla
sanne fosterlandsvänner. Men nu, tio år efter hans
död, seglar hans namn med förlig vind in i
klassicitetens hamn.

Så godt som hela den ryska mönsterlitteraturen,
ända från Pusjkins och Lermontovs dagar, har mer
eller mindre af denna pessimistiska anstrykning.
Den ryska litteraturhistorien, äfven i sin spakaste
redaktion, är en ordentlig kurs i demoniskt trots mot
vederbörande och genialiskt martyrskap eller affall.
De officiellt approberade krestomatierna öppna tidigt
för intelligensens telningar af båda könen dörren till
en skattkammare af samhällssatir, som borde, tycker
man, göra dem onaturligt klarsynta för hela lifvet.
Man tänke sig Voltaire och Diderot såsom
klasslektyr i klosterpensionaten före revolutionen! Samma
vitterhet, kommenterad af varmt intresserade
lärarekrafter, är i verkligheten det mest omtyckta och
bäst inhämtade läroämnet i alla de gymnasier, som afse
att fortplanta »rysk kultur» midt ibland »gränsområdenas»
stamskilda och misstänkta befolkning, från Riga till
Warschau, Kiev och Odessa, från Helsingfors till
Tiflis och Taschkent.

Hvad som icke formligen genomgås på
lärorummet, det tillägnas utan möda genom privatläsning
efter tillgängliga anvisningar, och sedan är
öfvergången lätt funnen till den ännu mer lockande
vitterhet, mot hvilken det varnas i kraft af
undervisningsministerns cirkulär. I Ryssland blomstrar konsten
att uppamma fosterländsk hänförelse genom direkt
eller indirekt vägledning till de rum, där de bespottare
sitta. Hur skulle det annars gå för sig att efter den
moderna pedagogikens kraf inviga ungdomen i det
nationella snillets evolution?

***

Den ryske ynglingen eller den ryska ungmön, som
naturligtvis till en början tar sina auktorers alla
sarkastiska hänsyftningar på brinnande allvar, är redan
därigenom liksom predestinerad till radikal opposition,
så snart den krassa verkligheten korsar de första
ansatserna till egen vilja. Emot dylikt fantasteri är
polisreglementet den probata hästkur, som helst anlitas
från ofvan. Däraf de bråda sammanstötningar, som
slunga så många knoppande krafter ur spåren.

I talrika fall dock visst icke för alltid. Man
torde mycket misstaga sig, om man menar, att alla
»nihilister» eller »revolutionärer» taga en ända med
förskräckelse. En aktningsvärd procent finner nog
sin väg, med eller utan svårare pröfningar, hem till
tjinovnikdömets köttgrytor. Ej ens sinnelagets
omvändelse är ovillkorligen obligatorisk för en sådan
utvärtes ändring af lefnadsbana. Den bekanta ryska
godmodigheten, som ej förnekar sig ens inom polisens
sfär, nöjer sig gärna med en rent formalistisk
afpassning, med den kyrkliga eller administrativa
ritualens mimik. En statsman bland slavofilpartiets heroer
har förklarat sig sätta en »ateist, som bekänner sig
till den ortodoxa kyrkan» högt öfver de frommaste
katoliker och protestanter. Och dessutom erbjuder
själfva det lojala ryska statslifvet ej så få fält, som
enkom kräfva revolutionära eller rent af anarkistiska
lynnen och gåfvor.

Månget »verkligt statsråd», till och med excellenser
af än högre rang torde under sina ordnar ha den
gamle radikale Adam ganska stadigt kvar i kroppen.
Man har försonat sig med själfhärskardöme och polis
på humorns och lönestatens basis. Samhällsbrister,
som det är riskabelt eller åtminstone besvärligt att
söka bota, kunna med skämtande gemytlighet
exploateras. Men skadan tages igen förmedelst ett
nitiskt och meriterande omstörtningsarbete på
främmande bekostnad i trons och fäderneslandets intresse.

Utländska frihetsrörelsers underblåsning eller
»gränsområdenas» förryskning yppar tacksamma
uppgifter, äfvensom utsikter till befordran och förbättrade
inkomster. Där borta finns det så många intressanta
nationaliteter, som det gäller att väcka till
själfmedvetenhet emot besvärliga regeringar, så mången
utarmad underklass, som t. ex. i den ryktbara urslaviska
agrarkommunismen kan uppfostras till den »hvite
tsarens» pålitliga stöd emot ett tredskande
herremannastånd. Det »slaviska välgörenhetssällskapet»,
som består af mycket fint folk, har i decennier bland
förföljde trosbröder drifvit en liflig sport med agenter,
som sedan avancerat ganska bra, och att instruera
»mullvadar» på närmare håll lönar också mödan.
Under Muraviev i Littauen, Tjerkasskij och Miliutin
i Polen, Manassein i Östersjöprovinserna, hade månge
resignerade nihilister goda tillfällen att inlägga
administrativa förtjänster. I de »kärnryska»
guvernementen voro de mindre på sin plats, men i
»gränsområdena» voro de ovärderlige såsom banbrytare
för den ryska friheten och byråkratien.

Dessutom finns det till och med en trolsk och
invid afgrunden slingrande stig att beträda, hvarom
det plägar hviskas i enrum med blandad rysning
och skepticism. Den store polske skalden Mickievicz
har besjungit en littauisk hednahjälte, som trädde in
i korsriddarnes läger och svingade sig upp till deras
högmästare för att omsider på valplatsen öfverlämna
dem åt sina landsmäns hämnd. Konrad Wallenrod
är en älsklingsgestalt för den slaviska fantasien, som
förvetet spejar efter dess motsvarigheter i våra dagars
politiska verklighet. Men hvem kan förlika
någonting sådant med vår stela och rätliniga kulturlogik?

***

Huru som helst, tsarens tjänst kan dock icke
absorbera eller tillfredsställa all den mer eller
mindre revolutionära intelligens, som växer fram i
dess större mängd, ju mer portarna till gymnasier
och universitet öppnas för de breda lagren.
Vederbörande ha därmed själfve ställt sig inför ett problem,
som hotar att växa dem öfver hufvudet, hvad det
lider.

Fyra stora omkalfatringar från ofvan till nedan
räknar den ryska undervisningshistorien, sedan den
första alexandrinska liberalismen instiftade
»ministeriet för folkupplysning» och efter napoleonskt
mönster utnämnde »kuratorer» att på prefektmanér
taga hand om universitet och läroverk. Ser man
närmare efter, blir det nog några flere rätt starka
omskakningar, förutom en massa mer eller mindre
epokgörande ministercirkulärer. I Ryssland är man
såtillvida synnerligen modernt kulturmässig, att man
där ännu mindre än annorstädes är benägen att låta
institutioner växa i fred. De ryckas esomoftast upp
med rötterna, som sedan synas i kommittéer och
omklippas med departementssaxen. Det skulle vattnas
alla skolreformatorer i munnen att få vara med om
dessa kaleidoskopiska dryftningar af pedagogiska
system och timplaner.

Men det fordras bildningsteknikerns hela
gravitetiska tillitsfullhet för att lägga den rätta tonvikten
på dylika ryska specialiteter. Hvilka och hurudana
läxor officiellt meddelas, det betyder mindre än den
kulturatmosfär, som lärare och lärjungar måste
inandas, och som den mest durchdrifne pedagog
omöjligen kan tillverka ens efter konstens senast
uppfunna handgrepp.

Naturligtvis har man äfven i Ryssland tvistat
oändligt om de klassiska studiernas plats på
skolschemat. Alexander I och Nikolaj I voro på det
hela taget, liksom allt finare folk vid hofvet och
i ämbetsverken, modernitetens och realbildningens
vänner. Den förre lät skolpojkarne till och med läsa
naturrätt, folkrätt och nationalekonomi. Men
dekabristresningen ingaf Nikolaj fasa för »halfbildningens
lyx», och jämte andra samhällsbevarande hästkurer
förunnade han äfven en tid bortåt sina ministrar fria
händer att upprätta klassiska läroverk. Efter 1848
års oro, som utvisade receptets klena verkningar i
själfva Frankrike och Preussen, togo dock hans egna
realistiska böjelser öfverhanden; så att han tvärt
utrotade grekiskan ur sina gymnasier och inskränkte
latinkurserna för att kväfva alla frestelser till
republikanism. Under Alexander II anordnades först, efter
häftiga strider, ett parallelsystem af realistiska och
lindrigt klassiska skolor, med öfvervägande sympati
för de förra. Så började den bekanta attentatserien
med åtföljande studentupptåg, som röjde bristen på
grundlighet i ungdomens skolbildning. Då tillträdde
grefve Dmitrij Tolstoj såsom en af samhällsräddarne
makten öfver bildningens värld och stärkte de
konservativa intressena genom en strängt åsyftad klassicism
efter preussiskt mönster, som väckte och fortfarande
väcker oerhörd förbittring inom intelligensen. Det
finns personer, som härleda »tsaren-befriarens»
undergång från de kuggade studentkandidaternas
hämndlystnad.

I verkligheten är det nog ej så hemskt beställdt
med den ryska klassicismen. Lärarekrafterna måste
länge delvis beställas från utlandet (tjecher och äfven
danskar, t. ex. den bekante författaren Thor Lange
vid Katkovs privilegierade normalläroverk) eller
enkom inöfvas vid ett af ryska regeringen underhållet
seminarium i Leipzig. Men de förslå ej att allmännare
och djupare initiera de motsträfvige gymnasisterna
i antikens mysterier. Det finns en och annan
framstående rysk filolog och forskare inom bysantinologien,
som är nödvändigare för den ryska historiekunskapen
än för den svenska att kunna isländska. Men eljest
äro latin och grekiska ganska vantrefna
prydnadsväxter i den ryska bildningsparken. För den
utexaminerade lärdomssvennen är Gogol en långt mer
konkret mästare än Cicero, och Tjernysjevskij reglerar
hans filosofiska världsåskådning vida mer effektivt
än Plato.

Sedan forntidens diktare och vise tagits i
anspråk för att legitimera den moskovitiska ortodoxien
inom stat och kyrka, är det ej så besynnerligt, om
det uppväxande släktet i dem ser ett slags
prototyper för sitt eget tidehvarfs gendarmofficerare och
omfattar dem med ungefär samma sympati. Bakom
det fastställda skolprogrammet arbetar sig den äkta
nationella odlingen framåt, men visserligen i en annan,
mindre uppbygglig gestalt och anda, än de romantiske
fackpatrioterna och exersisinstruktörerna drömt om.

***

Den ryska läroverksorganisationen (universiteten
inräknade) har å ena sidan aldrig konvenerat riktigt
»välboret» folks barn, å andra sidan saknat utrymme
för den prästerliga bildningen, som ännu utskänkes
dels i lägre seminarier (tillräckliga för flertalet), dels
i »andliga akademier» vid de förnämligaste klostren,
liksom på den tiden, för ej så länge sedan, då
popsläkterna voro bundna vid fäderneyrket genom ett
strängt kasttvång. Den förmögnare adeln föredrog
sina enskilda eller offentliga »pensioner», äfvensom
vissa enkom inrättade fackskolor, förutom
naturligtvis kadettkårerna, som i sin ordning voro mer eller
mindre förnäma. Förhållandet är ungefär likadant
ännu i dag.

Obetingade och likformiga kompetensvillkor för
inträdet på den byråkratiska banan kunna knappt
sägas förekomma. För söner af »goda familjer» öppnas
alltid åtskilliga genvägar (kjolvägen påstås vara en
af de rakaste och bästa), och för alla är det säkrare
att förvissa sig om god protektion än om en tung
kunskapsballast. Hufvudsaken är att fort komma in
och sedan genom påpasslighet för allehanda chefer
tjäna sig upp på rangstegen. Man flyttas med största
lätthet från den ena förvaltningsgrenen till den andra,
och militärer (som säkerligen i Ryssland öfverhufvud
få den ordentligaste fackbildningen) anses under för
öfrigt gynnsamma befordringsvillkor duga till ungefär
hvad som helst.

Den egentliga tjinovnikklassen, i synnerhet inom
de högre graderna, är därför blott till en del
universitetsbildad. Men dess medelsort måste för sina söners
räkning hålla till godo med statens gymnasier och
universitet, utan att deras utsikter för framtiden
därigenom garanteras. Upphäfvandet af prästeståndets
ärftlighet och allmogens lifegenskap har till de
nyinrättade bildningshärdarna lockat åtskilliga elementer
ur de mörka djupen, hvarigenom det ryska
studentlifvet fått sin egendomliga prägel af pauperism och
afsöndring från den burgna anständigheten. Läkare,
advokater och lärare, således »liberala professioner»,
hvilkas nationalisering i större skala förmedelst
infödde yrkesmän också daterar sig från Alexander
II:s reformer, torde företrädesvis rekryteras ur denna
sociala sfär. Det är så mycket svårare för dem att
få något populärt erkännande inom det ryska
samhället, hur ifrigt än de liberala kretsarna bemöda sig
om att framhålla deras betydelse och värde.

Studenterna ha alltså kommit att intaga en ganska
skef och falsk ställning. De känna sig tillbakasatte
och misstrodde, men på samma gång kallade att
representera det nya ljuset och folkets reformbehof.
Den bildningens demokratisering, som de ha att tacka
för sin tillvaro, är en underlig anomali, så länge
massorna sakna det nödtorftiga folkskoleunderlaget
och tryckfriheten är utrustad med en stramt åtsittande
munkorg. För studenterna måste den mycket
omskrifna plikten att fylla klyftan emellan »intelligensen»
och »folket» te sig på ett annat sätt än för det fromma
nationalpartiet med goda ämbetsinkomster. Och deras
egen inbördes solidaritet framtvingas genom de
enskildes ofta nästan hjälplösa öfvergifvenhet.

Den officiella universitetspolitiken är lika
mångskiftande som gymnasialprogrammen. Statuterna af
1884, som skulle införa tysk grundlighet i de
akademiska studierna, äro redan kompletterade med en hel
litteratur af smärre ukaser. I verkligheten är
disciplinens upprätthållande vederbörandes hufvudintresse.
Men alltemellanåt vädjas det äfven, såsom nu senast
i en varmt affattad kejserlig kungörelse, till
professorernas moraliska inflytande på den dem
anförtrodda ungdomen. Det är blott skada, att den
professor, som personligen och utan den sannskyldiga
ämbetsminen närmar sig studenterna, så lätt råkar
ut för polisens misstankar, att han drifver otillbörlig
demagogi.

Och när städer af ungefär Stockholms storlek,
såsom Nikolajev och Riga, för ett dygn eller par falla
i den rasande pöbelns våld, — då spåras däri af
uppskrämde samhällsväktare ett nytt närmande af
den relegerade intelligensen till folket.
V.
Pressens lifaktighet.

I förra århundradet hade
statskunskapsprofessorerna vid tyska och äfven svenska universitet för
sed att lägga de »allmänna tidningarna» till grund
för sina föreläsningar, och denna naiva praxis kunde
opåtaldt fasthållas, så länge pressen var en utgrening
af det officiella kungörelseväsendet och delade såväl
dess oskyldiga beskaffenhet som dess kvantitativa
begränsning. Men hvad skall häfdaforskningen en
gång ta sig till med dessa massor af mångskiftande
periodiskt tryck, som vårt århundrade utstrött och
dagligen utströr öfver hela jordens rund?

Det blir ett källmaterial, som utan tvifvel kommer
att hastigt nog gallras af sig själft genom det moderna
papperets förmultning. Dess rester lära dock ej
saklöst kunna lämnas åsido ens af de mest gravitetiske
historiografer. De officiella akterna äro oumbärliga
och förträffliga att ha, framdeles liksom hittills. Men
tidens anlete ter sig under en mindre konventionell
mask, när det reflekteras i politikens och kulturlifvets
publicistiska spegel eller kaleidoskop.

En mask förblir det i alla fall, och i denna form
kanske mer förvirrad, sönderbruten och svårtydd än
någon annan, hvarmed det historiska handtverket
hittills haft att beställa. Källkritiken, som är den
enda, ehuru så ofta försmådda nyckeln till allt vårt
städse fragmentariska vetande om det förflutna,
kommer att ställas inför högst intrikata uppgifter,
om det gäller att räkna äfven med tidningarnas
redaktionshemligheter. Och hvem kan tänka på att
reda sig med den allmänna meningens eller de
tusentals intressegruppernas och känsloskiftningarnas alla
tungomål i detta Babel, som kallas den framåtskridande
världskulturen?

På alla våra västerländska stora och små
kulturspråk ledsagar en mångstämmig och ganska
disharmonisk kör den outgrundliga lifsprocess, hvarigenom
folkens öden dag för dag växa samman så godt som
omedvetet för dem själfva och tämligen emot deras
vilja. Men äfven österns folk tillägna sig i ständigt
rikare mått den moderna pressens uttrycksformer
och maktmedel. I Konstantinopel och Kairo tolkas
vederbörandes landsfaderliga afsikter och polemiseras
försiktigt på turkiska och arabiska mellan de frankiska
nyheternas fiender och vänner. Indiens
tidningslitteratur öfverträffar Österrikes i polyglottisk prakt
och äfven i de kämpande riktningarnas yppiga,
ohämmade frimod. Japan har på ett par årtionden redan
inom detta område nästan hunnit i fatt den
amerikanska smidigheten och framtaligheten, och till och
med i det sönderfallande Kina hålla litteraterna på att
hvässa de nya vapnen till det ofantliga fäderneslandets
försvar. Det blir det tjugonde århundradet
förbehållet att bereda oss fortsatta öfverraskningar från den
»sofvande Orienten», kanske ägnade att modificera
Europas doktrinära och kolonialpolitiska
spekulationer.

Midt emellan västern och denna asiatiska
intelligens, som befinner sig i en så gåtfull jäsning, står
Ryssland likaledes med sin nationella press, hvars
lifsvillkor mera likna sultanens än mikadons eller den
angloindiske vicekonungens vård om det fria ordets
trefnad. Men ur denna af censuren eller åtminstone
inrikesministerns varningsgrader omhägnade
tankevärld tränga emellanåt till Europa stolta röster, som
tala å ett millionstarkt och patriotiskt folks vägnar.
De fantasirike tro sig i dem förnimma ett genljud
till och med af själfhärskarens egen mystiska vilja,
och de fulltoniga organens besynnerliga, men sonora
titlar förstärka det imposanta intrycket. Ja, hvad
kunna vi egentligen veta om dessa hemlighetsfulla
ting?

***

Vill du lära känna ett lefvande språk i dess
moderna hvardagsskick, så gör du klokt i att
då och då ögna igenom de dagliga tidningarnas
spalter, annonserna icke till att förglömma. Äfven
om du känner dig fri från alla anspråk på egentlig
källforskning, så kan du knappast undgå att få en
smula kulturhistorisk insikt med på köpet. Och äfven
utan alla kraf på statistisk metod eller bibliografisk
fullständighet kan t. ex. en samling lösnummer från
olika bildningsmetropoler i det vidtfamnande
tsarväldet skänka ett slags föreställning om gängse
åskådningssätt eller lokala intressen.

Den ryska pressen förlorar vid något närmare
bekantskap sin nimbus af högtbetrodd auktoritet, men
vinner i allmänt europeisk begriplighet. Att dess
utveckling icke bottnar särdeles djupt i den äkta
slaviska jordmånen, utan i hög grad betingas af
främmande mönster, blir snart tydligt för hvar och
en, som ej låter besticka sig af det icke minst
eftergjorda nationalistiska frasmakeriet eller den
efterhängset trohjärtade »folkligheten» i knipsluga ordstäf
och känslosamma andaktsuttryck.

Starkast är naturligtvis det franska inflytandet,
som, ju längre man kommer åt Halfasien till, verkar
dess mer tjusfullt genom sin fernissa af gentil
lifsglädje. De parisiska boulevardbladens elegans imiteras
med ansträngd uppsluppenhet af hela horder af
moskovitiske kåsörer. Det löpande hufvudstadsskvallret,
som ej i nämnvärd mån generas af censursaxen,
uttömmes i åtskilliga små billiga förnöjelseorgan,
kanske de mest spridda af den ryska upplysningens
tjänstehjon. På Petersburgs och Moskvas gator fägnar
den icke alldeles sällsporda synen af en läskunnig
kusk eller gårdsdräng. Ser man närmare efter, skall
man oftast i hans hand igenkänna någon af dessa
kopekdankar. De äro så godt som politikfria, men
vimla i stället af lustiga och mustiga historier om
illparige men lurade och efterhållne judar eller tyskar,
om de förmögne köpmanssönernas senaste skandaler
på utvärdshusen, om skabrösa brottmål och
domstolsscener, om försnillningsallusioner och våldsamma
uppträden i stadsfullmäktiges duma, där det ibland
tycks kunna gå nästan lika hett till som i den
framlidna polska riksdagen, denna praktblomma af
slavisk parlamentarism. Kupletter på slagdängevers
växla med den spirituella prosan lika brokigt som
i de veritabla skämttidningarna, hvilkas ofta
kolorerade illustrationer röja en artistisk smak för det
vågade och nakna, — en något barbariserad
kokott-konst, gärna förknippad med det af all sann chic så
omhuldade teatersnacket. Själfva kvickheterna dofta
visserligen mer af vodka och kvas än af den galliska
finessens bouquet. Men tonen är alltid ytterst lojal
och »välsinnad», och den patriotiska lyftningen finner
sin hugnad i oförskräckta karrikaturer af engelske
statsmän och andre vedersakare till Rysslands och
mänsklighetens välfärd.

Stadigare själaspis serveras åt den stora
administrerade allmänheten af guvernementens
residensblad, vanligen blott ett enda af ganska blygsamt
omfång för en publik af en eller annan million.
Endast i de riktigt stora provinsstäderna, såsom Kiev
och Odessa, finnas flere, som representera olika
riktningar, till och med olika tungomål, inom samhället.
Men eljest är guvernementstidningen fri från
konkurrens och därför i högsta potens välmenande och
fredlig, utom när det gäller att brännmärka till
äfventyrs förefintliga främmande nationaliteter af misstänkt
trohet. Innehållet består af väl sofrade ortsnyheter,
i synnerhet ägnade att framhålla myndigheternas
förtjänster om det allmännas bästa, referat öfver
ämbetsmannajubileer, välgörande sällskaps årsmöten och
andra illustra tilldragelser, någon lokalhistorikers
berättelser om märkvärdiga traditioner och seder på
det närmaste bondlandet, redogörelser för
kyrkobildernas forntida underverk eller ur tillgängliga
handböcker hämtade erinringar om nejdens furstliga
helgon, — för resten utklipp ur hufvudstadspressen.
Redaktionen bestrides ej sällan af någon bland
guvernörens »tjänstemän för särskilda uppdrag» och
är därför tämligen i lä för censurens stormilar. En
rysk dignitär är vanligen försedd med åtskillige
sådana attachéer utan reglerade plikter: tekniska
biträden, påpasslige agenter eller helt simpelt gynnade
fränder och vänner, som blott ha att då och då bocka
sig för den välvillige chefen, tills någonting bättre
yppar sig.

Det finns visserligen en och annan litet förlegad
tjinovnik, som inte kan tåla murfleri såsom en tarflig
och i rangförordningen icke upptagen sysselsättning.
Men de, som ha följt med sin tid, äro i allmänhet
på sitt sätt vänner af det fria ordet.
Guvernementsbladet är deras ideal för någonting lagom i
tidningsväg. Man kan då förstå, hur oangenämt en sådan
måttfull guvernörs nerver måste beröras af det
taktlösa slöseriet med andliga krafter i vissa
»gränsområden», t. ex. i Finland, där snart sagdt hvarje
småstad vill ha sig ett litet själfsvåldigt organ för egen
räkning, till och med ett par i ständig inbördes fejd.
Han måste i ty fall känna det som sin uppgift att
gripa in med nödiga instrumenter. Den polska och
baltiska pressen har för länge sedan blifvit sålunda
ansad och beskuren. Och framför allt blir det hans
plikt att själf uppsätta ett sant fosterländskt
mönsterorgan, ett frälsningens stridsrop för tungornas och
själarnas förryskning. Så utplanteras den ryska
kulturen med offentligt understöd i de otrognes bygder,
och i motsats till den trumpne petersburgaren
Nekrasovs hädiska dikt förkunnas det med
öfvertygelsens värme, »hur lyckligt det är att lefva i
Ryssland» för hvem det vara månde.

De andlige guvernörerna, biskoparne, ha sina
motsvarande »stiftsnyheter», som dock ej tränga långt
utom prästerliga kretsar. Här och där blomstrar
äfven ett »broderligt ord» eller något annat
missionsblad till de envetne sekteristernas hemvallande i
kyrkans fålla. Det är ett slags modernisering af den
gamla vackra sedvänjan under påskhelgen, då
rätttrogne och »gammaltroende» pläga mötas offentligen
i frid på Kreml för att disputera, om man bör korsa
sig med två fingrar eller tre, och sedan skiljas åt
utan handgripligheter med hvar sin orubbade
trosgrund. Skillnaden är bara den, att i tryck den
kätterska parten får lof att hålla munnen. Någon
»frireligiös» press existerar tills vidare ej i det
heliga Ryssland.

***

Den periodiska litteraturens öfverklass består i
främsta rummet af de många tidskrifterna, som hunnit
en aktningsvärd utveckling. Universiteten och de
»andliga akademierna», flere lärda sällskap m. m.
utgifva sina särskilda årsskrifter eller andra
fackorgan, som äro af stor betydelse framför allt för
kännedomen om Ryssland i det närvarande och det
förflutna. Politiken i egentlig mening är från dem
bannlyst, ehuru hvarjehanda tendenser ofta nog
framlysa och mycket släppes igenom, som torde vara en
betänklig näring för obefästa sinnen, om de orkade
med sådana hårdsmälta saker. Dessa institutioner
förfoga öfver sin egen inre censur, och äfven i
Ryssland finns det ett vetenskapens frimureri, som
förstår att afväpna obehörig inblandning. Själfva den
»journal», som utgår från »ministeriet för
folkupplysningen», meddelar stundom märkliga
upplysningar, som man ej skulle vänta under officiell
egid. De historiska tidskrifterna trycka ganska
färska memoarer och aktstycken af rätt
komprometterande beskaffenhet för åtskilliga lysande namn
och minnen, om än det väl kan hända, att
vederbörande icke äro riktigt på det klara med hvad
de göra.

De mera populära revyerna efter franskt och
engelskt mönster äro strängare öfvervakade, liksom
de ock med större öppenhet våga sig ut på osäker
mark. De flesta af dem äro ganska kortlifvade,
men några finnas, som räkna ett ståtligt antal
årgångar. Hedersrummet intages utom all fråga af
Vêstnik Jevropy (»Budbäraren från Europa»), den
sakkunniga högliberalismens språkrör, som i hvilket
land som helst skulle tillvinna sig respekt. Dess
ton verkar i bästa mening förnämt genom sin
frihet från larmande chauvinism, ehuru äfven i detta
afseende vissa konsiderationer måste iakttagas af en
rysk redaktör. Tidskriften har svårt nog ändå trots
all oundgänglig diplomati att kryssa sig fram genom
de ofta upprepade varningarnas blindskär.

***

De båda hufvudstädernas dagliga tidningar,
hvilkas namn mest låta höra af sig i utlandet, stå på
ett från alla synpunkter vida lägre trappsteg. Deras
inflytande är dock långt större, ehuru det ej får
öfverskattas såsom i verkligheten bestämmande
regeringens åtgärder. Den ryska intelligensen (om folket
lönar det i detta sammanhang ej att tala) är i sina
breda lager en nästan uteslutande tidningsläsande
publik, som vill ha kraftigt verkande retmedel för
sina växlande stämningar, men saknar tillräckligt
intresse för verkliga och mångsidigt belysande
utredningar af föreliggande spörsmål. Allmänheten i
hvarje land har alltid ungefär en sådan press, som
den förtjänar, och en press, som måste tala till läsare
utan vana och håg att syssla äfven med bokliga
studier, om också i mera populär form, måste taga
den ytliga uppfattningen såsom sin gifna
förutsättning och alltså själf stanna på en jämförelsevis
låg ståndpunkt. För främlingen är den ryska
hufvudstadspressen intressant förnämligast såsom ett slags
psykologiskt material, men vida mindre såsom källa
för faktiska upplysningar utöfver de tillfälliga
dagsnyheterna, — ett arbetsfält, som också är tämligen
illa skött. Den kunskap man där kan hämta om
Ryssland måste egentligen byggas på indirekta
slutsatser af hvad som meddelas, om man nämligen för
öfrigt har tillgång till andra hjälpmedel för utöfvande
af nödig kritik.

Denna press, sådan den nu är, befinner sig
emellertid i en fördelaktigare ställning till vederbörande
än landsortens omedelbart öfvervakade tidningsvärld.
Den preventiva censuren ersättes af ett system med
varningar, indragningar på viss tid eller för alltid,
förbud mot annonser eller lösnummerförsäljning, o. s. v.,
hvilket allt kan vara besvärligt nog enligt vår
västerländska uppfattning, men för den ryska publicistiken
ter sig såsom en någorlunda dräglig tillvaro. Till
undvikande af öfverflödig risk har man där vant sig
vid en stil, rik på hvarjehanda omsvep och
allusioner, som öfvergått till ett slags manér äfven i sådana
fall, då faran ej är så stor. De för tillfället gynnade
organen få friare tyglar och begagna sig däraf med
större eller mindre hänsynslöshet, — till dess ett
alltid möjligt omslag inträder.

Inflytelserika personligheter å högre ort försmå
ej att använda tidningarna för sina syften efter
vanlig modern metod. I Petersburg är man härutinnan
fördomsfriare och mera drifven än den oslipade
provinsbyråkratien. Behofvet att skapa och leda
stämningar, åtminstone inom vissa kretsar, som i sin
ordning kunna uträtta ett och annat, gör sig
alltemellanåt kändt och erkändt. Denna påverkan är
dock säkerligen för det mesta rent personlig och
icke officiös i strängare mening. Det är sällan
regeringen själf, som talar genom inspirerade artiklar,
utan t. ex. enskilde ministrar och andre optimater,
som till och med kunna underhålla ganska heta,
ehuru förstuckna, inbördes fejder på detta vis. Det
tillförlitligaste vittnesbördet därom, att en viss
riktning i det hela representerar regeringens egen
åskådning, framträder först då, när motsatta
meningsyttringar äro rent af utestängda från offentligheten
(såsom nu i finska frågan). Men äfven då kan man
ej taga för gifvet, att regeringen står bakom hvarje
särskild utgjutelse på den för ögonblicket lojala sidan.

Den största friheten lämnas tidningarna för
inbördes polemik, som är synnerligen starkt utvecklad
i såväl oförtrutenhet som skärpa, för att ej säga
grofkornighet. Vederbörande synas med fägnad
bevittna dessa bardalekar, som neutralisera pressens
betydelse såsom samlad korporation och draga
allmänhetens tankar från förargelseväckande kritik af
offentliga saker och institutioner. Det ryska
lynnet trifs också förträffligt med personligt gräl, som
stöter litet på skandal.

Därnäst får pressen någorlunda efter behag
tumla om med utrikespolitiska ämnen. Det är
naturligtvis helst sådana uttalanden, som återgifvas
och kommenteras i Europa, — hvarvid ofta det
misstaget begås, att man i dem söker afslöjanden om
ryska regeringens diplomati. De äro i alla fall
karakteristiska nog, nämligen för de känslor, som röra
sig hos den ryska intelligensen. Det är ytterst
sällsynt att finna en välvillig eller ens objektivt
hållen framställning af ett främmande lands
förhållande till Ryssland eller af dess inre politik. När
det ser så ut, har man vanligen lätt att upptäcka
motivet i ett försök att väcka misstämning emot
något annat land. Grundtonen är den, att Ryssland
trots sin i allo ärliga och godmodiga politik är på
alla håll omhvärfdt af obefogade misstankar och
»intriger» (ett af den ryska pressens älsklingsord). Det
är ett slags förföljelsemani, som ju ofta
sammanhänger med en känsla af egen inre vantrefnad.

***

Vill man finna omedelbara utslag af en sådan
vantrefnad, då får man ej söka dem i Rysslands
legala press, utan i den, som tryckes utom dess gränser.
Den pressens alster äro ej tillgängliga vid Neva,
utan i Berlins, Dresdens, Génèves, Londons och
äfven Stockholms boklådor. Dess afnämare äro dock
framför allt ryssarne själfva, som i utlandet (vare
sig de äro samhällsbevarande eller omstörtningsmän
i djupet af sitt medvetande) skynda att smaka på
sådana förbjudna frukter, där de stå att få. Det är
skäl att göra sig af med dem i tid efter fullbordad
njutning af deras berusande arom. Far man t. ex.
öfver den galiziska gränsen vid Podwoloczyska, kan
man finna marken på den österrikiska sidan nästan
hvit af förbrukade exemplar, som resande offrat före
återinträdet i det heliga fäderneslandet.

Det finns äfven en annan dylik litteratur, som
då och då födes i smyg på inhemsk jord. Men faller
ett sådant nummer händelsevis i din hand, då gör du
klokt i att genast under säkert kuvert befordra det
vidare genom det kejserliga postverkets försorg till
kungl. biblioteket i Stockholm, — till ökande af dess
samlingar och till minskande af den revolutionära
smittan i det gästvänliga tsarväldet.


Den ryska faran.

Årsskiftet 1905.

I.
Misstankar mot Sverge.

Vi ha nyligen från sakkunnigt håll blifvit
underrättade om åtskilliga misstankar, som inom den
ryska kejsarstadens ledande kretsar äro gängse
beträffande vår politiska hållning emot det för närvarande
nödställda grannväldet. Någonting egentligen nytt
i den vägen ha vi nog ej fått veta, men det är alltid
hälsosamt att vinna vederbörlig bekräftelse å sådana
hörsägner, äfven om de äro allt annat än angenäma
att höra. De ryska misstankarna mot Sverge äro
gamla erfarenheter, som vi alltid borde räkna med,
oberoende af våra upptäcktsresandes iakttagelser och
de optimistiske fredsvännernas tröstegrunder. När
det går oroligt till i världen, dyka dessa misstankar
helt naturligt upp i skarpare utprägling och antaga
stundom nästan vidunderliga former.

Slikt måste vi finna oss i utan att på något vis
tappa humöret. Det hör nu en gång till vårt historiskt
gifna läge, hur litet man än hos oss plägar tänka
därpå. Det står sannerligen ej i vår makt att ens
genom de fredligaste och hyggligaste förklaringar
afväpna de sneda blickar, som riktas på oss
östanifrån. För öfrigt är det ingalunda svårt att förstå,
hvarför vredgade eller bekymrade patrioter i
Petersburg så gärna inbilla sig, att vi umgås med
hvarjehanda illfundiga planer till deras fördärf.

***

Sverge och Ryssland ha utkämpat en
världshistorisk strid, som lyktade med vårt nederlag och
fiendens upphöjelse till oväntade triumfer. Sedan har
det i yttre måtto, med få afbrott, alltjämt gått bakut
för oss, medan vår f. d. medtäflare undan för undan
vuxit ut till lysande världsmaktsproportioner. Vi ha
nödgats till Ryssland afträda tredjedelen af vårt
urgamla landområde, hvarigenom dess välde ryckt fram
ända in på vår hufvudstad.

Sådana omskiften kunna omöjligen utplånas ur
folkens minnen, ehuru de visserligen kunna lända de
efterkommande, vare sig besegrade eller segrare, till
godo på ett eller annat sätt. För vår del ha vi ju
sökt taga lärdom af skadan. Vi ha slagit ur hågen
alla revanchetankar, som fordom plågat oss lika väl
som andra folk i liknande ställning. Efter förmåga
ha vi tillägnat oss andra nationella ideal, af den
fredliga kultursorten, — för så vidt som idealen ännu ha
någon kurs i svenska bygder. Ett står dock i alla
fall fast: Ryssland har numera ingen annan
västerländsk granne med sådana traditioner från forna fejder
som Sverge.

Vi kunna knappast begära, att våra vänner
ryssarne skola sätta sig in i de nu rådande svenska
tänkesätten. Deras »upplefvelser» ha ju varit rakt
motsatta, och de döma oss följaktligen mer eller mindre
efter sitt eget beläte, — efter hvad de själfva skulle,
med sin nuvarande sinnesriktning, tänka och känna,
om de vore i våra kläder.

För så vidt som de öfver hufvud bekymra sig
om oss, kunna de ej föreställa sig någonting annat,
än att vi alltjämt sitta och sörja öfver vår förgångna
ära och härlighet. För de ryssar, som betyda något
i den fosterländska politiken, går statslifvet nästan
fullständigt upp i den utvärtes glansen. Det är för dem
obegripligt, att något folk i våra dagar kan frivilligt
försaka all utvidgningslystnad. I all synnerhet taga
de för gifvet, att hvarje folk, som ej alldeles
förslappats, ovillkorligen trängtar efter återförening med sina
våldsamt afsöndrade bröder i tungomål och härkomst.
Det måste för dem vara en själfklar sak, att vi t. ex.
betrakta svenskarne i Finland ungefär som bulgarerna
och serberna betrakta sina stamfränder i Macedonien.
De lefva själfva fullkomligt inpyrda i nationalistiska
sträfvanden och drömmar, och inga bedyranden från
vår sida kunna öfvertyga dem, att vi ej, så snart ett
gynnsamt tillfälle yppar sig, vilja med någon
stormakts bistånd uppträda såsom Finlands »befriare»
från det ryska oket.

Under vanliga omständigheter sätta de sig lugnt
öfver våra förmenta känslor och förhoppningar, —
kanske se ned på oss med en blandning af
medlidande och förakt. Deras utrikespolitiska framgångar
ha vant dem att föreställa sig andra folk såsom
besjälade af missunnsamhet och illvilja. Helst finna de
då sin uppbyggelse i den gamla imperatoriska satsen
om hatets oskadlighet, blott det förknippas med
tillbörlig fruktan. Men så snart det går dem något illa
i händer, då inställa sig de mest skiftande
förföljelsegriller, då vädrar man smygande försåt öfverallt, mest
naturligtvis där någon anledning från rysk synpunkt
förefinnes till begär att draga nytta af patientens
vedervärdigheter.

En sådan sinnesförfattning har onekligen sina
vådor för den allmänna säkerheten, inom staternas
samfund lika väl som i hvardagslifvet.

***

Hvad skola då vi svenskar göra åt den saken?

Sunda förnuftet, liksom vår frejdade Tibetfarare,
säger oss, att vi först och främst utan uppskof måste
vidtaga alla nödiga försiktighetsåtgärder, som vårt
praktiska fredsintresse ovillkorligen måste förestafva.
Vi lefva ej, trots alla internationella
förbrödringsmiddagar, i afrustningens, utan i den starkare väpningens
tidehvarf. Och särskildt Rysslands tillstånd, inåt som
utåt, är fullt af de svåraste problemer, som mana alla
stater, äfven dem, som hålla mest på ostörd
grannsämja, att vara noga på sin vakt emot plötsliga
stormbyar.

Därnäst måste vi frigöra oss, så mycket det än
kan kosta på, från vissa illusioner, som äro ägnade
att fördunkla vårt verkliga förhållande till Ryssland.

Det talas ofta om de materiella intressenas
ojämförliga förmåga att främja fred och vänskap emellan
folken. Visserligen bekräftas detta påstående lika
litet af samtidens politik som af historiens lärdomar.
De materiella intressena söndra minst lika ofta som
de förbinda; det beror helt och hållet på, hur de i
hvarje särskildt fall te sig, och hur de skötas af
vederbörande målsmän å ömse sidor. Men onekligen
vore det önskvärdt, om vi svenskar kunde träda i
en lifligare ekonomisk samfärdsel med Ryssland, t. ex.
där borta vinna större afsättning för vår industris
produktion. Beklagligtvis äro utsikterna därtill för
närvarande och för lång tid framåt ganska svaga.
De maktägande i Ryssland vilja af alla krafter —
med hvilken framgång, må här lämnas därhän —
uppamma en inhemsk industri, omgärdad af det
strängaste tullsystem i Europa. Dessa tullmurar öppna
sig endast, helst blott på glänt, för de främmande
industrimakter, som tillika äro i tillfälle att ställa
ansenliga kapital i de ryska statslånebehofvens tjänst.
Utan tvifvel kommer framtiden att uppvisa en allt
starkare täflan af sådan art emellan Västerlandets
ekonomiska stormakter om den ryska
industrimarknaden med dess skimrande lockelser och oberäkneliga
omslag. Men där kunna vi knappast påräkna att få
vara med ens på ett hörn; vi ha ju intet kapital att
aflåta till ryska lånespekulationer. Dessutom är det
långt ifrån säkert, att denna sträfvan efter Rysslands
exploatering är ägnad att fostra tacksamhetens och
broderlighetens känslor i det penningbehöfvande
folkets hjärtan. De inhemske näringsidkarne betrakta
hvarje tullnedsättning som en uppoffring af deras
skydd till förmån för det pockande utlandet. Till
och med de industrier, som i själfva Ryssland
grundläggas af främlingar, uppfattas som oförsynta
inkräktningsförsök till förfång för landets egna barn. Det
är ett fullkomligt misstag, om man tror, att t. ex.
de nobelska företagen gjort det svenska namnet
populärt i Ryssland.

Vidare bör man ej föreställa sig, att den svenska
pressens hållning nämnvärdt kan bidraga till att
mildra den ryska misstämningen mot vårt land.
Helt visst skulle det väcka en angenäm förvåning,
om våra tidningar obetingadt skulle ställa sig på
den ryska utrikespolitikens sida. Men förutom att
en dylik omsadling ej torde hälsas med synnerlig
tilltro, skulle den förmenta intressegemenskap, som
sålunda ådagalades, lätt kunna fresta vederbörande i
Petersburg till ytterligare anspråk, som kanske för
oss blefve besvärligare än några utbrott af dåligt
lynne öfver vår brist på sympatier. Vi få ej heller
glömma, att vi för Rysslands skull ingalunda ha skäl
att ställa oss illa med andra makter, som fullfölja
motsatta intressen.

Med mindre än obetingadt medhåll nöjer man
sig för resten ej där borta. Kritik tages alltid illa
upp, och till och med ljum objektivitet betraktas
såsom likgiltighet för fredens och kulturens sak, som
naturligtvis i alla väder förfäktas af det heliga Ryssland.
Sådan är den traditionella uppfattningen af pressens
ställning och plikter, utomlands såväl som hemma.
Någon förändring i det afseendet kan ej åstadkommas
genom vårt beteende, utan allenast genom Rysslands
egen utveckling.

Rent af barnsligt är det, då man föregifver, att
vi skulle kunna förvärfva rysk välvilja genom att
uttala våra sympatier för de pågående
frihetssträfvandena i det underliga grannlandet. Ingenting kan vara
anstötligare för dem, som ännu så länge innehafva
makten, och på de andre är tills vidare åtminstone
ingenting att bygga. Därmed är naturligtvis icke
sagdt, att vi nödvändigt skola sticka under stolen
med våra åsikter om frihetens välsignelser, för så vidt
som de angå Ryssland. Men det lönar sannerligen
ej mödan att forma våra uttalanden efter det lösliga
hoppet att därmed fånga ryska hjärtan. Och en
smula skepticism skulle ej skada vid bedömandet af
ryska frihetsplaner och frihetsstrider. Hvarför skulle
just det ryska folket, mer än alla andra, vara fritaget
från de förödmjukande pröfningar och förvillelser,
som måste genomlidas, innan ett lagbundet statsskick
sent omsider, äfven i ganska bristfällig gestalt, kan
hinna grundläggas?

Den svenska frimodigheten behöfver alltså
ingalunda, af hänsyn till Ryssland, ålägga sig några
besvärliga band. Till och med förlöpningar, som
förekomma öfverallt (icke minst i Petersburg och Moskva,
äfven hvad Sverge angår), kunna omöjligen sätta
freden i fara. På sin höjd kunna de föranleda
antingen diplomatiska dementier eller vederbörliga
straffåtal efter det egna landets lagar, och i detta afseende
är den internationella höflighetens reciprocitet både
påkallad och verkställbar. Men för den svenska
pressens egen värdighet bör det vara tillräckligt att
ihågkomma, att dess uppgift är att utreda sådana
spörsmål, som för oss kunna vara af vikt och intresse,
icke att gifva luft åt obehärskade känslor. Det är
kritik, både själfkritik och annan, som framför allt
är af nöden. Lösa sensationspåfund, dumma utfall
emot mer eller mindre högt uppsatta personligheter,
förfela hvarje förståndigt syfte, vare sig det gäller
Sverge eller Ryssland eller hvilket främmande land
som helst.

***

För det rent officiella förhållandet emellan de båda
staterna sakna de berörda ryska misstankarna hvarje
störande innebörd. Inom den diplomatiska korrekthetens
ram finns utrymme för så mycket ömsesidigt
tillmötesgående i den hvardagliga samfärdselns tjänst,
att man ej ens behöfver snudda vid politiska
principfrågor, som icke föreligga till internationell lösning.

Ännu tvångsfriare bör umgänget kunna utveckla
sig inom vetenskapens, snillets och konstens värld.
Där gälla inga nationalitetsskrankor, och särskildt vi
svenskar kunna utan själfrättfärdighet försäkra, att
inga nationella fördomar hindra oss i uppskattningen
af den mänskliga kulturens solidaritet. Lyckligtvis
båda åtskilliga dagens företeelser, att inom dessa
områden en viss växelverkan emellan Sverge och
Ryssland är på god väg att utveckla sig.

Det har gladt oss alla att kunna hälsa professor
Pavlov välkommen såsom pristagare vid vår
Nobelfest. En världsberömd dam, som väl äfven får
uppföras på den svenska ärans konto, friherrinnan
Cederström-Adelina Patti, har nyligen i flere
storfurstars närvaro anlitat sin så rikt och länge firade
sångkonst till de sårade ryske krigshjältarnes fromma.
Än mer tillfredsställande har det varit att förnimma,
huruledes dr Hedin blifvit nådigt mottagen af själfve
kejsaren och på grund af personlig iakttagelse kunnat
hemföra hugneliga underrättelser om hans maj:ts
hälsa. De kosacker, som den kejserliga välviljan
ställt till hans förfogande, ha inlagt stor förtjänst om
den svenska vetenskapens förkofran, men ha också
otvifvelaktigt i sin mån bidragit att öka den »hvite
tsarens» prestige i sådana omstridda vildmarker, där
en neutral upptäckare kanske väcker mindre anstöt
än den tappraste och frikostigaste ryske officer. Att
likväl neutraliteten varit till gagn för båda de täflande
världsmakternas intressen, det intygas icke minst
af det innerliga vänskapsband, som förenar äfven
vicekonungen af Indien med den geografiske
vägbrytaren från vårt undanskymda land.

Men dylika vetenskapliga bragder ha ju
ingenting alls med politiken att skaffa. Det står oss svenskar
fortfarande lika öppet som alltid att offentligen dryfta,
med den frie mannens uppriktighet, såväl
Tibet-expeditionens rättmätighet och gagnelighet för
England som Rysslands äfventyr i Mandschuriet, — och
för öfrigt allting, som händer i världen och inför en
svensk allmänhet kan afhandlas med sakkunskap
och omdöme. Honni soit qui mal y pense.

II.
Rysk världsmakt.

U stracha glaza veliki, »skräcken har stora
ögon», säger ett ryskt ordspråk. Det är godt och
väl att varna för hotande faror. Men varningarna
förfela sitt syfte, som väl ej får anses vara
någonting annat än att väcka till dugande motvärn, om
farorna förstoras ända till hejdlös skrämsel. Kan
sund själfförtröstan födas ur en sinnesstämning, som
väntar förskoning, tills vidare åtminstone, i tiggarlön
för lyckönskningar till Polyfems kalas på annat håll
och, ifall han går miste därom, bäfvar för det
predestinerade ödet att krossas under jättens hela
samlade tyngd?

Den storstirrande, men blinda skräcken för
ryssens ofantliga öfvermakt har i vår förnedringstid
gjort oss större förfång än själfva de ryska vapnen.
Vi behöfva ej gå tillbaka till det nesliga hattkriget
eller Anjaladådets dagar, då fåvettet firade det svårt
beträngda Rysslands oöfvervinneliga välde för att
bemantla svensk uselhet. Äfven när Finland
förlorades, eller rättare uppgafs, hade vi våra
auktoriteter till hands, militära, politiska och andra, som
icke visste bättre än att måla kolossen i de hemskaste
färger. Hvad blef följden? Modstulenhet, reträtt,
kapitulationer och annat värre. Och nu, då den
verkliga historien börjar komma i dagen, få vi den
nyttiga undervisningen, att vi egentligen varit vår
egen spökrädda fantasis martyrer. Den »milde»
Alexander, som nödtvungen och svekfullt öfverföll
oss, var visst icke den potentat våra vederbörande
togo honom för. Hvarken krigiskt eller diplomatiskt
var han så rustad, att de behöfde förtvifla om Sverges
sak. Men äfven vi saknade fältherrar och statsmän,
som voro sina värf tillbörligen vuxne, och den
offensiva medelmåttan fick helt naturligt, utan starkare
kraftuppbåd, öfvertaget i kampen, emot ett upplöst
samhälle. Det har blifvit vår pedagogiskt nationella
tradition att skylla ifrån oss på den stackars kungen,
och det svensk-finska vemodet har funnit sin tröst i
minnesmärkena på återtågsfäktningarnas valplatser.
All tapperhet är sin heder värd, men det finns också
en folklig chauvinism, som mäter hjältemodet efter
tvånget att »frysa och svälta», äfven när ett
demoraliseradt manskap viker för en inbillad öfvermakt.

Drager man sig slikt till minnes, då blir man
något misstrogen emot sådana imponerande
öfverdrifter, som stämma alltför noga in med den
omhuldade själfbespeglingen i Petersburg för att riktigt
lända den allvarliga svenska försvarshågen till godo.
Det talas emellanåt om »bluff», och första villkoret
för bluffens vederbörliga verkan är att genom den
respekt, som auktoriteten injagar, förebygga all
närgången granskning af det storslagna bländverket.
Å andra sidan finns det ett nykterhetens lagom,
onekligen rätt svårt att iakttaga, emellan sangviniskt
lättsinne och pessimismens skräckfyllda mardrömmar,
— från hvilka tyvärr det nutida svenskmannasinnet
knappast hunnit ordentligen afvänjas. Det gäller
att hvarken öfverraskas eller låta förbluffa sig. Man
behöfver visst icke misskänna de uppstickande
stormmolnen vid synranden, äfven om man frestas att
»gjuta något olja på vågorna», för att ej besättningen
må tappa vantarna vid skutans manövrering, ifall
och när det sannskyldiga ovädret kommer.

***

Att sia om det nu rasande krigets utgång tjänar
till ingenting. Men om den ryska maktutvecklingens
innebörd har man verkligen lof att bilda sig en
uppfattning, åtminstone i vissa hufvuddrag, på grund af
historiens lärdomar, — naturligtvis icke just sådana
de predikas från ryska lärostolar, utan efter deras
tolkning med nödtorftig kritik och i deras allmänna
politiska sammanhang.

Hvad är det för en fatalistisk förkunnelse, att det
ryska väldet ovillkorligen och oemotståndligen skall
tränga sig fram till världshafven, åtminstone
någonstädes, där en önskvärd hamn kan utpekas på kartan?

På det sättet ha intresserade publicister och
dogmatiserande häfdatecknare filosoferat, nästan ända
sedan Petersburg grundlades, som likväl ligger innerst
i en bukt af ett ännu så länge stängdt innanhaf.
Satsen har således onekligen traditionen för sig och
har med tiden blifvit utvecklad i allt yppigare gestalt.
För Petersburgs tillkomst finns visserligen en enklare
och faktiskt bättre intygad förklaring, som här kan
lämnas åsido. Men det är psykologiskt rimligt, att
bländade kulturmänniskor gärna leta efter något
slags förnuftig mening med utvidgningsbegäret, som
i sin nakna skepnad stöter deras anständighetskänsla,
i synnerhet när det har framgången med sig. Därför
utgick också denna betraktelse från den västerländska
bifallskör, som hvarje triumfator samlar omkring sig.

I själfva Ryssland var man länge vida
naturligare och naivare, men äfven dit framsipprade efter
hand den europeiska upplysningen med sina
olikartade välsignelser för en företagsam politik. I det
nittonde århundradet, då Ryssland omsider fått sin
egen s. k. »intelligens», visserligen ännu ganska
begränsad i antal, betydelse och sammanhållning,
men dock i sin art en publik af idealt anlagda
kulturmänniskor, då ha äfven där de klingande
teorierna och slagorden blifvit alltmer anlitade till
världsmaktsåtråns omhölje och helgd. Det blir en
intressant uppgift för den kallblodiga vetenskapen
att med sin specialanalys utreda, huruledes de
förmenta nationella instinkter, som spelat en så stor
roll i den moderna ryska statskonsten, nära nog i
allo återspegla hvarjehanda främmande
kulturinflytelser, som jagat hvarandra i den politiserande
öfverklassens fantasilif. Än har det varit den romantiska
lusten att hjälpa »förtryckte bröder», än den
civilisatoriska plikten att skicka kosacker emot asiatiska
horder, än den ekonomiska fadersvården om den
trångbodda allmogens kolonisation, än den tekniska
nödvändigheten att draga järnvägslinjer in på andras
områden och så vidare i oändlighet.

Det har varit ett oupphörligt skiftande
kaleidoskop af brokiga världsmissioner, som, så att säga,
ständigt trampat hvarandra på tårna, men alla
utrustade med hvar sin apparat af besvärjelseformler
och skenargumenter i dagens eller gårdagens
europeiska stil. På senaste åren har den af ålder
berömda geografiska attraktionen till världshafven
återigen mest flutit ofvanpå, helst förknippad med det
färskare, men oförlikneligt höga kallet att värja vår
kristenhet emot den glupande »gula rasen». Man
skall vara bra okonstlad för att inbilla sig, att dessa
drifter själfmant sprungit fram ur den ryska
folksjälens djup. De äro, liksom de andra, uppenbara
lån ur en rikare föreställningsvärld, hvari den unga
ryska bildningen haft tillfälle att kasta några flyktiga
blickar. Verksamme västerländske tillskyndare ha,
som bekant, ej heller i våra dagar saknats med sina
uppmuntringar till de lysande äfventyren, —
naturligtvis för sina egna syften, som ej obetingadt
sammanfalla med den moskovitiska entusiasmen.

Huru grund den där världshafspolitiken i
verkligheten är, trots dess nuvarande popularitet i Rysslands
fosterländska kretsar, det visar sig bäst af
svårigheterna att få någon klar upplysning om dess
egentliga innehåll. Så plägar det ju vanligen gå
till, när man tillägnar sig ett grannt slagord utan
djupare äkta intresse för sakens detaljer.

Hvad har Ryssland egentligen att göra vid
världshafven? Hamnar förvärfvas af verkliga
kulturstater i deras handels och sjöfarts intresse. Men
Ryssland har ingen öfverflödande handel, som
nödvändigt behöfver söka sig andra utlopp än dem det
redan äger. Med hvilka länder bortom hafven
Ryssland tänker drifva handel efter de hägrande
hamnarnas förvärf, det är lika dunkelt. Rysslands hela
ekonomiska politik har gått ut på att stänga sitt
område, det nyvunna såväl som det gamla, för
handelsmakternas samfärdsel och förmenta intrång.
Det krig, som nu pågår, har utbrutit icke minst i
följd af Rysslands motvilja att öppna Mandschuriets
hamnar för världshandeln, trots den sällsamma
reklamen med Dalnyjs slösaktiga utsmyckning till en
s. k. »frihamn».

Ej ens förevändningen, att Ryssland behöfver
nya skyddade och folkrika områden för sin industris
afsättning, håller streck inför det faktiska förloppet.
I Mandschuriet fanns ingen annan rysk
industrimarknad än för statens järnvägsbyggnader och
krigsmateriel, ingen annan rysk handel än den, som
bedrefs af krämare med soldater. Det finns nämligen
knappast någon annan rysk industri än den, som
staten uppammar genom sina militärpolitiska
beställningar och konstgrepp. När t. ex. Ryssland behöfver
diplomatiskt motivera sina intressen i Persiens
välfärd, då anställas emellanåt spasmodiska
utförselsexperimenter, både vid Persiska viken och vid
landgränsen, med tillhjälp af dryga extraförmåner, som
ur statskassan beviljas hugade patriotiske affärsmän.
Det kan väl också hända, att man här och där lyckas
påtruga några kufvade eller skrämda centralasiatiska
horder, som själfva äro klena i handaslöjder, litet ryska
bomullstyger genom att förjaga kinesiske och indiske
köpmän från deras häfdvunna basarer.

Sådana resultat räcka näppeligen till för att
»kolonialpolitiskt» rättfärdiga det enorma
eröfringsmaskineriet. Att Ryssland likväl dragit stor finansiell
vinst däraf, det kan icke förnekas. De härar, som
förläggas i ockuperade och ännu ej utsugna länder,
kunna tills vidare underhållas genom bekvämare
rekvisitioner. Därigenom lättas en smula »moderlandets»
försvarsbördor, och »kulturmissionens» förespeglade
afkastning stärker, med pressens välvilliga biträde,
den ryska statskrediten på Europas börser. Att äfven
främmande intressenter förtjäna något bredvid, både
klipske kineser och sakkunnige finansmän, det unnas
dem gärna och främjar den människosläktets
solidaritet, som den ryska fredskärleken så varmt omhuldar.

Men när allt kommer omkring, då stannar man
sålunda vid det faktum, att eröfringsmaskineriet är
sitt eget både mål och medel, och att fredskärleken
betingas af dess ohejdade framfart.
Världshafsgränserna ha i och för sig ingen annan betydelse än att
afrunda det ryska väldets kartbild. Däraf förklaras
ock, att dessa världshafsgränser hvar för sig behandlas
som tämligen indifferenta, att ingen särskildt
eftertraktas med oblidkelig och ensidig konsekvens.
Någonstädes skall man ju alltid fram, men hvar, det är en
dagens opportunitetsfråga. Helst vill man ha allting,
och ibland afslöjar den skenbara framgången alltför
ifriga förvärfsplaner. Medan ännu Ryssland tycktes
ha nog med att organisera sina mandschuriska
hamnar, dryftades jämsides det oafvisliga behofvet att
också fatta fast fot vid Indiska oceanen. Om
nordatlantiska kustremsor ha vi likaledes hört åtskilligt
glunkas, fastän i dofvare toner. Den världshafsfrågans
»aktualitet» kräfver sina säregna konjunkturer. Där
är man ju alldeles inne i själfva Europa med dess
besvärliga folkrättstraditioner och alltför påtagliga
lifsintressen.

Men onekligen vankas där ett lockande byte.
För så vidt som ett folk af de mest inkarnerade
landkrabbor skall ha någon framtid på världshafven, måste
det ovillkorligen vidga sin flottas rekryteringsområde.
Vi veta, hvad de få millionerna finnar och tyskar,
ester och letter betyda för den ryska sjömakten.
Hvad skulle ej då en dubbel förstärkning i samma
väg innebära! Ty örlogsflottans tillväxt, — det är
den ståtligaste frukten af Rysslands världshafspolitik,
gåtans sista ord.

***

Detta låter ju ohyggligt nog, — men i själfva
vidunderligheten ligger en ingalunda föraktlig garanti.

Sträfvar man i abstrakt allmänhet till
världshafven och deras herravälde, då finns på sistone
ingen tillfredsställande gräns alls, och öfverspänningen
ger sig ej sällan på rätt drastiskt vis till känna.
Det är Gogols berömda trojkaspann, som skenar i
väg på måfå till ett töckenhöljdt mål. Icke nog med
att jättens lekamen säges pusta af brist på frisk luft,
instängd som han ännu tyvärr är emellan
Dardanellerna och Öresund. Men äfven t. ex. Medelhafvet
är ju bara ett kvaft innanhaf, som måste först
behärskas och sedan genombrytas. Redan kejsar Paul —
den delfiskt förvirrade siaren på tronen och den
indiska eröfringens banbrytare — sökte för mer än hundra
år sedan lägga beslag på Malta och Korsika och
lyckades därigenom spränga den antirevolutionära
koalitionen med England och Österrike. Det var
visserligen under en upplösningens tid, då alla
drömmar syntes sannspådda, men själf föll han i
Bonapartes garn och sin polismästares försåt. Ännu under
boerkriget umgicks den ryska diplomatien med
Ceutas ockupation i provisoriskt kompanjonskap med den
sanne franske vännen. Hvilka kontinenter kunna i
längden förslå för en sådan oceanisk trängtan?

Världshafstanken är i grunden den
nymoskovitiskt oskapliga formen för den evinnerliga jakten
efter universalväldet, — en fantasi, som visst icke
behöfver legitimeras genom den ännu jämförelsevis
blygsamme tsar Peters föregifna testamente, men som
gemenligen plägar inställa sig, när den af medgången
hemsökte förlorar jämvikten. Dess ryska
uppenbarelse är så behäftad med den breda slaviska naturens
bräckligheter, att fasan ovillkorligen glider öfver i
löjet.

Rysslands verkliga makt har alltid stannat långt
efter de stolta anspråken. Aldrig har denna makt
ens tillnärmelsevis så öfverskyggat Europa som t. ex.
den spanska i Filip II:s dagar eller, än mindre, den
osmanska på den tiden, då Luthers eskatologiska
kyrkoteorier till god del bestämdes af hans
öfvertygelse om Islams nära förestående triumf öfver den
tyska kristenheten. Hvar äro nu dessa båda
universalvälden? Ha vi öfverstått dem (och ett par andra),
så går nog också den ryska kalken ifrån oss. Men
fatalismen åstadkommer det visserligen icke, utan
endast det lugna mannamodet.

Det är inga »optimistiska akademiska
tröstegrunder», utan endast ett uttryck af obenägenhet
mot att förknippa lofsånger öfver Rysslands marsch
mot Stilla hafvet och tystnadsförmaningar till vår
press med skallande försvarsupprop, som i sådant
skrämmande sammanhang snarare försvåra än stödja
väckelsearbetet ibland de månge alltför »stilla i landet».

III.
Ryska maktmedel.

Hur ställer det sig egentligen med den ryska
maktutvecklingens imponerande beskaffenhet?

I väster har det ryska väldet på tvåhundra år,
trots mångfaldiga ansträngningar, icke nått längre
än fram till Östersjön och Svarta hafvet. Det skulle
sannolikt ej ha uträttat så mycket, om det ej i Europas
revolutionskriser haft att göra med förfallande stater
och demoraliserade folk, med Polen, Turkiet och
Sverge. Deras förfall och slapphet skänkte Ryssland
de lägligaste tillfällen att, med förräderiets bistånd,
plundra dem i tur och ordning och att behändigt
emot den ena grannstaten vända den krafttillväxt,
som vunnits på den andras bekostnad. Det förhåller
sig icke så, att t. ex. Sverges säkerhet betingats däraf,
att Rysslands krafter blifvit afledda mot Polen och
Turkiet, utan alldeles tvärtom. De få ljusglimtar,
som kunna skönjas i det politiska mörkret, tändes
endast af ett klart förstånds och en kraftig viljas
ingrepp i händelsernas sammanflätning, såsom vid
1772 års revolution, som betydde ingenting mer eller
mindre än en offensiv rörelse mot Ryssland under
dess polska och turkiska trångmål, och som dessutom
förknippades med en energisk diplomatisk aktion i
Konstantinopel. Den ryska styrkan har hämtat sin
förnämsta näring från eröfringarna i söder, och i samma
mån har äfven hungern vuxit och gapat mot norr.
För detta sammanhang blundade de högvise nästan
med flit hos oss, och senare försök att borttolka det
falla uteslutande inom den patriotiska apologetikens
område. Emellertid har sedan dess Centraleuropa
hunnit konsolidera sig, revolutionsgiftet trängt djupare
in i själfva den svällande storslaviska organismen,
de ryska segrarna på Balkanhalfön blifvit alltmer
dyrköpta och allt klenare lönta.

***

Däremot har det ryska väldet gått särdeles raskt
framåt i Asiens obygder. Denna nya orientering —
närmast en följd af den svagare motståndsförmågans
attraktion — har hälsats med ljudeligt bifall i en
hel västerländsk facklitteratur. Känslan af lättnad
för tillfället i det ryska trycket har gjort sig gällande,
den politiska beräkningen har också hållit sig framme
och spekulerat på britisk-ryska konflikter. De ryska
metoderna att »utbreda europeisk kultur i Orienten»
ha blifvit höjda till skyarna, de ryska vapenbragderna
emot turkmener och usbeker har man utsirat som
underpanter å redan diskonterade triumfer öfver den
angloindiska soldatesken.

Men, för att endast tala om maktuppblomstringen,
hvad är det, som är vunnet, och hur har det vunnits?
Det ryska Turkestan kan i folkmängd och rikedom
ej på långt när mäta sig med det angloindiska
väldets samtida och parallelt löpande utvidgning. Det
är bara dimensionerna på kartan, som förvilla synen,
i detta fall liksom så ofta annars, till Rysslands
förmån. Hvarken Kauffmann eller Skobelev har
kommenderat sådana truppmassor eller vunnit sådana bataljer
som Englands betydande fältherrar i Indien, om hvilka
vår allmänhet naturligtvis sväfvar i okunnighet,
därför att det står så litet om dem i här gängse eller
öfversatta tyska tidningar och handböcker. Rysslands
centralasiatiske fiender ha aldrig uppvisat sådan
härstyrka och krigsduglighet som Englands rivaler om
Indiens hegemoni; mahratter och sikher voro krigare
af helt annan kaliber än stammarna i Kiva och Bokara.

Till slut har Ryssland stött på den unga japanska
krigsmakten. Det var en underlig öfverraskning,
först och främst för den frejdade ryska diplomatien,
om hvars outgrundliga djupsinne sägnerna hållit i
sig trots alla historiska afslöjanden, därnäst, och icke
mindre, för en god del af den västerländska
vetenskapen, hvars prestige i asiatiska ting väl hädanefter
tarfvar att grundligen återupprättas. Nästan
förunderligast har varit, huruledes Japans statsmän och
krigsledning gått till väga så fullkomligt oberörde af den
ryska »bluffen» med allt dess understöd från så många
bland Europas styfvaste auktoriteter. Man har
iakttagit, studerat och arbetat; sedan har man förhandlat
och kämpat, med eld endast i den af tanken
behärskade viljan, utan de fantastiska skrämskottens
fyrverkerier.

Skall ett sådant föredöme icke få åberopas till
vår uppmuntran, därför att man rädes att såra den
ryska finkänsligheten? Det är ej vi, utan ryssarne
själfve, som bragt de gamle karolinernas förgätna
minnen på tal; oklart är blott, huruvida våra dagars
Narva skall förläggas till Port Arthur i februari eller
till Jalu i maj. Att ryssarne tillika vänta sig en ny
Pultavaseger, är ju förklarligt; det ligger i gudarnes
knän. Men hur det än går, så långt är det redan
kommet, att en ny epok kan afmärkas för det ryska
världsväldets utsikter.

Hade Ryssland i god ro eller med ett snabbt
förkrossande dunderslag fått tillägna sig
Mandschuriet och herradömet öfver Kina med dess
människomillioner och naturtillgångar, — då hade just den
rätta »gula faran» kommit upp på världspolitikens
dagordning. Att ryssen täckes utnämna sig till
Europas förkämpe mot denna fara, det är bara ett
förslagsalternativ, närmast afsedt för de godtrognes
förbrukning, i synnerhet efter krigets oväntade skiften. Den,
som under de senaste åren något så när följt med
Rysslands politiska litteratur och tidningspress, har
ej kunnat undgå att upptäcka den »gula frågans»
mest omhuldade uppenbarelseform. Det är Rysslands
mission, hette det, att, såsom själf den egentliga
asiatiska hufvudmakten, taga Östasiens samtliga folk
under sitt hägn, trygga deras nationella kulturer och
religioner emot det västerländska
civilisationsfördärfvet, stänga deras hem och hamnar för Europas
och Amerikas handelsintrång. Ännu vid krigets
utbrott sökte den bekante tatarättlingen furst
Uchtomskij jämte en annan fantast, af svensk härkomst, hr
Vladimir Holmström, hos japanerna inprägla den
heliga plikten att icke svika Rysslands
banérförarskap till Österns triumf öfver den egoistiska Västern
och hotade dem med rättvis näpst och neslig
undergång, om de lyssnade till Europas frestande röster.

Verklighetshalten i dessa drömmar hade väl,
äfven med starkaste reduktion, blifvit, att den ryska
eröfringslusten vunnit nya hjälpmedel att så snart
som möjligt användas till liknande företag äfven på
annat håll. Om en afledning till andre hotade
grannars förmån därigenom, att Ryssland sysselsättes i
Östasien, kan det på allvar bli fråga, blott för så
vidt som inkräktningen äfven där borta ordentligen
stäckes, så att de ryska krafterna i motsvarande
måtto försvagas; och därom ha visserligen
japanerna dragit ganska god försorg. Att också en
eventuell japansk imperialism kan te sig besvärlig
nog för vissa vederparter, må ingalunda förnekas.
Men japanernas föregående utveckling innebär
åtminstone en borgen därför, att det blir ett
kulturfolks öfvervägda och af verkliga intressen bestämda
politik, icke blott och bart en lös väfnad af
motsägelsefulla och våldsamma svärmerier. Vill man
kalla det en »gul fara», så må slagordet gälla hvad
det kan i rasvurmarnes ögon.

***

Det kan nog ha sina skäl för sig, att Ryssland,
ifall dess mandschuriska äfventyr alldeles misslyckas,
af ett slags förargelse torde kasta sig öfver åt något
annat håll, där bättre utsikter vinka. Men om
äfventyret riktigt lyckas, då är det fara värdt, att
triumfkänslans frestelse i samma riktning verkar ännu
starkare än motgångens. Skillnaden blir blott, att
i förra fallet de krafter, som kunna komma till
användning, äro vida klenare än i det andra. Och en
sådan kraftminskning inträder äfven proportionsvis
redan i följd af de stegrade svårigheterna, till och
med om det absoluta nederlaget måhända undgås.
Att räkna med detta faktum kan under nuvarande
förhållanden icke stämplas som en öfverdrifven
»optimism».

Det är ju uppenbart, att ryssarne alldeles
missräknat sig på de ansträngningar, som kriget måste
kräfva, och att i följd däraf deras krafter blifvit
medtagna i en omfattning, som väckt den djupaste oro
hos dem själfve. Om någon fullkomlig »uttömning»,
ett figurligt uttryck af tvifvelaktigt värde, kan
visserligen ej vara tal; alltid räcka dessa krafter till för
hvarjehanda ytterligare företag. Men att bortse från
den stora åderlåtningens betydelse ligger ej i någon
grannes verkliga försvarsintresse. Med den enkla
försäkringen, utan vidare skäl, att »Ryssland är starkt
och håller ihop», kommer man icke långt i den vägen.
Snarare betjänar en sådan »bluff» hrr
försvarsnihilister, ett släkte, som visst icke är utdödt ännu, ehuru
det för skams skull döljer sig under skyddande
förklädnad. »Hvad är det lönt att göra någonting mer»,
kan det heta, »när Ryssland ändå, enligt den största
auktoritetens af sant fosterlandsnit meddelade
upplysning, har gått så oemotståndligt ut ur de mest
förhärjande krigsolyckor?»

Därpå kan endast svaras, till den verkan det
hafva må, att alla tillgängliga tecken, som i dylika
fall äro probata, tyda på motsatsen. Tillförlitliga
statistiska siffror kunna ej så hastigt anskaffas; de
äro ej heller, trots den med dylikt bedrifna
vidskepelsen och taskspelarkonsten, oumbärliga för ett
allmänt omdöme. Så mycket har dock redan kommit
i dagen, att skönmålningarna böra förfalla.

Reservistoroligheterna kunna i sina detaljer vara
sensationellt öfverdrifna, och deras sammanhang med
en begynnande upprorsrörelse är ännu icke klart
intygadt. Deras betydelse vore mindre, om de
inskränkte sig till de västra provinserna, men de
officiella uppgifterna och den ryska pressens skildringar
röja deras utsträckning äfven till de centrala
landskapen, där allmogens förvärrade nödläge gifvit dem
deras egentliga färg. Det kan ej vara något tvifvel
därom, att den storryska stammens pauperisering
och demoralisation beteckna samhällsutvecklingens
mest ängslande egendomligheter. Redan långt före
kriget lade dessa företeelser starkt beslag på
vederbörandes uppmärksamhet, och efter häfdvunnen
metod arbetade diverse kommissioner med insamling af
material till gåtans lösning. Det var icke mer än
hvad man bort vänta, att de kejserliga härarnas
missöden skulle få sitt nödvändiga bakslag i sådana
lifsyttringar bland det kärnfolk, som framför allt
uppbär den ryska krigsmakten. Hur ifrigt man på
högsta ort spejar efter botemedlen, det framgår bäst
däraf, att det färskaste kejserliga reformmanifestet
ställer vården om böndernas välfärd främst i raden
af den själfhärskande viljans påbud. Huru raskt
det kommer att gå därmed midt under brinnande
krig, det står i vida fältet. Men för en jämförande
betraktelse ligger det nära till hands att erinra sig,
huruledes det spanska väldets nedgång
kännetecknades just af det kastilianska folkets utarmning.

Man hänvisar på statskassans ymniga
guldflöden, på statskreditens fortfarande yppiga
blomstring, på de hundratals millioner, som redan lära
vara anslagna till den skadskjutna flottans
nyuppsättning. Om den reserverade guldfondens belopp
offentliggöras tid efter annan endast sväfvande och
växlande antydningar, hvilkas valör beror på hvad
som däri medräknas eller ej. Men det är
naturligtvis en lifsfråga, att dess utbetalningar i främsta
rummet användas till de utländske fordringsägarnes
räntor; ty därpå hänger Rysslands hela statskredit
och finansbyggnad. De löpande krigsutgifterna måste
i det längsta täckas på annat sätt, och möjligen äfven
medel anskaffas för att hålla guldkassan vid
tillbörlig jämvikt. Huru nu allt detta tillgår, få vi väl ej
så snart närmare veta. Äfven om statskreditens
fortgående ansträngning, om lånevillkorens verkliga
beskaffenhet, m. m., bevaras troget åtskilliga
hemligheter. Men de mer eller mindre klart bekända
statslånen sedan krigets början kunna vid det här laget
beräknas till ungefär halfannan milliard (i francs),
utan att man tar till för mycket.

Samtidigt öfversvämmas nyhetsmarknaden med
underrättelser om ofantliga flottanslag,
fartygsbeställningar och fartygsköp. Det hjälper ej, att stackars
Chile och Argentina officiellt dementera de närgångna
ryktena om deras längtan att sälja sitt sjöförsvar;
pratet duger alltid att imponera på en nordisk
grannpublik. Flottbyggnadsplanen »på åtta hundra
millioner kronor» vore visst mer afskräckande, om man
ej hade lof att tänka sig ett vida angelägnare bruk
för den närmaste framtiden af de redan upptagna
och kommande statslånen. I Ryssland gå nog
flottbyggnader fortare än agrariska reformer; men
omständigheterna äro med visshet sådana, att äfven de
förra måste i väsentlig mån eftersättas för
statsbudgetens enklare nödtorfter. Åtminstone är det skäl att med
vaken blick och utan förbluffelse följa de
förespeglade marinförbättringarna, sådana de i verkligheten
framskrida, innan man tar dem med i sina kalkyler.
Däremot, om man af åtskilliga skäl lämnar »ett par
slagskepp» åsido, torde »ett femtiotal destroyers»
och de »ej långt från hundra» torpedbåtarna icke
vara ägnade att dämpa den goda viljan hos »den,
som är framsynt nog att rusta sig för alla
eventualiteter», i synnerhet då man redan förut ej står
alldeles redlös. Det gäller blott att med förståndig
ansvarskänsla räkna med sådana »eventualiteter», som
äro något så när rimliga, och att hushålla äfven
med skrämskotten.

Hvad för öfrigt de upplånta ryska tillgångarna
beträffar, så kunna de betraktas och behandlas från
minst två sidor. Om de betyda ökade
rustningsmedel för Ryssland, så äro de också inteckningar,
som tagas af främmande makter i den ryska
riksbyggnadskomplexen. Djupt intresserade borgenärer
pläga ej sällan för sin egen skull känna sig
uppfordrade att gifva ytterligare rundliga förskott, när
den oförsiktigt uppmuntrade affären börjar knaka,
och det händer då äfven, att andre skynda till med
sina offerter, naturligtvis ej utan lämplig riskassurans,
för att icke själfve stå utanför på den stora
uppgörelsens dag. Den ryska statskreditens vidare
utveckling, som ej får skärskådas uteslutande från
örlogsvarfven och guldförråden i Petersburg, lofvar
att bli ett af den nyare historiens märkligaste
skådespel.

***

Att »den nya frihetsrörelsens vågor» i Ryssland
icke lämpa sig att bortskölja grannarnes farhågor,
— det borde hvarje tänkande iakttagare vara fullt
villig att medgifva. Faran ligger emellertid just
däri, att »denna rörelse saknar samklang och icke
vet, hvart den vill hän». Huruvida och i hvilken
mening »Ryssland håller ihop» under dess
påtryckning, det kunna vi ej så säkert veta på förhand.
Men för den europeiska freden erbjuder i alla
händelser en häfdvunnen regering, hvars diplomati bör
ha hunnit någorlunda lefva sig in i det allmänna
statssamfundets rättstraditioner, jämförelsevis bättre
garantier än de oberäkneliga krafter, som framfödas
ur en rörelse utan »samklang» och utan medvetande
om sitt syfte.

Å andra sidan saknar en sådan rörelse visst
icke gynnsamma utsikter att vinna öfverhanden. Just
friheten från samklang och målmedvetenhet plägar
vara den första, som leder en kraftigt uppbrusande
samhällsrörelse öfver i ordentlig revolution. På
hvilken punkt revolutionen verkligen inträder, kan
vara omtvistligt nog. Det vore till och med rätt
svårt att vederlägga den, som ville påstå, att
revolutionen redan har börjat i Ryssland, och att hvad
vi sedan någon tid bevittna utgör episoder i dess
förlopp, som torde stegra den ryska fredsfaran, om
också ej gifvetvis de ryska maktmedlen.

Under sådana omständigheter bör man så mycket
mindre vägra sitt erkännande åt den fosterländska
maningen, att försvarsfrågan alltjämt och nu mer
än någonsin är den främsta och viktigaste för Sverge.
Men för att denna fråga må kunna, där det
vederbör, främjas på fullt allvar och med hopp om snara
och dugande resultat, måste man undvika allting,
som kan lägga hyende under benägenheten att skjuta
ifrån sig äfven rimliga uppoffringar såsom lönlös
möda. Det finns, på olika håll, tillräckligt många
krafter ändå, som hellre pyssla med »härordningens
revision», och som till och med i dessa
skickelsedigra tider vilja sätta främst på dagordningen det
inbördes grälet om rösträtt och storstrejker.
IV.
Skälig förtröstan.

Det var ändå för väl, att vår svenska press till
sist fått vederbörligt tillstånd att ordentligen dryfta
äfven ryska politiska saker. Annars hade vi ju gått
miste om de högst öppenhjärtiga betraktelser, som
afse att hos oss inpränta »befogade farhågor» för
ryssens ständigt växande öfvermakt. »När jag dricker,
är det rätt», sade Envallssons kronofogde, men i våra
demokratiska dagar följer också den enkle
medborgaren opåtalt det lysande föredömet. Genom
samfälldt arbete, utan skuggrädsla, kunna vi måhända
bringa på det klara åtskilliga spörsmål, som den
obefogadt påbjudna tystnaden måste lämna olösta kvar
i kväljande halfmörker. Eller hur? Men hvad skola
de misstänksamme i Petersburg säga om sådana
tilltag, till och med från alldeles oväntadt håll? Det
finns väl ingen annan råd än att låta dem öka sina
tidningsutklipp, och vi få trösta oss med, att de i
dessa dokumenter blott kunna läsa hvad vi tänka
om Sverges försvar utan ringaste slemma afsikter
emot deras heliga fädernesland.

Om rysk historia och rent af politik kunna
visserligen knappast uttalanden undgås, som kanske skorra
i ortodoxa öron. Det blir i alla fall just ingenting
emot hvad som nu tryckes, bemängdt med hot och
hat, alldeles in på själfva Vinterpalatsets knutar.
Sådant, som här yttras, kan omöjligen tjäna till
intyg om ovänliga handlingar och planer, lika litet
som en själfständig stats omtänksamma
försvarsåtgärder. Och det är märkvärdigt, på samma gång
som ägnadt att höja vår förtröstan, hur svenska
tänkesätt inom detta område allt tydligare mötas.

För några månader sedan, i krigets första skeden,
lät det nog något annorlunda. Då fingo vi höra,
att vi borde unna ryssen våra sympatier i hans
korståg emot den gula hednarasen. Hade han tagit en
så helig sak om händer, då gick det naturligtvis ej
heller an att missunna honom den maktförstärkning, som
han därpå kunde vinna. Men uppmuntrande kunde
det ej kännas för vår försvarshåg, om vi föreställde
oss att, den sålunda riktigt utvuxne och lagerkrönte
korskämpen en gång fölle på det orådet att tvinga
oss själfve till ödmjukt understöd åt hans kommande
bedrifter i kristenhetens och kulturens tjänst.
Själfständighetens försvar blir dubbelt svårt, om man
inbillar sig ha att göra med en öfvermäktig
motståndare, som tillika förfäktar rättvisan, fromheten
och mänsklighetens välfärd.

Nu har Port Arthur fallit, och världshistorien
börjar skifta färg äfven i de välmente siarnes ögon.
Man diskonterar redan Rysslands kompletta nederlag
vid Stilla hafvet, och ändå finner man sig
förunderligt nog i den uppstigande »gula faran». Frankrike
och Tyskland få kanske, heter det, sina
besvärligheter därmed. Japanerna äro för öfrigt all aktning
värde, och vi svenskar stå ej vidare i någon
tacksamhetsskuld till ryssen för hans blodiga uppoffringar,
sedan de blifvit så illa lönta på slagfälten.

Oss hotar numera blott den egentliga ryska
faran. Och med så mycket större kraft vidhålles,
att denna fara nu kommit oss dess närmare in på
lifvet och ter sig dess fruktansvärdare efter det
ledsamma bakslaget i Mandschuriet.

Ett återtåg äfven från den ståndpunkten torde
dock vara tänkbart till och med för en verkligen
fosterländsk öfvertygelse, som »icke kan rubbas en
tum», lika väl som den anfallsträngtande Kuropatkin
med bibehållen krigsära gick tillbaka från Liaojang.

***

Det gäller främst den stora doktorsfrågan om
Rysslands kallelse till världshafven och deras
herravälde. Är det ej en ålagd helig mission, så kan det
ju vara en naturnödvändighet, — och för oss sena
tiders barn, som så hjärtevarmt tro på
evolutionsdogmen, blir då underkastelsens tvång snarare dess
värre. Att kämpa mot naturlagarna, det måste ju
göra själfständighetens försvar, äfven efter de
sonoraste upprop, så godt som hopplöst.

I Rysslands utveckling lär denna
naturnödvändighet yttra sig såsom ett oafvisligt socialekonomiskt
behof. Skall ett stort folk, som svälter på sina
instängda slätter, ej få komma fram till det riktiga
saltvattnet, om dess näringar och handel så
oundgängligen kräfva? Att förmena det en så naturlig
och oskyldig önskan vore ju nästan obarmhärtigt,
och ömsinte fredsvänner i vårt allra närmaste
grannskap ha ju också ännu för just icke länge sedan
fört det slaviska »hjärtefolkets» talan i detta mål.

Emot detta behofs äkthet har man likväl tagit
sig friheten att åberopa, huruledes faktiskt den ryska
politiken plägar stänga sina nyförvärfvade hamnar
för världshandeln, huruledes Ryssland faktiskt icke
äger några näringar, som kräfva nya länder under
tsarens spira för sina alsters afsättning, huruledes
inom dessa eröfrade länder den ryska handeln faktiskt,
trots allt officiellt bländverk, är så skral, att deras
förvärf omöjligen kan förklaras och rättfärdigas af
kommersiellt nödtvång. Slutsatsen blir då den, att
gåtans lösning måste sökas på annat håll, i
eröfringsmaskineriets ofruktbara drifkraft, att detta
maskineri knappast kan förväxlas med naturorganismens
lagbundna lif, att de oemotståndliga
socialekonomiska intressena äro helt enkelt den mänskliga
fyndighetens militärpolitiska svepskäl, att den ryska
folksvälten ej minst förvärras genom eröfringarnas
driftkostnader och svårligen kan stillas genom
oändliga oceaniska äfventyr.

Det invändes, att Rysslands »oerhörda
uppoffringar» i Mandschuriet måste ha någon rimlig
ekonomisk grund. Det kan så tyckas för våra simpla
västerländska borgarögon. Men orimligheten är dock
i sanning en stolt och väldig faktor i den
moskovitiska världspolitiken, och den historiska bevisningen
är redan nogsamt tillräcklig för att uppenbara dess
underfulla spel i det urgamla kinesiska kronlandet.
Läs Weales bok om Manchu and Muscovite! Denne
anglokinesiske iakttagare reste vida omkring i det
ryska ockupationsområdet kort före kriget; han har
märkliga ting att förtälja om ryssarnes ekonomiska
underlägsenhet i all deras militära glans. Om han
synes för litet ryssvänlig, så läs den amerikanske
senatorn Beveridges optimistiska skildring af The
Russian Advance, också ett ganska färskt arbete,
utgifvet på hösten 1903! Intrycket blir detsamma,
blott med den skillnaden, att liksom han faller i
beundrande häpnad inför Alexejevs och alla de andra
generalspersonernas storslagna snillegåfvor, så
drömmer han de skönaste drömmar om den amerikanska
industriens uppgift att under deras fredliga hägn
göra sina eröfringar på det ekonomiskt ouppbrukade
arbetsfältet. Det är sant, att de ryske vederbörande
beställde mycket amerikanskt järnvägsmateriel,
emedan den ryska industrien omöjligen, allra minst till
skäligt pris, hann leverera hvad som behöfdes för
militärbanornas påskyndade byggnad. Men att den
amerikanska regeringen icke därpå grundade några
lysande förhoppningar om handelsfrihet för framtiden,
det visar sig bäst af dess ifriga yrkan, i förening
med Japan, på de mandschuriska hamnarnas öppnande
för alla makter trots Rysslands motstånd. Humbugen
med Dalnyj var lätt genomskådad af diplomater, som
erinrade sig, huru »frihamnen» Batum vid Svarta
hafvet helt tvärt stängdes i uppenbar strid mot
Berlintraktaten. Hvad de slösande anläggningarna
»för kultursyften» i Dalnyj och Port Arthur beträffar,
så finna de nog, om man så vill, ett slags
ekonomisk förklaring, men icke i det ryska folkets eller
ens alltid i den ryska militärstatens behof, utan i
de ryske leverantörernas och ämbetsmännens
häfdvunna intressen.

Visst kunde det bli handel och köpslagan af
inom de kolossala provinser, som Ryssland mäktade
frånrycka Kina och stänga för Japan, Amerika och
Europa. Men denna handel var och måste förblifva
väsentligen en kinesisk inbördes affär, hvars frukter
den ryska militära finansförvaltningen kunde med
större eller mindre omtanke för framtiden afskumma
i form af hvarjehanda skatter, acciser och
rekvisitioner till truppernas underhåll och oupphörliga
förstärkning. På det sättet skulle Ryssland bli allt
bättre i stånd att nyttja sina asiatiska eröfringar till
obegränsade förvärf också på andra håll, — tills
äfven den kinesiska idogheten hunne ordentligen
utsugas och förlamas. Men för själfva den fattiga
allmogen hemma vid »moder Volgas» sköte vore intet
nytt arbetsfält vunnet, utan blott nye bröder i det
lysande eländet.

Annorlunda ställer det sig ej heller med de
centralasiatiska och persiska landkapen jämte
åtföljande folkfrälsningsdåd. Det är alltid intressant
att få lyssna till personliga rön från dessa
nomadmarkers basarer. De vittnesgille besökarne ha
lyckligtvis icke varit så få, fastän de ryska militärposterna
ha gjort sitt bästa att utestänga de besvärligaste
färdamännen. Bland dem ha också funnits
iakttagare, som mäktat i sannskyldigt socialekonomiskt
och militärpolitiskt sammanhang tyda hvad de skådat
med geografiskt och etnografiskt skolade blickar.
Lord Curzon är just en sådan tolk af egna och
andras erfarenheter för den, som läser hans utsagor
rätt. Major Sykes’ upptäckter äro inga
hemligheter ens för hemmasittande svenskar, om de
behaga följa någorlunda med, och kunskapen kan
kompletteras med hvad lord Ronaldshaugh, Whigham
m. fl. ha att förtälja. Men själfständig kritik är alltid
af nöden, äfven när man vill draga gagn af berömde
resandes berättelser och andra samtidshistoriska källor,
som icke äro förmer än liknande vittnesbörd från det
förflutna.

Hurudan blir då den bild man får af Rysslands
ekonomiska vinster i dessa nejder? De moskovitiska
fabrikernas produktionsafsättning räcker ej till att tolka
eröfringarna såsom lönande företag i den fosterländska
välmågans intresse. Däremot blomstrar där i viss
mån en annan sorts handel, nämligen emellan de
undan för undan inkorporerade främlingsstammarna
inbördes, alldeles liksom i Kinas annekterade
lydländer. Och denna handel är på samma gång
förevändning och inkomstkälla för militärväldets oafbrutna
utbredning. Man får nog ej sätta för stark tro till
de ryske guvernörernas försäkringar och »tabeller»
om förvaltningskostnadernas fullständiga betäckning
af de införlifvade områdenas egna tillgångar; det
beror så mycket på hvad som krediteras å de lokala
utgifternas konto, och tillräckliga intyg föreligga, att
den höga rikskassan själf fått släppa till betydligt
äfven för de centralasiatiska besittningarnas ständigt
förstärkta armering ända in i senaste tider. Och hvad
skall man säga om de beryktade persiska statslånen?
Ryssland lånar själft ohyggliga summor af välgörarne
i Paris, men försträcker däraf, medan bönderna hungra
ihjäl i Samara och Bessarabien, rätt anständiga belopp
till sin nödställde like i Teheran. Att sådant sker
till det produktiva kapitalets förkofran, det skall ingen
inbilla oss; däremot faller det af sig själft, att
gäldenären af andra graden blir en politisk vasall, i
synnerhet då han af krigiskt hot förhindras att vigilera
annorstädes på lindrigare villkor och till och med
att nyttja andres hjälp till sitt förtryckta rikes
lyftning ur lägervall.

Men det är lika klart, att England i sitt eget
intresse måste göra hvad det kan, under föreliggande
omständigheter, för att hejda de kufvade områdenas
fortskridande kringstängning och den ryska krigsmaktens
framryckning mot Indien och oceanen. Därigenom
främjas tillika den verkliga handelssamfärdseln och
kulturgemenskapen emellan alla folk, som sålunda
lösgöras ur det omslingrande nätets maskor. Och
därför måste vi med dr Hedin glädjas åt de stora
framgångar, som dessa britiska sträfvanden röna i
våra dagar. Underligt är blott, att han ej vill
inbegripa äfven Tibetexpeditionen i denna kedja af
rättmätiga och kloka företag såsom en af dess
viktigaste länkar. Han skulle bara ha sett de
»kraftuttryck», som i somras, just i den allra respektablaste
engelska pressen, haglade öfver hans manifest för
Tibets »frihet», med all skyldig reverens för den store
upptäckarens mandomsprof.

Om Rysslands förmenta handelsintressen vid våra
baltiska och nordatlantiska kuster lönar det ej ens
mödan att tala. Att det ändå sträfvar ditåt, är
uppenbart, och vi måste vara tacksamme för alla nya
upplysningar, som meddelas om dess förberedelser och
planer. Om denna sträfvan skall nå sitt mål, det
beror närmast på oss själfve, och ej minst på vår
uppfattning af dess innebörd.

Det ser verkligen ut, som om vi börja bli sams
också om den saken. Eller hvad annat betyder det,
att Rysslands världshafspolitik i sista hand reduceras
till »strategiska syften», till förvärf af »strategiska
baser», af »baser för maritima operationer», ända från
Stilla hafvet öfver Persiska viken till Atlanten? Just
så! Ryssland vill ut till världshafven öfverallt för
att sätta örlogsflottor i vattnet. Hvad vill det med
sina örlogsflottor? Naturligtvis föra krig och göra
eröfringar i oändlighet. Något merkantilt behof finns
ej. Något annat, i folkmedvetandet inneboende behof
kan ej uppdagas.

»Hvad angår det oss», heter det, »om Ryssland
verkligen behöfver den hägrande framtidshamnen på
Skandinaviens bekostnad?» Om förlåtelse, något litet
angår oss väl äfven det spörsmålet. Vi skola
naturligtvis försvara allt, som med rätta tillhör oss,
Ryssland eller någon annan makt må behöfva det eller ej.
Men nog blir vårt hjärta något lättare, nog gå vi
till vårt försvar med dess klarare och fastare samvete
(och det betyder ej så litet för vapnens kraft), då vi
på goda grunder veta med oss, att intet annat folk
behöfver lida men för vår snålhet om vårt fädernearf.

Hvarenda förevändning att kränka vår goda rätt
skall rifvas upp med roten. Ingenting får skänkas
efter för främmande ohemula anspråk. Tillvarataga
vi noga allting, som kan tjäna vår rättvisa sak, då
kunna vi ock se framtiden till mötes med skälig
förtröstan.

***

Men maktfrågan? Ytterst råder öfver utgången
icke människomakt. Det är dock vår plikt att göra
hvad i vår förmåga står för att skaffa oss nödig makt,
— en sådan makt, som i förhandenvarande fall efter
all mänsklig beräkning förslår för det gifna ändamålet.
Och denna plikt gäller icke blott hela folket såsom
sådant, utan hvar och en i synnerhet, som djärfves
åtaga sig försvarets talan. Det är ej nog, att man
häfdar det höga syftet med hänsynslös kraft inför en
sorglöst slumrande menighet. Man måste ock söka
ställa sitt tal så, att det tydligen framgår, huruledes
man gjort sig besvär att beräkna sina väckelsemedel
efter utsikten att vinna vederbörligt gehör.

Det är en primitiv agitationsmetod att skrämma
folket till försvarsansträngningar och göra de
»befogade farhågorna» så svåra som möjligt. Det sättet
har så ofta blifvit försökt, att verkningarna tyvärr
hunnit förslöas. Till slut blir resultatet kanske alls
intet, äfven om man i bestraffande ordalag förehåller
sina landsmän, huru de vansläktats från store förfäder
och böra skämmas inför samtida hjältar. Visserligen
kan man sedan, såsom en Jeremias eller Zarathustra,
draga sig tillbaka till sin profetkula med den
»visserligen bittra hedern att ha gjort sig till pessimismens
tolk».

Men hvad båtar det saken och fäderneslandet,
om en sådan »bitter heder» förvärfvas af den, som
kanske släppt stormklockans rep i förtid? Vore det
ej bättre att, som det heter, spotta i näfvarna och ta
nya tag, att åtminstone fresta på en annan klang,
som vädjar till folkets själfförtröstan och ej till dess
skrämsel eller blygsel?

*
V.
Allvar bakom optimismen.

Det pessimistiska allvaret gör vanligen ett särdeles
vederhäftigt intryck, men dess verkningar äro ej alltid
de påräknade bästa. Man kan t. ex. själf vara strängt
manhaftig och mena så innerligen väl, men ändå eller
kanske just därför ovetande injaga en otjänlig skräck
i svagare lärjungasjälar och rent af förlama deras
håg och förmåga att reda sig mot »befogade farhågor».
Sådan plägar de alltför hårdhändte tuktomästarnes
erfarenhet varda.

När bäraren af vårt mest världsfrejdade namn,
knappt återkommen från Petersburgs hemlighetsfulla
hofcirklar, manar oss till skyndsamma
försvarsåtgärder mot Rysslands kolossala sjörustningsplaner, —
då känner man sig tacksam för hans fosterländska
nitälskan, men kan ej blunda för faran, att »våra
slumrande millioner» skola yrvakna störta upp och
finna sig ha rakt ingenting att ställa upp emot den
outtömliga guldkassans »åttahundra millioner»,
hvarefter de på nytt afdåsa i en drömkvald feberdvala.
Man vågar därför, i försvarskraftens välförstådda
intresse, något pruta af på Rysslands förmodade utsikter
att gå i land med en så ohygglig flottbyggnadsplan.
Men man får då det beskedet, att
Stockholmstidningarna för dagen före nyårsafton innehålla en
bekräftelse, som vid närmare påseende befinnes vara ett
telegram om hvad som står att läsa i den ryska
tidningen Rus.

Tidningen Rus kan hvem som helst få köpa (för
det visserligen oskäliga priset af 35 öre) i Allmänna
tidningskontoret vid Gustaf Adolfs torg. Man
behöfver således ej fara till Petersburg för att där invigas
i dystra statsmysterier af tillmötesgående storkors
eller storfurstar (»något blekare än vanligt»), och
man lugnar sig ånyo vid tanken, att denna så liberalt
offentliggjorda flottbyggnadsplan har sin egentliga
betydelse i sträfvandet att hålla kuraget uppe.
»Bluffen» synes också ha fått det önskliga understödet,
ty i ett några dagar senare telegram från Berlin har
beloppet vuxit till det fyrdubbla, hvilket dock här
och där framkallat närgångna tvifvelsmål om
Västeuropas benägenhet att försträcka ett sådant ficklån
till det ryska amiralitetet.

Äfven en annan kombination erbjuder sig osökt.
Som bekant, har ryska regeringen nyligen gått i
författning om ett ansenligt statslån hufvudsakligen på
den tyska finansmarknaden, och i sammanhang
därmed har det glunkats om, att de upptagna pengarna
skulle företrädesvis användas till ryska
statsbeställningar på den tyska industriens verkstäder. För
Tyskland blefve onekligen affären i denna form
mindre riskabel, eventuellt kanske rent af rätt
vinstgifvande; pengarna skulle stanna inom landet,
industrien få ett godt handtag, bl. a. för sina arbetares
sysselsättning, och priserna kunde ju beräknas med
praktisk hänsyn till låntagarens nödtvång, ungefär
som det alltid plägar ske, när en förnäm gäldenär
med sinande handkassa vänder sig till välvillige
kapitalister. För Ryssland åter ter sig utsikten ej fullt
så angenäm, ty om pengarna behöfvas strax för att
framgångsrikt sköta det nu pågående kriget, så korsas
naturligtvis kalkylen genom plikten att fastlåsa dem
i skeppskonstruktioner, beräknade för en längre
framtid. Emellertid vore det ej så besynnerligt, om
flottbyggnadsplanen offentliggöres just nu såsom ett slags
lockbete för det efterlängtade lånets teckning, — under
förutsättning måhända, att när lånesummorna väl
inflyta, de tills vidare kunde förskottsvis anslås till
mer trängande utgifter än flottans kompletta
nyuppsättning. Den intressanta händelsen må därjämte
antecknas, att några hundratal af Petersburgs ingeniörer
kort efteråt sammanträdt för att formligen protestera
mot flottbeställningarnas effektuering annorstädes än
på inhemska varf, — om hvilka man bestämdt vet,
att de stå långt efter de tyska i brådskande och
energisk produktivitet. Denna demonstration får
visserligen betraktas närmast såsom ett böljeslag i »den
nya frihetsrörelsens vågor», men röjer i alla fall,
jämte så mycket annat, att de ryska flottplanerna ej
böra obetingadt förväxlas med den ryska sjömaktens
verkliga förstärkning, hvadan de »befogade farhågorna»
må illustreras i motsvarande, kanske ljusare och mer
hoppgifvande färger.

Hvad röra oss, heter det, »bristerna i Ryssland»?
Men om, såsom det ju medgifves, ett ryskt angrepp
icke faller utom det tänkbaras gränser, då må det
väl vara en fosterländsk försvarsgärning, så god som
mången annan, att söka sätta sig in i villkoren för
Rysslands maktställning, — hvilket naturligtvis ej
hindrar, att en liknande uppmärksamhet ägnas äfven
åt andre, icke »obetingadt pålitlige» grannar. Så
tillgår det i alla länder, där man vårdar sig om sitt
försvar, och därpå är ingenting att anmärka, från
grannsämjans synpunkt, såframt de utvägar, som
anlitas, ej öfverskrida den internationella
anständighetens ingalunda snäfva råmärken. Det ligger ej i
vårt försvarsintresse att utan vidare taga för kontant
allting, som förtäljes om ryssens ofantliga
maktuppbåd. Utan tvifvel äro vi ännu i jämförelse med
honom svagare än vi borde vara, men vi måste taga
reda på hvad vi verkligen ha att vänta och rätta
våra anstalter därefter, icke efter lösa skräckbilder,
som måhända utsläppas bl. a. för att leda oss på
villovägar.

***

»Befogade farhågor», få ej afvisas; de måste
ovillkorligen mötas på rätta sättet med eftertanke,
men utan dröjsmål. Man far alltför lättvindigt fram
med sanningen, om man djärfves påstå, att vi efter
våra krafter och tidens lägenheter redan gjort nog
för vårt försvar. Klagomålen öfver de uppoffringar,
som vi hittills underkastat oss, äro ömkliga och
sammanhänga mestadels med partisyften. Våra
finanser äro lysande i jämförelse med Rysslands, till och
med vår svenska fattigdom är välstånd i jämförelse
med det ryska eländet, som icke
försvarsansträngningen, utan endast försvarsförsummelsen kan draga
öfver vårt land. Härordningen tarfvar mindre
»revision» än komplettering och utveckling, hvarigenom
tillika öfvergångstidens olägenheter torde utan vidare
plåstran bortfalla. Vårt sjövapen, som närmast skall
afvärja hotande faror, måste undan för undan utvidgas.
De militära detaljerna må förtroendefullt öfverlåtas
åt nitiske fackmän, som känna sitt ansvar. Med
fantasierna om Rysslands »19 nya slagskepp» m. m.
behöfva vi ej befatta oss, men om vår flotta får lugnt
växa med hjälp af ständigt nya anslag, som utan
onödigt undseende för partiernas tycken genomdrifvas
i mån af det politiska läget, då stärkes alltmer vår
själfförtröstan och därmed också utsikten att vinna
allt bättre resultat.

Hvad vi redan uppnått betyder en aktningsvärd
grundval för vidare förkofran. Vi ha blifvit af med
påfunden om den »lilla flottan», med indelningsverkets
illusioner, som vållat så många af vår förnedrings
olyckor, och som knappast mer än Japans gamla
»nationella» krigsväsen stämde med nutidens kraf.
Det kan väl sägas, att vi sedan Karl XII:s tid aldrig
haft en starkare och bättre rustad här, en dugligare
officerskår, att vår flotta börjar kunna jämföras med
Gustaf III:s. Vi ha omsider fått ett försvar, som,
ehuru långt ifrån tillräckligt, det väl lönar mödan att
vårda och utbilda. I samma mån, som den utslitna
och anakronistiska jämmern öfver »försvarslösheten»
viker för en hoppfullare stämning, skall också skriket
mot »militarismen» bringas till tystnad, ty detta skrik
uppmuntras af den välmenta ifvern att nedsätta de
krafter vi redan äga.

Endast det folklynne, som ej ger tappt i
brådkastet inför mötande svårigheter, kan göra den vunna
försvarsstyrkan verkligen fruktbar. Det är i sanning
en »narkotiskt» verkande predikan, att »vi ha vår
storhetstid bakom oss», just då vi som bäst hålla på
att resa oss ur förfallet. Man känner denna s. k.
»storhetstid» bra illa, om man glömmer dess klena
begynnelser, dess mångahanda bräckligheter och
begagnar dess traditionella glans för att slå ned vår
tillförsikt och skämma ut oss inför dem, som ha sin
»storhetstid framför sig».

Japanerna äro nu på modet såsom framgångens
herrar. Det förefaller så klart, att det skulle gå dem
väl i händer, och olycksprofeterna ha redan förgätit
sina egna utsagor. Men äfven japanerna hade sin
»storhetstid bakom sig» på Korea och annorstädes
för trehundra år sedan. Med dess minnen invaggade
de sig i en fredlig och konstnärlig kultursömn, tills
de vid förra århundradets midt väcktes ur grubblet
och vekligheten af främmande kanoner och varsnade,
hur långt de blifvit efter i det enda nödvändiga för
mänskligt samhällslif. Deras nutida beundrare borde
närmare studera, af hvilka faror de kringhvärfdes i
sin svaghet och afsöndring, hur dessa faror
förvärrades genom fåvitske fosterlandsvänners skrämsel, hur
de ledande statsmännen motarbetades af kortsynte
medtäflare och uppviglade partiflockar, hur hela folket
hånades af bildade resenärer från Västerlandet vid
de första stapplande stegen på försvarsreformernas
väg, som tillika ledde uppåt till en lifskraftigare
kultur. Lärdomarna från Japan äro sannerligen icke
ägnade att bekräfta den pessimistiska fatalismens
hugskott.

***

Våra »befogade farhågor» aflägsnas bäst genom
kraftiga och lugna försvarsrustningar, som ingalunda
behöfva döljas. Det Ryssland, hvarifrån ett angrepp
skulle kunna komma, är icke en kejserlig regering,
som har nog själfständig kraft att respektera den
europeiska folkrättens traditioner, utan de förvirrade
partiriktningar, som öfverväldiga fredskärleken genom
vädjan till nationella fördomar, genom förespeglingar
om lätta och lysande vinster. Det finns alltid där
borta tillika inom sakkunskapens kretsar en skolad
moderation, som håller sådana inflytelser tillbaka
genom hänvisningar till äfventyrens vådor, ehuru
det tyvärr har alltmer visat sig, att denna moderation
rönt allvarsamma motgångar i sitt arbete. Såsom
Stössel yttrat efter kapitulationen, hade Ryssland
säkerligen icke framkallat kriget, om vederbörande
riktigt vetat, hur väl Japan var förberedt. Det är
alltså klart, att grannarnes effektiva försvarskraft och
kunskapen därom måste väsentligen underlätta den
ryska fredsvänlighetens bemödanden att afvisa det
hänsynslösa godtycket och eröfringslusten.

För närvarande synes denna ryska fredsvänlighet
sväfva i en ny stor fara. Det är visserligen
gagnlöst att kannstöpa om det hotande »världskriget» och
Östersjöflottan vid Madagaskar. Skulle denna flotta
återvända till våra farvatten, då ha vi det som vi ha
det, och inga försvarsrustningar hinna till dess
väsentligen stärka vår maktställning, hvaraf vi då måste
göra det bästa vi kunna. Men det är ej förmätet att
hoppas, att de erfarenheter, som redan blifvit gjorda,
skola inverka lugnande äfven på ryske amiralers
stridshåg, i synnerhet som mer betydande makter än
vi ej lära underlåta att i detta fall öka sina
ansträngningar till den ryska fredsvänlighetens understöd på
det enda sätt, som står dem till buds i en verklig
kris.

Men för framtiden ha vi all anledning att göra
oss det senaste stormårets »befogade farhågor» till
godo. I samband med en allvarligare försvarsvård
ha vi äfven att räkna på kunskapens och kulturens
makt. Dessa bundsförvanter äro ovärderliga för
hvarje själfständig stat, fastän det är en veklig enfald
att göra dem vapenlösa. I staternas inbördes
samkväm ha de till uppgift att häfda den ömsesidiga
aktning, som icke grumlas af tillfälliga småting. Att
lära känna det verkliga Ryssland, trots därmed
förknippade besvärligheter, är för den, som har att
tillvarataga Sverges intressen, på samma gång en plikt
och en väg till personligt samförstånd. Och för hela
den svenska kulturen gäller det att vidga sina
förbindelser åt olika håll, så att vi kunna påräkna
stärkande sympatier, om också ej politiska allianser, i
nödens stund. Hvad ha vi för gagn af att inskränka
våra blickar till Tyskland och Frankrike, liksom ett
nytt Tilsit vore alldeles otänkbart? Hvarför ej med
själfständig kraft taga fasta på alla de
beröringspunkter, som vi äga eller kunna få med den stora
oceaniska världen, med England, Amerika, själfva
Japan, med de mångfaldiga europeiska kulturfolk,
som liksom vi ej vilja skjutas i skuggan af en
oförsynt »världspolitik»? Stundar den dag, då vi skola
sättas på ett ansvarsfullt lifsprof, då må vi se till,
att försöken att kväfva oss i tysthet gå sönder, att
braket dånar kring jorden liksom åskorna i
Mandschuriet, vare sig vi mäkta följa Japans föredöme
eller ej. Och i alla händelser ryckas vi genom ett
sådant kulturarbete i försvarets tjänst upp ur ett
trångsinne, som ej är utan sina faror äfven för fredens
värf.

***

Ännu så länge äro de svårigheter, som möta oss,
knappast ägnade att omedelbart störa vårt lugn, i
synnerhet efter den vändning det östasiatiska kriget
har tagit. Vi kunna så mycket öppnare och friare
vidtaga våra nödvändiga förberedelser, som de
förnämligast måste gälla ett annat Ryssland än det
nuvarande officiella.

Men ju längre samhällsupplösningen där borta
framskrider, dess äfventyrligare blir ställningen för
hela Europa. Det är ett barnsligt misstag, att
revolutionära regeringar äro mer fredsälskande än de
häfdvunna, som mer eller mindre måste räkna med
en gång knutna förbindelser och inrotade vanor.
Nye maktkräfvare, som storma fram under inbördes
täflan, förledas lätt af sin egen oerfarenhet och
partiernas anspråk till hänsynslöshet äfven mot utlandet.
Om emigranter från det ryska väldet under nuvarande
omständigheter vålla hvarjehanda förvecklingar, hur
skulle det då gå, om t. ex. en hämndlysten
partiregering i Petersburg reklamerade flyende excellenser
och, med respekt till sägande, storfurstar, och
massorna tillika riktigt komme i svallning?
Sensationslystnaden hotar oss redan litet hvarstädes med den
»sociala revolutionen» i Ryssland. Det blir nog intet
lekverk, fastän de omstörtningshugade torde göra sig
väl öfverspända förhoppningar både om lockelsernas
kraft och om de europeiska samhällsmakternas flathet
emot den slaviska propagandan.

Vår försvarsfråga har sålunda ett visst samband
med mångahanda inre spörsmål. Det gäller i sanning
att »det ena göra och det andra icke låta».
Naturligtvis skola vi äfven framdeles gräla om både det
ena och det andra. Hur skulle vi annars kunna
lefva, med de frihetsprivilegier och frihetsvanor vi
lyckats förvärfva? Man måste väl också, när det
verkligen behöfs, taga i med hårdhandskarna mot
själfsvåld och oefterrättlighet äfven här hemma. Men
med det verkliga svenska folket är det nog ej så illa
beställdt, som uppviglarne hoppas, och det finns intet
skäl att misströsta om Sverges förmåga att reda sig
mot ryskt öfvervåld under vare sig den ena eller
den andra flaggan.

Vilja vi likväl gripa oss an därmed på fullt
allvar, då måste vi ovillkorligen ställa vår politiska
vandel efter försvarets kraf, sätta den saken främst
af allt, framför till och med hela konsulatfrågan med
eller utan norskt deltagande i detta eller andra
nordiska spel.

*


Ett världspolitiskt vägskäl.

I.
Kosacken i österväg.

Två vägar, två vägnät mötas vid Stilla hafvets
stränder, utmed de stora älfvarna, som skölja
Koreas och Mandschuriets valplatser, — härvägar
till lands och sjöss, samfärdselns och kulturens vägar,
som sätta folkens lynnen, gåfvor och framför allt
deras sedliga krafter på hårda prof.

Hvad dessa vägar i längden månde betyda, hvart
de månde bära i timlig och andlig måtto, det beror
ytterst på dem, som lyckas göra sig till herrar öfver
denna samfärdsel, bemäktiga sig dess knutpunkter
och därmed väldet öfver den genaste förbindelsen
emellan jordens båda själfständigt utvecklade
kultursamfund, Östasien och Europa.

Faller detta välde i värdiga händer, då banas
vägen för en fredlig utjämning, i tidernas fullbordan,
emellan dessa båda världskulturer, för ett ömsesidigt
utbyte, i fri och uppfostrande täflan, af andens och
arbetets alster, utan förvirrande och förvildande
intrång å någondera.

Triumferar däremot det barbariska våldet eller
sveket, då spränges en ny inbrottsstråt till bördiga
kulturfält, som ostraffadt kunna sköflas, liksom så
många andra, till både Europas och Asiens fördärf.

***

Kosacken har kommit först på vädjobanan. Han
firas af sina beundrare, i det tjugonde århundradets
gryning, som Europas utpost emot Asiens öfvervåld
och hedendom.

Innerst är han dock än i dag densamme, som
han alltid varit, ända från sin första uppenbarelse i
de asiatiska och halfasiatiska steppernas skiftande
äfventyrslif, i otaliga jaktridter och båtrodder, i
härjande angrepp mot den odlade bygden, i upprifvande
fejder emellan tatarer och slaver. Han är och
förblir densamme, vare sig han sliter alla samhällsband
för att följa sina egna blinda drifter, eller han
dresseras till bytesfångst och bödelstjänst i den
despotiska öfverspekulationens hänsynslösa och höga spel.

Hvilken »ras» kosacken själf än månde tillhöra
(och det finns kosackiskt blod af mångahanda art
och blandning), så stammar hans lefverne ingalunda
från den västerländska odlingens hem, utan från den
asiatiske kulturfiendens och nomadens tältläger.

Med det tatarisk-turkiska namnet kazak (som
både västslaver och östslaver lånat i sin
härmningslust) betecknas den krigare eller röfvare, som rymt
eller blifvit utstött ur någon redan samlad hord och
på egen hand eller jämte liksinnade stallbröder söker
sitt lifsuppehälle med sina vapen utan att tyngas af
herdestammens besvärligheter.

En sådan kosack kan, om lyckan är god och
börden gynnar hans anspråk, svinga sig upp till
herre öfver någon främmande hord, som antingen
ledsnat vid sin förvekligade furste eller blifvit
nydanad af förskingrade spillror efter något förkrossande
nederlag. Månge frejdade eröfrare ha så begynt sin
bana; seldjukernas och osmanernas välden härledas
ur ett dylikt upphof. Eller ock träder en
vapenöfvad kosackskara, som tröttnat vid steppens oro, i
någon företagsam hordkans tjänst, befäster och
utvidgar hans makt, som förskaffar hans medhjälpare
ansenliga ämbeten och rikedomar. Det händer äfven,
att en ny hord bildas af idel kosacker, sedan de
tagit sig hustrur, hvar de kommit åt, och röfvat
tillräckligt månge trälar för att slippa eget arbete med
boskapsskötsel och andra hvardagssysslor. Sålunda
återgår kosacken stundom, i förbättrade villkor, till
det nomadiska samhällslifvet.

Men det egentliga kosacklifvet, så länge det
räcker såsom sådant, består i frihet från allt slags
tvång, familjens såväl som krigsbefälets. Alla
inbördes förbindelser, både kärlekens och vapnens,
växla efter godtycke. Ingen öfverhet kan räkna på
mer än själfsvåldets tillfälliga och nyckfulla lydnad.
Kosackens lefverne är anarkiens ideal, som
naturligtvis i hvarje särskildt fall hastigt uppslites, men som
ständigt går igen öfverallt, dit kosackiska minnen
och vanor förspridas.

Alldeles ensam står dock ej denna
samhällsflyktens mandomstyp i människorasernas
mångskiftande häfder. Han har ju sin motbild t. ex. i ingen
mer eller mindre än vår egen gamle lofsjungne
viking, likaså i den japanska feodalismens under senare
tider så mycket omskrifne ronin, den själfrådige sällen,
som af en eller annan orsak uppsagt sin husbondes
tjänst och län. Särskildt den sistnämnde liknar ej
så litet sin kosackiske broder. Han har fått sitt
namn (»böljomannen»), därför att han längtar efter
böljans frihet att ila sin kos hvart än vinden lyster,
— en poetisk liknelse, som ofta återkommer äfven i
de kosackiska stämningarnas traditioner och
språkbruk.

En väsentlig skillnad är likväl ej svår att
upptäcka.

Både viking och ronin bära inom sig, trots alla
utvärtes jämförelsepunkter, ett helt annat,
lifskraftigare ideal, som förr eller senare, med större eller
mindre framgång kufvar till och med äfventyrshågen,
otåligheten och själfsvåldet. Det är trohetsbandet,
bekräftadt af ömsesidiga förpliktelser, emellan
höfding och handgången man, emellan vapenbröder
inbördes i samma herretjänst. Ur den från början på
måfå samlade krigarskara, som ändock erkänner och
eftersträfvar sådana band, kan ett nytt samhälle växa
upp, måhända rent af fastare sammanknutet och
framtidsrikare än det öfvergifna.

Därför har ock vikingen på sin tid kunnat bygga
verkliga lagbundna stater, som föryngrat det
sönderfallande Europa. Därför har den japanske ronin,
inom feodalismens vidgade ram, kunnat allt
kraftigare utprägla tjänstepliktens och lojalitetens
manstukt, skapat allt flere nya furstendömen, som vunnit
större inre stadga och genom sina organisatoriska
föredömen återverkat på de äldres utveckling.
Därför har han till sist, i våra dagar, blifvit en af de
drifvande krafterna i den märkliga omdaning,
hvarigenom den yppersta trohetsplikten emot solgudinnans
ättling utplånat alla trängre band och samlat de
föråldrade furstendömena till ett både mäktigt och
framåtskridande rike. Så har den samhällsbildande
lojaliteten öfverväldigat anarkismens själfviska lustar.

Kosacken däremot, han månde vara herre eller
tjänare, vet ej af något trohetens band. Det är
roflystnaden, rädslan, på sin höjd den halft animaliska
sällskapsdriften eller det godlynta förströelsebegäret,
som för honom tillsammans med likar eller öfvermän.
Samma slags stämningar, som locka eller nödga
honom in i ett krigarfölje, drifva honom lika hastigt
därur, när omständigheterna och nyckerna skifta.
Därför duger han till despot, om ödet skänker honom
makt öfver den fega svagheten, till despotismens
verktyg, om maktens tryck är tillräckligt kännbart,
lönande och varaktigt. Men till att dana, styra och
tjäna ordnade samfund är han klent utrustad. En
lag, som verkar genom vädjan till rättskänslan, ej
till skrämseln allenast, föraktar han, kan han knappt
förstå. Han kan mörda och plundra, eröfra och kufva,
så länge lyckan står honom bi. Men leda och
uppfostra, vara sig själf eller någon annan, det
öfverstiger hans kraft och håg. Hans lifsluft är
opålitligheten och sveket. Hans lifskraft blir därefter.

***

Den slaviske kosacken, som ristat så djupa spår
i Polens och Rysslands häfder, är ingenting annat
än en ny variant af den asiatiska typen.

I den nyare tidens kosacklif framträder ej minst
tydligt och skarpt det tatariska inflytandet, som
ingalunda försvunnit ur Östeuropas kvafva och jäsande
folkvärld, därför att dess gamla namn och former
blifvit undanträngda eller förvrängda. Liksom tsarens
härskargodtycke stammar från storkanen i Gyllene
horden, hans forne öfverherre och mönsterbild, så är
den ryska frihetsdrömmen i sin obegränsade åtrå ett
arf från steppens röfvarnomader. Men
själfhärskardöme och kosackisk frihet flyta oupphörligt i
hvarandra, alstra och aflösa, tjäna och främja hvarandra
i ständigt, ofruktbart inbördes kif. De äro i sitt
ursprung och i grunden ett och detsamma, — det
laglösa själfsvåldet, som aldrig finner ro, härjar allt
och skapar ingenting.

Det stortatariska väldet, som från sina
lägerplatser invid stepperna utsände sina skattekräfvare
och sina straffexpeditioner till de kufvade östslavernas
bygder, kunde ej i längden hålla sig uppe mot sina
egne krigares anarkiska instinkter. Dess korta
glanstid kännetecknas af det samband, som ännu på afstånd
bevarades emellan de mongoliske kanernas barbariska
plundringssystem och de lånade administrativa
traditionerna från det urgamla kinesiska statslifvet. Det
var Östasiens ojämförligt högre kultur, som sålunda
genom Djingis-kans och hans närmaste ättlingars
eröfringar gjorde sin öfvermakt gällande långt in i
det ännu svagt utvecklade Europa. Men efter några
släktled förbleknade dessa inflytelser, och det
nedärfda tatariska barbariet tog öfverhanden till
eröfrarnes eget fördärf.

Deras välde sprängdes i en mängd inbördes
kämpande kanater och horder, hvilkas föredömen
följdes af de alltmer uppstudsiga furstendömena i
Ryssland. Det blef ett allas krig emot alla. De
själfsvåldiga krigarskarorna vandrade ur den ena
höfdingstjänsten i den andra, utan att mycket
bekymra sig om brödgifvarnes olika härkomst eller tro.
Sålunda blandades blod och seder om hvarandra,
men det var det asiatiska kynnet, som tryckte sin
stämpel på hela det vilda lifvet. Med tatariska
härföljen utvidgade Moskvas storfurstar sin makt på sina
fränders bekostnad, och långt in i senare tider yfdes
månge af deras bojarer öfver sina anor från Gyllene
horden. Den nya autokratien, som växte upp efter
det störtade lägerväldets mönster, kunde blott med
stor möda tygla sina tjänares lustar genom att
spänna in dem först i den bysantinska, sedan i den
västeuropeiska byråkratiens tvångsdräkt, liksom dess
föregångare till en tid lyckats begagna sig af den
kinesiska statsvisdomens konstgrepp. Men under
denna förklädnad lefde och lefver det gamla
själfsvåldet kvar och ger sig luft, efter omständigheternas
gunst, än i utpressningar och godtycke nedåt, mot
de kufvade massorna och grannfolken, än i
hänsynslösa bedrägerier emot den listigt smickrade och
slumrande öfverheten.

I friare former framträdde denna amalgamation
af tatariskt och slaviskt folklynne på söderns vida,
ännu ouppodlade stepper, utefter de breda älfvarna,
som tömma sina grumliga, för lätta farkoster nästan
öfverallt tillgängliga böljor i Svarta och Kaspiska
hafven. Dit nådde ej ännu på länge den krampaktigt
griplystna, men ostadiga och förvirrade statsmakt,
som småningom tvang den bofasta befolkningen i
skogsslätternas nybygder under sitt hårda ok. Dit
ned flydde hoptals äfventyrare och skälmar, utarmade
skattebönder och förlupne trälar, som lyckades draga
sig undan den tryckande samhällsordningens band.
Där mötte de, i kamp eller vänskaplig
sammangaddning, de tatariska nomadhärarnas spillror, som sedan
lång tid voro hemmastadda i röfvarlifvets sedvänjor.
De kristne nykomlingarne jämkade sig hastigt, med
det slaviska sinnets härmningsförmåga, efter de
otrognes lefverne, och från det femtonde århundradets slut
uppväxte de berömda lillryska kosacklägren vid
Dnepr, längre fram de storryska vid Don, vid nedre
Volga, Kuban, Jaik (Uralfloden), m. fl.

Med sina tatariske vederlikar lågo naturligtvis
desse slaviske kosacker i växlande strid och förbund,
liksom de förre, och äfven de senare, inbördes. Men
det var allt samma slags tygellösa följen. Om de kristne
kosackerna, under aflägset polskt och tyskt inflytande,
stundom yfdes att vara ett friboret »ridderskap», som
skulle förfäkta korsets sak emot hednisk och
»busurmansk» otro, så kämpade Krims ryttarhorder, nogajer
m. fl. i profetens namn för paradisets fröjder. Men
hästar och kreatur, guld och silfver, kvinnor och
trälar utgjorde den segerlön, som i verkligheten mest
eftertraktades af båda dessa troshärar. Om kosackerna
emellanåt nyttjades af de slaviska rikenas härskare,
af konungen i Krakau eller Warschau, af tsaren i
Moskva, såsom lätt uppbådade förtrupper i
jämförelsevis planmässiga fälttåg, så användes också de
krimske tatarerna under sin vasallkan för liknande syften
af storsultanen i Stambul, som hetsade dem ända
fram mot Buda och Wien. Men regelbundne och
skolade krigare var hvarken den ena eller den andra
hopen, och för den statsbildande politikens tjänst och
kraf hade ingendera sinne.

Tvärtom, kosackerna hatade och förstörde all
statsordning, all samhällstukt; de ville ej veta af
något annat tvång än det de själfve efter ögonblickets
godtycke pålade svagare skuldror, där de lyckades
svinga sig upp till herrar med våldets rätt. Det
var då ock naturligt, att deras eget herravälde var
bräckligt och kortlifvadt, eftersom de ej förstodo att
lyda ens sina egna höfdingar och härting.

Det var det kosackiska själfsvåldet och sveket,
som hindrade Lillrysslands utveckling till själfständigt
statslif. Det var kosackerna, som undergräfde den
polska republikens bestånd, ej sällan ledde eller
uppviglade af polske magnater, som till god del från
kosackiska vanor hämtat sina förvrängningar af
republikansk och adelig frihet. Det var kosackerna,
ända från Donau till Asiens gränser, som störtade
den moskovitiska statsbyggnaden under »den stora
oredan» och i falske tsarers namn för lång tid ödelade
allt, som kunde kallas åkerbruk och odling, inom det
vidsträckta väldets bördigaste bygder. Det var den
kosackiska revolutionens dyningar, som så länge och
gång på gång härjade de östryska slätternas
herresäten, byar och städer, med Stenka Razin under tsar
Alexej, med Bulavin under Peter, med Pugatjev
under Katarina, — och än i dag tillhör
öfversvämningens fara ingalunda blott det förflutnas häfder.

Ty den kosackiska propagandan bland de
undertryckta massorna har aldrig dött ut. I ständigt nya
toner, stundom lånade från den modernaste
agitationens slagdängor, ljuder dess gamla lösen till alla
slaviska själar, som af statsmaktens tukt endast lärt
känna det odrägliga tvånget, den utpinande
skattebördan och tsartjänarnes obarmhärtiga godtycke.
Hela den ryska allmogen är genomsyrad af
anarkiska lustar, trår efter det kosackiska frihetsidealet,
som i naiv förblindelse till och med hyllas, såsom
ett heligt nationellt arf, af hofvets bildning och af
den stränga fromhetens apostlar.

I Glinkas klassiska galaopera, »Lifvet för tsaren»,
tjusas äfven den finaste publik af den trogna
bondekörens smältande välljud:

Volja volnaja volnam,
volja volnaja i nam.

»Fri frihet åt böljorna, (samma) fria frihet ock
åt oss.» Det är en sådan meningslös frihet, som
aktas för menlös på maktens höjder, medan den
lagbundna friheten fruktas och hatas såsom det härskande
godtyckets värsta fara.

Och hvad är det annat än kosackens anarkism,
som predikas af Tolstoj i hans straffrop mot de
bofastes äganderätt till den jord de odla i sitt anletes
svett?

***

Den europeiska statsmekanismens hjälpmedel
förde omsider själfhärskardömet till seger öfver de
vilda krafter, som från de ouppodlade gränsmarkerna
och ur samhällets djup hotade dess lif. Men dess
eget välde var ju med dem i grund och botten
likartadt, trots den främmande civilisationsmasken, kunde
ej befästas och vidgas annorlunda än med deras
tvungna bistånd.

Öfverallt, där tsarens makt grep omkring sig,
där förunnades ock hans verktyg det godtycke, som
utgjorde deras mest efterlängtade lön för deras
bragder i hans tjänst. Sålunda togo de skadan igen för det
tvång, som de nödgats underkasta sig, när de ej
längre fingo tillfredsställa sina lidelser på närmare
håll. Kosackerna förvandlades till den ryska
eröfringens hänsynslösaste bödlar, och den inhemska
samhällsordningen, sådan denna var, räddades sålunda,
på främmande offers bekostnad, undan sina argaste
fiender, åtminstone så länge den segrande eröfringen
utan afbrott kunde fortsättas. Ensamme för sig hade
kosackerna ej kunnat utföra eröfringsverket, som vann
en sådan framgång allenast genom förbindelsen med
Västerns maktkällor, — liksom Djingis-kans skaror
med Kinas materiella kulturmakt underkufvade själfva
Kina och nästan hela Asien därjämte.

Ett vidsträckt fält återstod emellertid, där det
kosackiska själfsvåldet ännu länge kunde fritt tumla
om efter eget behag och tillika bana väg för
eröfringsmaktens framtida utvidgning.

I nordöst, långt borta från själfhärskarmaktens
säte och den militäriskt-byråkratiska förvaltningens
kontroll, öppnades fritt utrymme för kosackens
företagsamhet och byteslust. Långt efter den tid, då
Jermak Timofejevitsch försonade sina brott mot
samhället genom att lägga det sibiriska kanatet för Ivan
den förskräckliges fötter, förblef det ofantliga
området från Ural till Kamtjatka snarare en kosackisk
jaktmark än en provins under tsarens spira. De
värnlösa naturfolken plundrades eller tvungos att
betala tribut i dyrbara pälsverk, som endast till en del
hamnade i tsarens fatabur och af hans
köpmansagenter utbyttes med rundlig förtjänst mot Europas
silfverdalrar. Andra stammar med starkare lifskraft
förenade sig, efter växlande styrkoprof, med
äfventyrarnes band, som snart företedde en underlig
blandning af barbariska ansiktstyper och vapen, af hedniska
och kristna sedvänjor. Hela Nordasiens glesa
befolkning kom inom kort i en krigisk svallning. Inom
ett århundrade hade de kringirrande fribytarne
framträngt ända till det nydanade Mandschuväldets
gränser, hvarifrån de dock utan möda af den kinesiska
krigskonsten bortmotades med blodiga pannor.

Äfven sedan Sibirien på papperet blifvit indeladt
i ståthållarskap, sedan här och där städer och fästen
blifvit anlagda utmed de få stora stråkvägarna, var
det hemlighetsfulla förvisningslandet alltjämt tillika
ett laglöshetens utkorade hemvist. Officerare och
ämbetsmän, präster, borgare och nybyggare täflade
med brottslingarne och kosackerna i förgripelser emot
kronans egendom och de svagare urinvånarnes eller
grannarnes trygghet och lif. Expeditioner utrustades
af egenmäktige guvernörer eller till och med af simple
fortkommendanter, som nogsamt visste, att deras
härjningsfärder skulle efteråt vinna de petersburgska
myndigheternas bifall, såframt blott tillräckliga
bytesandelar inlevererades och rikets gränser på kartan
nominellt utsträcktes. Öfverallt funnos kosacker att
tillgå, som icke skydde de grymmaste utvägar att
fylla sina egna och sina uppdragsgifvares kassor.

I mer än ett århundrade har den ryska faran,
under en sådan gestalt, hängt öfver Japans öar. Från
Kurilerna och Sachalin, från själfva Jezo, fördrefvos
japanske kolonister genom kosackiska strandhugg,
som understöddes af kejserlige ämbetsmän och
själfrådiga köpmansfirmor i Sibiriens kusthamnar. Från
själfva Petersburg bemyndigades närgångne
flottkaptener och sändebud att, under hot med militära
ockupationer af japanskt område, kräfva det afstängda
landets öppnande för den sibiriska företagsamheten.
Det var denna ryska fara, som mer än någonting
annat väckte den så länge inslumrade japanska
försvarshågen till nytt lif och sålunda beredde marken
för den nyaste tidens väldiga reformarbete.

Men äfven den ryska statsmakten har följt sina
kosacker i spåren, där borta i Östern liksom
annorstädes. Nya talrika kosackregementen, af inhemskt
blandfolk, af burjäter, tunguser och andre halfvildar,
ha blifvit organiserade inom de vidsträckta provinser,
som det försvagade Kina nödgats afstå. Och till sist
har den kejserliga politiken anlitat alla den moderna
teknikens och finanskonstens tillgångar i den oafbrutet
fortsatta eröfringens tjänst.

Men under kulturmaktens rustning förblir den
kosackiska tygellösheten sig lik, — blott ändå så
mycket vildare och grymmare, som herrar och
verktyg tro sig ha att göra med idel rättslösa och
vanmäktiga hednaraser. Dränkningarna vid
Blagovestjensk, de mandschuriska massakrerna och andra i
sina följder historiskt betydelsefulla kraftdåd bära
nogsamt vittnesbörd om den anda, som ännu i dag
besjälar den moskovitiska maktåtråns apostlar, där
de förmena sig ha fullkomligt fritt fält för sitt
förstörande godtycke.

Det är ej underligt, om japanerna i Rysslands
framträngande ej igenkänna Europas kulturmission,
utan snarare den mongoliska inkräktningens
återuppståndna spöke, som deras förfäder så framgångsrikt
nedslogo, när för sex århundraden tillbaka
Kublaikan, tidehvarfvets väldigaste världspotentat, från det
underlagda Kina sände sina flottor och härar mot
deras aldrig af eröfrarens ok besudlade kuster.

*

II.
Riddarens väg.

12 jan. 1904.

Historiens verklighet framter alltemellanåt vida
underbarare öfverraskningar, än de djärfvaste
framtidsutopier kunna bjuda. Hvilken aldrig så fantasirik
kannstöpare hade väl för trettio år sedan, ofvanpå
den tyska triumfen öfver Frankrike, vågat profetera,
att vårt statssystems öde i denna stund skulle hänga
på, hur det månde gå i kampen emellan Östeuropas
absolutistiska byråkrati och Östasiens så sällsamt
utdanade och omdanade ridderskap?

Det blir det tjugonde århundradets sak att
småningom genomföra en oundgänglig omvärdering af
hvarjehanda »världshistoriska» föreställningar och
fördomar, som nu skymma våra blickar. Om den »gula
rasens» förmenta outrotliga egenskaper och lynne är
åtskilligt ovederhäftigt tal i svang bland oss »hvita»
eller »kaukasiska» varelser, — ungefär som de
kinesiske »boxarne» på sitt håll lära ha utmålat de »röde
barbarernas» vederstyggligheter. A ömse sidor komma
väl med tiden okunnigheten och missförstånden att
skingras, åtminstone delvis, och redan ser det ut,
som om det började dagas, icke minst därför, att
våra antipoder där borta vid Stilla hafvet själfve göra
sig besvär att bibringa oss en bättre upplysning om
sina sträfvanden och tänkesätt. I all synnerhet torde
vi ha lärorika afslöjanden att vänta af de hårda
sammanstötningar, som knappast kunna undvikas.

Kriget är och förblir en af människosläktets
kraftigast och raskast uppfostrande makter, tyvärr
mot skäligen dryga lärpengar. De dyraste
omkostnaderna gäldas dock vanligen af inbilskhetens
dumlöje och kortsynta förakt.

***

Den tid ligger redan tämligen långt bakom oss,
då de excentriske japanerna företrädesvis betraktades
som tacksamma subjekter för lustiga operetter. Att
den aflägsna östern har haft och har sina egna
»idealer» af ingalunda föraktlig art, det ha våra estetiske
»finsmakare», som ju anse sig vara den högre
kulturens noblaste drifhusplantor, närmast fått lära sig af
Pierre Loti, Lafcadio Hearn och på allra sista tiden
af en infödd konstkännare och konstreformator, med
det lockande namnet Kakasu Okakura, hvars på
engelska utgifna skolprogram tycks ha vunnit en och
annan entusiastisk läsare äfven här i Sverge. Det
andas också ett egendomligt beslutsamt allvar, som
låter oss ana, att till och med den japanska slöjdens
formskönhet kanske har mer att skaffa med en
gammaldags »innehållsestetik», än hvad vår färskaste
konstkritik egentligen torde älska att föreställa sig.

Ett sådant estetiskt-praktiskt ideal (som
visserligen den ofvannämnde Okakura snarare förutsätter än
utvecklar), det är hvad som på det märkvärdiga
öfolkets tungomål lär betecknas med ordet bushi-do, —
»riddarens väg». Däri är den aristokratiska
lefnadsvisdom inbegripen, som ännu i dag vägleder mikadons
statsmän och krigare, äfven sedan de kastat den
inhemska hedendomens och den importerade
buddismens salighetsläror bakom sig och från vårt »kristna»
västerland endast tillägnat sig det moderna
kulturfritänkeriet jämte militarismens och storpolitikens
hälsosamma undervisning. En gång i fjor behagade
själfve markis Ito, det japanska reformverkets mest
betydande målsman, under en interview göra några
antydningar om detta nationella surrogat för Europas
humana etik.

Vår östasiatiska forskning, som ännu befinner
sig i sin linda, har icke kommit långt utöfver det
aktningsvärda bemödandet att samla på hög tämligen
osiktade massor af statistiska och geografiska,
etnologiska och naturhistoriska notiser. Det är icke mycket
bevändt med åtkomsten till själfva de nycklar, som
tarfvas för att tolka denna främmande folkvärlds
samhällsutveckling och andliga lifsmakter. Därför vill
det ej stort kritiskt skarpsinne till för att misstänka,
att västerlandets diplomatiska kabinetter ej mindre
än dess lärda samfund famla i mörkret, när det gäller
att beräkna sådana inkommensurabla faktorers
egentliga vikt och verkningsförmåga.

Det påstås, med stöd af åtskillige japanske
kännares välvilliga upplysningar, att sagda
ridderskapsideal har genomgått en mycket lång och skäligen
invecklad utbildningsprocess. Sålunda lär det,
århundraden efter sitt upphof ur de inhemska
krigarföljenas sedvänjor, under deras konflikter mot slutet
af medeltiden med de buddistiska klostrens
hierarkiska ränker ha rönt stark påverkan af en
reformatorisk religionssekt, som mäktigt bidrog att skärpa
de uppstudsige lekmännens själfkänsla. Så kom en
tid, då somlige partihöfdingar emot sina fromme eller
kätterske medtäflare sökte bygga en ny politisk makt
på den inträngande kristendomen eller, rättare sagdt,
den spansk-portugisiska jesuitismen. Men dessa
sträfvanden misslyckades, hufvudsakligen därför att högre
begåfvade statsmän förstodo att väcka folkets
ömtåliga själfständighetsnit emot det katolska majestätets
eröfringslystnad, som lurade bakom munkmartyrernas
missioner och redan lagt beslag på Mexiko och
Filippinerna. Japan samlade med ens sina krafter, nästan
lika plötsligt som i våra dagar, i form af en
visserligen feodalistiskt organiserad enhetsstat, satte sig på
defensiven emot hvarje främmande inkräktning och
stängde till och med sina portar för all misstänkt
samfärdsel. Revolutionen innebar tillika en triumf för
den stolta lekmannamakten. Kristendomen utrotades
i hemska blodbad, de buddistiska och shintoistiska
vidskepelserna, som beröfvades allt världsligt inflytande,
lämnades föraktfullt åsido som oskadliga folknöjen
eller det vekliga mikadohofvets tidsfördrif, medan
den styrande krigaradeln uppfostrades efter sina ärfda
hederslagar, förstärkta genom en från regeringens
sida gynnad skola af den konfucianska
moralfilosofien, som i Östasien har upplefvat nästan lika många
och genomgripande metamorfoser som våra
västerländska tankesystemer ända från Sokrates’ dagar.

Från denna tid härstamma de flesta af de gamla
besynnerliga rustningar, som utgöra så kostbara
prydnader i våra etnografiska museer. Då utbildades
också till allt större och spetsfundigare förfining de
lojalitetsregler, som krönikornas och romanernas
beundrade hjältar hänsynslöst åtlydde i alla lifvets
trångmål, de ceremoniösa åtbörderna och handgreppen
vid de förnäma gästabuden och vid det ridderliga
själfmordet. Dessa skenbart komiska kuriositeter ha
ju väckt ganska stort intresse äfven hos oss i Europa,
där de gifvit turister och mer eller mindre trogne
öfversättare ämnen till ej så få prisade
litteraturalster. Japanerna själfve ha nog haft sina egna
tankar om vårt sätt att uppfatta sådana saker, som
för dem fortfarande te sig i något allvarsammare
dager, liksom för oss de konventionella sedereglerna
äfven i deras numera föråldrade kostymer.

***

Att den japanska aristokratien ej tappat bort
sin inre kraft genom den långvariga afstängningens
tukt, det ådagalägges bäst genom dess beteende, när
tiden ändtligen var inne, under nytt hot från utländsk
öfvermakt, att häfda rikets själfständiga tillvaro midt
i den vådliga, men oundvikliga samfärdseln med
egenkära kulturfolk, som ej ens ville unna det
urgamla väldet full internationell jämbördighet. Den
nya revolution, som inom en människoålder skapat
en verklig stormakt med europeisk rustning och,
i yttre måtto, efter europeiskt snitt, misskändes länge
såsom ett slags halfbarbarisk kapris utan vidare
innebörd och följder. Nu däremot låter det måhända ej
som en öfverdrift, om man skulle likställa denna
omdaning med det nittonde århundradets mest
epokgörande tilldragelser, t. ex. med Italiens och
Tysklands politiska samling. Men det är fara värdt, att
man skulle göra sig skyldig till ett ödesdigert
misstag, om man trodde, att det moderna Japan i sin
från vår teknik, »civilisation» och till och med
parlamentarism lånade dräkt helt och hållet brutit med
sin forntids lifsarf.

Tvärtom, det var just för att så mycket
eftertryckligare värna dess helgd, som revolutionen
genomfördes, och det med en beslutsamhet och endräkt,
som måste göra det mest imponerande intryck, om
man ej ser blott till ytan. Det betecknar en politisk
begåfning af sällspord halt, naturligtvis ej hos massan,
men hos de verkligen ledande männen och partierna,
att så energiskt kunna uppdraga skillnaden emellan
det väsentliga och det tillfälliga i reformbehofven
under en stor samhällskris. Den gamla kärnan är
orubbad kvar och har vunnit ökad lifskraft genom
befrielsen från sitt förvittrade omhölje.

De feodala privilegierna och ceremonierna
sopades undan, grundligare och framför allt med lugnare
eftertanke än under franska revolutionens berömda
augustinatt. Men den fäderneärfda lojaliteten
samlades i sin brännpunkt, då mikadon återupphöjdes
till sitt legitima välde, befäst genom en ny
förvaltning och nya finanser efter de bästa samtida
mönster. Hvad som fanns kvar af religiös ofördragsamhet
undanröjdes, lika mycket af planmässigt nit om
lekmannastatens klarare utprägling som af hänsyn till
Europas missionsintresse. Den gamla krigaradeln
bröt själf ned sin lokala partikularism och de
skrankor, som skilde dess lefnadssätt och förvärfsvillkor
från det borgerliga samhället, men behöll sin
partitäflan om den fosterländska ärans segerpris inom
rikets nya författningsram och förstärkte sina led
genom den allmänna värnplikten, som skänkte
vapentjänstens eftersträfvade adelskap åt hvarje man i
en ny här, vuxen äfven aldrig förut ålagda värf.

Hvad betyder allt detta i grund och botten
annat, än att »riddarens väg» banades bredare och
fastare, att dess mål lyftes högre än i den gamla
försvarsställningens dagar och vändes åt offensiven?

***

Helt visst är det rent hedniska dygder, som
inskärpas af detta ideal, utan märkbar tillsats af fromma
åthäfvor och ordasätt. Det heliga Ryssland har
säkerligen öfvertaget i sina anstalter för gudsfruktan och
frid på jorden. Men äfven friheten från officiellt
skrymteri kan under vissa omständigheter ha sina
egendomliga företräden på den militära och
diplomatiska vädjobanan.

Det högsta rättesnöret för »riddarens väg» är
vården om egen och den hyllade öfverhetens ära
jämte den noga öfverlagda hämndens tålamod och
själfbehärskning. Ingen förolämpning får tillgifvas,
men det är simpelt att gifva luft åt sin vrede, innan
svärdet är redo att dragas ur skidan. Det är en
hedersplikt att förvärfva de skarpaste och skönaste
vapen, som stå till buds, att alltid feja och slipa dem
efter konstens yppersta metoder. Samma flitiga,
petiga detaljtrohet, som samurajerna fordom slösade
på sina lackerade gehäng och sina klingors
rakknifsegg, väcker nuförtiden främmande fackmäns
stundom oangenäma öfverraskning, då de granskande
betrakta de moderna slagskeppens putsade däck och
kojer, de nyuppfunna infanterigevärens sinnrika
mekanism, ambulansernas omsorgsfullt beräknade
utrustning och instrumenter.

Det är tarfligt att beslås med lögn, men
förtegenheten pryder också den djärfve. Allt förhastadt
tal är oridderligt, ty det gifna ordet kan ej utan
dödlig skam tagas tillbaka. Innan fejden är öppnad,
får rösten ej höjas utöfver artighetens saktmod;
välviljans lugna och leende uppsyn är det oafvisliga
vittnesbördet om den rättkräfvandes egen själfkänsla,
som räknar sig till godo motståndarens alla
förlöpningar, medan förhandlingarnas gång steg för steg
utstakas på förhand, fördröjes eller påskyndas
alltefter stridslägets kraf. Förlikning måste bjudas ända
in i yttersta stunden, dock aldrig med ens den
minsta afprutning i yrkanden, som i otvetydig
formulering blifvit vederbörande motpart förelagda. Därför
är hofsamhet i fordringar ett ärans bud; ingenting
är ju nesligare än att rygga för häfdandet af sin
tillkännagifna rätt. Att tills vidare böja sig för
öfvermakten är i vissa fall tillåtligt och kan rent af vara
en plikt mot sig själf, såframt blott ej det mot
vedersakaren uppställda krafvet måste efterskänkas, —
likväl alltid under förbehåll af tillbörlig upprättelse
i läglig tid. Men är svärdet en gång blottadt, då
återstår ej mer än ett enda val. Antingen måste
fienden svälja förödmjukelsen intill dräggen och
afstå intill sista skymten af sin underkända fordran,
eller måste hjälten, som ej mäktar häfda sin ära,
offra också sitt lif, i yttersta nödfall för sin egen
hand.

Så ungefär torde vi få föreställa oss den
tankegång, som stämplar och utformar det politiska spelet
vid hofvet i Tokio. Det är onekligen ett högt spel,
men det skötes med kallt blod, hvilket icke minst röjer
sig i den omisskänneliga takt, hvarmed det nödiga
bullret utanför den stängda rådssalen, än starkare, än
svagare, regleras efter den växlande tonarten i
tankeutbytet med vederbörande i Petersburg.
Orientalernas diplomatiska anlag äro af gammalt erkända. Men
nu har världen tillfälle att bevittna nya prof af
denna konst, — såvida man blott ej låter föra sig
på villovägar af de klumpiga förvrängningar, som
oupphörligt och från alla möjliga adresser utprånglas
genom tjänstvilliga verktyg på motsidan. Själfva
denna öfveransträngda ifver är ett svaghetstecken,
väl värdt att särskildt uppmärksammas och
understrykas i jämförelse med den själfmedvetna
följdriktighet, som hittills har präglat hvad man ännu känner
till af de »gule» statsmännens uppträdande under
den efter hand alltmer skärpta tvisten.

En slutsats tränger sig dock redan nu
ovillkorligen på den, som ej är obotligt förvissad om den
»hvita» öfverlägsenheten. Står Japans krigiska
kraftutveckling någorlunda i jämnhöjd med dess
diplomatiska prestationer, då har Ryssland aldrig mött en
farligare fiende sedan Karl XII:s dagar.

III.
Kosacken på hemväg.

Ett års östasiatiskt krig har varit nog för att
skaka den ryska eröfringsmaktens grundvalar. De
stora händelser, som vi hittills bevittnat, innebära,
såsom redan tydligen skönjes, en epokgörande
omhvälfning i både Asiens och Europas öden. Efter
franska revolutionens segrande offensiv under den
unge Bonaparte har världen icke skådat någonting
jämförligt med den öfverraskning, som den uppgående
solens folk beredt storpolitikens häfdvunna
åskådningar och planer. Hädanefter måste man räkna
med alldeles nya faktorer, som ända till våra dagar
fallit utanför den ledande statsvisdomens synkrets.

***

Den »kolonialpolitiska» uppfattningen af Europas
förhållande till de östasiatiska kulturfolken kan redan
nu sägas ha lidit ett afgörande fiasko. Denna
uppfattning grundade sig på det godtyckliga antagandet,
att endast de europeiska makterna hade lof att där
borta upprätta militära utposter och
merkantilt-industriella »inflytelsesfärer», som skulle ordnas och
styras väsentligen efter de främmande inkräktarnes,
ej den bofasta befolkningens intressen. Man tog för
gifvet, att asiaterna saknade tillräcklig
motståndskraft och äfven handlingskraftig själfkänsla för att
göra sina egna behof och önskningar gällande i strid
med den västerländska utvidgningsdriften. Det
politiska herraväldets medelpunkter skulle en gång för
alla förflyttas från de orientaliska länder, som
ansågos värda att exploateras, till de europeiska stater,
som sinsemellan skiftade det inbringande
förmyndarskapet.

Det japansk-kinesiska kriget bragte visserligen
någon förvirring och oro i dessa vidtutseende företag.
Det föreföll på samma gång onaturligt och
upprörande, att en östasiatisk makt djärfdes göra anspråk
på en själfständigt bestämmande ställning inom det
allmänna statssystemet och sålunda korsa de
beräkningar, som åsyftade den kinesiska världens
evinnerliga ekonomiska underdånighet.

Skräcken för denna »gula fara» lade sig dock
snart nog, då det lyckades att genom en skickligt
kombinerad »trippelallians» vrida det egentliga
segerbytet ur Japans händer. De gamla förhoppningarna
vaknade med förnyad kraft, sedan den pansrade
näfven vid Shantungs kuster gifvit signalen till den
ena hamninkräktningen efter den andra, utan att den
unga hedniska krigsmakten tordes lägga sig i vägen
för den kristna kulturmissionen. Hela Kinas delning
blef ett världspolitiskt diskussionsämne, som i
affärskretsar, i pressen och till och med i diplomatien
öppet afhandlades utan ringaste hänsyn till
dissektionsobjektets krampryckningar och undermedvetna
känslor. Ej ens det i början förbryllande, men
hastigt undertryckta »boxarupproret» grumlade på
allvar denna tillförsikt, som byggde så stora ting på
Europas ögonskenliga och med största lätthet häfdade
öfverlägsenhet.

***

Det var ju det oemotståndliga Ryssland, som
närmast representerade Europas kulturkraft emot den
lägre rasen. I de ryska vapnens hägn skulle ej
blott Mandschuriet, Korea och Nordkina uppryckas
ur sitt förfall, utan äfven trippelalliansens båda andra
medlemmar vinna gynnsamma lägenheter att
fullfölja sina liknande uppgifter på andra håll inom
Midtens rike. Aldrig tillförene har den ryska
världsmaktens själfskrifna kall att lyckliggöra Asiens
slumrande millioner varit så afundsfritt erkändt och firadt
i den europeiska kontinentens politiska och
intelligenta kretsar. Tillfredsställelsen var så mycket
större, som det kolossala ryska uppsvinget måste
betraktas såsom en oersättlig förlust för den
anglosaxiska glupskheten. Det ironiska beklagandet af
Englands och Amerikas misslyckade spekulationer i
den bortersta Orienten blandades med ovilja öfver
deras själfviska förblindelse, när det uppenbarades,
att de ej ens drogo sig för samverkan med den
undanträngde halfbarbariske nykomlingen emot den
beundransvärda moskovitiska politiken. Men i det
längsta förblef man fullt öfvertygad om Rysslands
förmåga att i rikaste mått häfda sina rättmätiga
intressen och att tillbakavisa alla angrepp och intriger.
På gulingarnes nervstyrka att utan förlamande
skrämsel se de kosackiske hjältarne i hvitögat ville ingen
gärna tro, och att det britiska affallet från
kristenhetens samfällda sak måste direkt eller indirekt dyrt
betalas, det var så godt som en oomtvistlig dogm.

De ryska nederlagen verka därför som en
dödsringning öfver ett helt politiskt framtidssystem. Hvad
än den fjärrskådande diplomatien månde uträtta för
att lindra eller öfverskyla det genomgripande
omslaget, — med drömmen om stora europeiska
kolonialvälden på kinesisk mark är det numera
oåterkalleligen förbi. På samma gång, som de ryska
luftslotten gått upp i rök, ha äfven andra, därmed
sammanhängande planer fördunstat. Ingen
»trippelallians» kan nu uppbådas till värn för »Europas
heligaste arfvedelar»; dess hörnsten är utbruten och
vräkt åsido. Emot den olycksbådande japanska
imperialismen är det opraktiskt att skylta med »Kinas
delning», som skulle bilda det tjugonde århundradets
ärofulla motstycke till den upplysta despotismens
mästerverk: polska republikens vivisektion. Den
raskaste kirurgen, som hela ansvaret för operationen
så ogeneradt kunde påbördas, nu liksom i det förra
fallet, har tyvärr fått laga förfall; de blödigare
kamraterna draga sig för äfventyret på egen hand.
Det är, som om inga gamla historiska märken längre
skulle hålla streck. Världen är tydligen ur led,
eftersom hedendomen ej drabbas af tillbörlig näpst.

***

På sin höjd duger »Kinas neutralitet» till ett
provisoriskt bålverk. Men det ser ut, som om
japanerna skulle finna sig alltför väl äfven i en sådan
tillämpning af Europas allra modernaste humanitet
och fredsteknik. Alltså kan det näppeligen hänga
rätt ihop med detta hjälpmedels verkande kraft emot
deras förvägna ärelystnad. Det underliga folket i
körsbärsblommornas land ådagalägger en verkligen
oroande behändighet att acklimatisera den
västerländska diplomatiens prydnadsväxter till sina egna
politiska husbehof.

De ha ju bl. a. åtagit sig, efter de bästa
samtida mönster från Egypten och Kuba, att garantera
Koreas oberoende och själfstyrelse på ett sådant sätt,
att deras eget protektorat däraf framgår såsom en
praktiskt och faktiskt oeftergiflig konsekvens. Under
deras omvårdnad kan därför lätteligen »Kinas
neutralitet», med den »öppna dörren» och allt annat
tillbehör, förvandlas till någonting helt annat än den
menlösa vanmakt, som utgör den europeiska
företagsamhetens ideal af asiatisk välmåga.

Ett neutralt Kina, hvars frid och integritet alla
världsmakter förpliktat sig att respektera, kan
omöjligen hindras att, efter lämpliga och icke påtrugade
anvisningar, utveckla sina ofantliga tillgångar i en
skala, som torde öfverträffa den moskovitiska
ockupationsmilitarismens allra vildaste fantasier. Det
återställda Mandschuriet, hvars idoga befolkning på
afstånd skyddas mot främmande intrång af en japansk
garnison i Riu-jen-ko (Rysslands f. d. Port Arthur),
blir åter hvad det varit i ett par århundraden, före
de »röde djäflarnes» inbrott: den härdiga kinesiska
emigrationens mest efterlängtade kolonialland. Under
sådana förändrade villkor blir den »öppna dörren»
äfven en utfarsport för detta nya Kinas tryggade
och vidgade samfärdsel med vår kulturs
ungdomligaste krafter, tvärs öfver närmaste världshaf, under
Japans försynta och framsynta vägledning. Först
då, när land och folk hinna blomstra upp till ett
omdanadt lif, befriade från den kosackiska vampyrens
utsugningsmetoder, blir, under den internationella
garantiens hägn, den östkinesiska järnvägslinjen, som
Rysslands politik ämnat till en fångboja för sina
kufvade arbetshjon, i stället den sammanhållande länken
i det nät, som, med sina utgreningar till Peking och
till Koreas sydligaste hamnar, kommer att förena alla
dessa uråldriga bygder i solidarisk samverkan för
växande välstånd och upplysning.

Det är Japans öppet vidkända ärelystnad att
väcka den asiatiska kontinentens klassiska kulturfolk,
dess egen förste läromästare i samhällsordning och
åkerbruk, i religiös och filosofisk spekulation, i konster
och slöjder, ur det missmod, den förödmjukande
svaghetskänsla, som i följd af mongolernas härjningar och
blodbad för ett halft årtusende sedan lägrat sig öfver
det ändock aldrig afbrutna arbetslifvet, iskylt dess
tankar och former, hämmat dess framåtskridande och
förvandlat dess vördade, men förstelnade traditioner
till ett åtlöje för Västerns lyckligare och i kortsynt
själfbelåtenhet öfvermodiga nationer. Liksom Japan
då, gynnadt af sitt hafomflutna läge och sin krigiska
själfuppfostran, räddade åtminstone sin egen lifskraft
ur den omättliga polypens kväfvande omfamning, —
så har det nu, i en långt väldigare kamp, slagit dess
moderna vederlike till jorden och med vida dyrare
offer, stoltare bragder hugnat förfädrens andar. Men
nu nöjer det sig ej längre med att bakom sina
oantastliga skär njuta af den tillkämpade tryggheten
blott för sin egen räkning. Det har omsider, af nya
bittra erfarenheter, lärt sig besinna, att dess eget
framtidsöde ej kan i längden garanteras genom
trångsint afsöndring, utan är oupplösligen förknippadt med
hela fastlandskulturens lyftning ur förfallet och dess
införande på nya, folkförbindande vägar.

Huruvida dessa vägar skola öppnas allenast åt
hafvet till, skola leda bort från den hittills stängda
kontinentens aflägsnare och ännu barbariska
innandömen, från förbindelsen öfver dessa ödemarker med
det otåligt bidande Europa, — det beror ej
uteslutande på Japans vapen och egen odlingskraft. Den
hemvisade ryssen, som så länge bröstat sig öfver
sin makt att förvandla denna förbindelseled till sitt
världsväldes kungsåder, har i och med sina
eröfringsplaners bankrutt äfven förlorat de lockande intressen,
som framkallat hans uppoffringar och stärkt hans
kredit för det tillärnade civilisatoriska
samfärdselsverket.

Hvad än värre är, de ryska nederlagen ha
ohjälpligt afslöjat den kolossala maktbyggnadens inre remnor.
Det är ej längre fråga blott och bart om Rysslands
»kolonialpolitiska» vederhäftighet, utan om dess kraft
att fylla sitt eget samhälles mest elementära lifsbehof.
Ett nytt problem med alldeles oberäkneliga faktorer
har sålunda trängt i bakgrunden de världsgåtor, som
under de senaste åren blifvit dryftade med sådan
ifver. Inför detta problems töckniga utsikter
förbleknar tills vidare intresset för den europeisk-asiatiska
kontinentalsamfärdseln till ett jämförelsevis
underordnadt spörsmål.

Bakom de slagna flottorna och härarna, den
förödmjukade administrativa tekniken, som förgäfves
sökt häfda Europas moderna öfverlägsenhet emot en
ringaktad asiatisk fiende, reser sig hemma åter det
gamla kosackiska vidundret i sin mest typiska skepnad,
fastän äfven det ofta nog utrustadt med våra dagars
yppersta påfund i förstörelsens tjänst.

***

Själfhärskardömets lånade maktmedel ha svikit,
tyglarna falla ur dess hand, — och därmed väckas
igen till förstärkt lif de undertryckta drifter, som
fordom sönderslitit det slaviska samhället och kväft
alla frön till dess organiska eller organiserade
utveckling.

Det värsta ryska bekymret är knappast det allt
högljuddare ropet på politisk frihet och
polisregementets mildring, ej ens den inrotade vanan att kasta
bomber på obehöriga ställen och mot omsorgsfullt
bevakade personligheter. Sådana sensationella
symptomer äro redan införlifvade med det ryska samhällets
traditioner och kunna först då bli riktigt betänkliga,
när de likaledes traditionella husrecepten förfela sina
verkningar af brist på nödiga medikamenter.

Mot de dofva suckarna efter större frihet och
bekvämlighet hjälpte redan tsar Peters berömda
knölpåk. Sedan (liksom långt dessförinnan) ha knut
och nagajka, fångsvält och galge, Sibiriens grufvor
och sandöknar alltjämt visat sig räcka till för
samhällsordningens nödtorftiga skydd. Bomber och andra
attentatsformer behöfva ej skrämma statsmaktens
själfmedvetne målsmän alltför svårt, då de draga sig
till minnes, att sådana metoder i själfva verket blott
äro populariserade efterhärmningar af de högsta
kretsarnas historiskt helgade och rättfärdigade
handgrepp. Sofia Perovskaja, som bragte »tsaren-befriaren»
om lifvet, hade sin förebild i Katarina II, som
räddade den ortodoxa kyrkan och lifegenskapens
sedvänjor undan sin gemåls godtycke. Attentatet i
Vinterpalatset återspeglar den lyckade hofrevolution,
hvarigenom Alexander II:s farfader sattes ur stånd
att vidare äfventyra Rysslands ära och sin familjs
trygghet.

Parallelerna mellan de senaste generationernas
halfdemokratiska agitationer och det adertonde
århundradets dynastiska intriger med åtföljande
glanseffekter kunna uppdragas nästan in i de minsta detaljer.
Men i båda fallen har just ingenting annat stått på
spel än ett visst antal människolif af högre eller
lägre rang. Själfhärskardömet såsom sådant har ju
alltid, visserligen i växlande inkarnationer och med
ännu hastigare ombytta verktyg, gått segrande ur
hvarje blodig katastrof, — och därmed det heliga
Rysslands militära framtid och underbara
världsmission. Hvarför skulle ej en dylik historisk
utveckling med alla sina nationella egendomligheter kunna
fortgå i oändlighet utan fara för rikets makt och
bestånd?

Tyvärr uppenbaras allt tydligare, att detta
regeringssätt eller samhällslif eller hvad man vill kalla
det är en mycket dyr inrättning, blir dyrare och
dyrare, i samma mån som det ständigt växande
världsväldet kräfver de våldsammaste ansträngningar att
förse statsmakten med den prestige, hvarförutan de
oppositionella explosionerna ej kunna med tillbörligt
eftertryck undan för undan förkväfvas eller åtminstone
öfverröstas i segerjublet.

Det kan synas billigt nog att bara slå till, när
den styrande visdomen underkastas närgången kritik
i ord och handling. Men bakom bödeln och polisen
måste stå en högst invecklad och kostsam
maktapparat, såframt de skenbart enkla redskapen skola
fullgöra sina uppgifter utan att haka upp sig på det
mer eller mindre motspänstiga råämnet. Och denna
maktapparat måste äfven omedelbart verka för andra
högre syften och därmed tillika anskaffa oupphörligt
ökade medel till sitt eget och statsbyggnadens
underhåll. Det ryska själfhärskardömet, som svårligen kan
förvandlas till blott och bart en patriarkalisk
husbondemakt, kräfver oundvikligen en militärisk
eröfringsmaskin, som utifrån förskaffar hvad som behöfs
för att fylla luckorna i den politiska, sociala och
ekonomiska underhållsmekanismen. Därmed tillfredsställas
äfven de ideala instinkter, som med större eller mindre
framgång kunna inplantas i massornas för krigisk
ära annars skäligen likgiltiga sinnen. Tillika, och
icke minst, vidmakthålles och förkofras den prestige,
som fängslar den främmande krediten vid Rysslands
segerfanor.

Vi bevittna nu, huruledes denna storslagna
eröfringsmaskin har, så att säga, gått i baklås. Någonting
dylikt i samma skala har aldrig någonsin vederfarits
det moderna Ryssland, som ända sedan Pultava, trots
åtskilliga motgångar emellanåt, åtnjutit
konjunkturernas gunst i exempellös grad, äfven då vapnens skärpa
icke fullt uthärdat profvet. Denna gång däremot ha
icke blott vapnen, utan äfven konjunkturerna råkat
på sned.

Det vore kanske i och för sig ej så betänkligt,
om ej den dyrbara maskinen så nyligen blifvit
omlagad och utvidgad med alla de djärfvaste och
konstigaste påfund, som den modernaste finansteknik kunnat
ställa till vederbörandes tjänst. Nu, när ändå den
åsyftade arbetsprodukten uteblifvit, gäller frågan,
huruvida finanstekniken omigen kan tagas i anspråk med
samma tillförsikt och lycka. Nu, när den
mandschuriska ockupationsmakten alltmer afslöjar sig som ett
motstycke till madame Humberts kassaskåp, vill det
stor själfförtröstan och mycken välvillig hjälp till, för
att ej det redan uppförda finanspalatset skall gå
i kras.

Hur det då skulle gå med själfva den militära
och byråkratiska maktbyggnaden, som utgör det enda
fästet för Rysslands inre statsordning, — det blefve
förvisso ett bekymmer, som måste tränga allting annat
i skuggan.

***

Till och med denna utsikt ter sig i månge
samtidas ögon som ett hoppfullt uppslag. Nu är tiden
kommen, heter det, för en stor »liberal» statsman att
åtaga sig det ärorika ansvaret för Rysslands omdaning.
Börsreklamerna hälsa det lysande namnet med
segervissa förutsägelser om de mest genomgripande
reformer åt alla möjliga håll. Ej underligt, ty det ryska
finansproblemet är af största intresse för hela Europa,
naturligtvis allra mest i Frankrike. Finansmännens
nerver oroas vid tanken på de faror, som hota de
ryska statspapperen, och kolossala ansträngningar
göras ända sedan krigets början för att hålla deras
kurs någorlunda uppe. Vinnes åtminstone någon respit,
är hoppet ej alldeles ute, och det stora politiska
namnet är ett kärkommet nödankare för den nästan
skeppsbrutna krediten. Det är ju oupplösligen förknippadt
med nittiotalets många frejdade milliardlån, som
måhända ännu, enligt visse spekulanters uträkning, skulle
kunna förstärkas med ett eller annat nytt provisoriskt
angrepp på de franske böndernas och småborgarnes
besparingsmedel.

Märkvärdigare är, att äfven de förtryckte under
det ryska oket lära vänta sig bättre tider af en sådan
maktrestauration. Dess verkliga skaplynne torde dock
tillförlitligast bebådas af hvad som tilldrog sig under
den förra glansperioden. Det är fullt intygadt, att
just den mästerliga finanspolitiken yrkade, att den
förlamade själfstyrelsens spillror skulle helt och hållet
undansopas till förmån för en rent byråkratisk
absolutism, som ensam ansågs vara i stånd att främja
Rysslands ekonomiska uppblomstring.

Det var någonting sällsamt med denna
uppblomstring, som på sin tid firades i så klingande toner af
den kapitalistiska världspressen. De franska
milliarderna användes af staten dels till att upplägga en
ofantlig guldreserv, som tjänade både till underlag
för den nyinförda guldmyntfoten och till eventuell
krigskassa vid den första mobiliseringen, — dels till
att sätta i gång de oändliga järnvägsbyggnaderna,
som skulle öppna nya vidder för världspolitiken och
världshandeln. Statsbeställningarna för
järnvägsbyggnaderna matade åter en massa industrier,
grundlagda med nytt utländskt kapital utan ringaste
hänsyn till spontan konsumtion bland den utarmade
ryska folkhopen. Därigenom att skatteuppbörden
förlades till skördetiden, tvungos bönderna att afyttra
sin spannmål till underpris, medan de själfve och
deras boskap fingo svälta och alltså jordbruket
oaflåtligen gick tillbaka under det ena nödåret efter det
andra. Sålunda kunde man likväl officiellt berömma
sig af en fördelaktig handelsbalans, såväl på grund
däraf, att den ryska spannmålsexporten genom sin
prisbillighet besegrade andra konkurrenter, som på
grund däraf, att importen af främmande
industrialster oupphörligt minskades, eftersom staten såsom
den ojämförligt störste konsumenten genom sina
beställningar närde den inplanterade fabrikspraktväxten.
Ett nyinfördt statsmonopol försörjde allmogen med
brännvin och stärkte den hastigt växande budgeten.
Man umgicks äfven med planen att utvidga detta
monopol till tehandeln och försäljningen af åtskilliga
oumbärliga diversevaror. Det var ett slags
statssocialism i jättelikt omfång.

Så råkade den oundgängliga milliardupplåningen
i stockning. Järnvägsbyggnaderna afstannade, och
den granna industrien, med undantag af fabrikationen
för allehanda krigsbehof, sjönk med ens ihop som
en urblåst ballong. Krigsolyckorna ha kommit till,
och med dem socialpolitiska strejker, som hota själfva
den militära industrien. Nu står Ryssland där med
en vingskjuten världspolitik, med ett bondeproletariat,
till hvars elände man näppeligen lär finna maken
bland Frankrikes allmoge vid den stora revolutionens
utbrott.

Den lofprisade finanstekniken, som skapat
nittiotalets försvunna ryska storhet, måste sannerligen göra
underverk för att nu lösa gåtor, sådana som hvarken
Calonne eller Necker hade att brottas med.

***

En osviklig hjälp lär dock finnas nära till hands.

Konstitution, säga optimisterna. Men hvar finns
grunden för denna efterlängtade konstfulla byggnad
i Ryssland?

Glömda historiska traditioner af parlamentarisk
art, som med hopp om framgång kunna återupplifvas?
Det moskovitiska tsardömets zemskij sobor, som så
plötsligt vunnit ett slags världsrykte, var stundom
en oregelbunden kommission af instämde tsartjänare,
stundom ett kosackiskt revolutionsmöte, och torde
lika litet som Frankrikes états généraux, eller än
mindre, lämpa sig att afleda fruktade katastrofer.

Kejsarens vilja? Det skulle betyda, att det
afsatta själfhärskardömet vore mäktigt att uppbära ett
nytt regeringssätt med sin försvunna myndighet.
Folkets röst? Men det ryska folket, i all sin brokiga
mångfald, har aldrig gjort sin röst hörd utom i
kosackuppror. Kyrkans välsignelse? Men den ryska
ortodoxien är blott en form för själfhärskardömets
maktutöfning.

I Ryssland finnas inga samhällsinrättningar, som
äga något slags själfständig lifskraft och kunnat
uppfostra folket eller åtminstone några ledande klasser
till egen personlig verksamhet för det allmänna. Allt,
som där kallas lag, är i grund och botten ingenting
annat än ett konglomerat af tillfälliga maktbruk, som
den otåliga regeringssjukan ej ens mäktat formulera
till något så när fasta arbetsregler för sig själf. Ur
slikt kan ingen konstitutionell statsrätt eller häfd
framväxa.

Frankrike under sin stora revolution kunde
genomlefva några års kaos, därför att dess tusenåriga
kultur alstrat en skatt af laglighetens traditioner och
det ordnade arbetets vanor, som omsider framtvungo
och hunno stadga en ny statsmakt, — och ändå har
den franska friheten knappast ens i våra dagar hunnit
slå riktigt fast rot. Med de franska förutsättningarna
har Ryssland ingenting jämförligt att uppvisa. Till
och med Stor-Moguls indiska välde, som efter ett
århundrades inbördes krig funnit ro under den
britiska kejsarkronan, och Kina, som uthärdat så många
eröfringar och samhällsskakningar, måste anses stå
långt framför Ryssland i mångsidigt utvecklad
organisation af lefvande krafters samarbete.

Själfhärskardömet har för sin egen räkning
fullbordat ett anarkistiskt verk genom sådana krafters
systematiska utrotning.

Det har uppställt sig själft som den enda
mönsterbilden för all statsverksamhet, har förvandlat sina
tjänare och undersåtar till idel verktyg för sina
obegränsade kraftprof. Det kan därför svårligen
efterträdas af någonting annat än större eller mindre
massor af sinsemellan täflande själfhärskare, — hvilket
ju betyder den fullt emanciperade anarkiens utbrott.
De ryske »liberalerna», som med ytterst få
undantag själfve framgått ur byråkratien och insupit dess
åskådningssätt såsom någonting själfklart, ha
visserligen hvarjehanda konstitutionella former och
reformer på lager, men behandla dem i sina teoretiska
konstruktioner med samma lättvindighet som
vanliga polisreglementen af mer eller mindre provisorisk
beskaffenhet. Sådant förefaller icke mycket lofvande
för den blifvande praktiken. För ett parlamentariskt
lif i Ryssland finns ingen annan förskola än den
oupphörliga slitningen emellan byråkratiska inrättningar,
kommittéer och kotterier, som tills vidare mer eller
mindre hållas i styr af själfhärskarens rivaliserande
ministrar, — för att ej tala om det oroliga
experimenterandet med landstingen, som aldrig kommit utöfver
ens provinsguvernörernas förmyndarskap, tills nu i
dessa yttersta dagar själfhärskardömets förslappning
lossat deras tungors band.

Partierna ha i alla länder behöft långvarig och
sträng uppfostran för att kunna något så när foga
sig under de rådplägande och beslutande
riksförsamlingarnas ansvar. I Ryssland skulle de helt tvärt,
liksom de franska generalstaterna 1789, men under
ännu vådligare förebud och med svagare erfarenheter,
kallas till statsrodret efter den monarkiska
absolutionens bankrutt. Det är särskildt betecknande, att
liberaler och socialister, liksom ock åtskilliga sekter
af hvardera sorten, redan länge, under eller utanför
censurens hägn, satt i gång en förbittrad inbördes
kamp om det väntade frihetsarfvets utskiftning. Det
blir nog i sinom tid ett politiskt Babel, som kommer
att öfverglänsa både det samtida österrikiska
riksrådet och den framlidna polska riksdagen.

Om det blir någonting af i den vägen, är för
öfrigt ej en fråga, som den förutseende statsvisdomen
har att lösa med ogrumlad själfbestämmelserätt, utan
en gåta, som förelägges de maktägande för
ögonblicket vid högsta äfventyr af händelsernas nödtvång.
Det beror mest på sprängsatsens styrka i alldeles
oberäkneliga bomber, ehvar de månde falla, i
Mandschuriet, i Petersburg eller Moskva.

***

Den neutrala betraktelsen finner ingen anledning
till någonting utöfver det allmänna mänskliga
deltagandet för de politiska förvillelsernas offer. Men
dessa bomber, som skapat sina egna traditioner och
argumentera så kraftigt på gatorna och slagfälten,
utgöra tillika allvarliga påminnelser för
uppmärksamme grannar att i god tid beställa om sina egna
hus och att framför allt se till, om de skottfria hvalfven
äro i ordning.

Äfven världens mest frihetsälskande folk måste
i denna stund skygga tillbaka för det ryska
själfhärskardömets undergång. Själfhärskaren, som inom
sitt eget välde ej erkänner någon förpliktande lag,
är dock åtminstone såsom medlem af vårt statssystem
bunden af dess folkrätt. Ett par århundradens
traditioner inom detta område, så bristfälligt de än hunnit
upptagas af det ryska statslifvet, utgöra åtminstone
något bålverk emot det rena och nakna själfsvåldet.

Men de krafter, som efteråt månde slippa lösa,
äro allt annat än förtroendeväckande. Inbillar man
sig, att de mångahanda nationalistiska och
krigslystna partierna skola visa sig spakare, när de ej
längre tyglas af en tsar? Eller att den ryska
samhällsomstörtningens propaganda skall uppträda
blygsammare än de franske jakobinernas terrorism? Eller
att ej Tolstoj lika framgångsrikt som Rousseau med
sitt filantropiska kulturhat torde ha uppammat sin
Danton och sin Robespierre? I den affällige prästen
Gapun har Ryssland redan fått en karakteristisk
revolutionsfigur af både nationell och kosmopolitisk färg:
den sydryske trossvärmaren, som, en modern Konrad
Wallenrod, smugit sig in i den fientliga polisens
tjänst och lyckats organisera arbetarmassorna till
en »böljornas frihetskamp» mot själfhärskardömet.

Framför allt den redan förtviflade massnöden
måste söka sig sitt elementära utlopp. Hvart de
maktspillror månde slungas, som frigjorda händer,
i kosackisk nitälskan, kunna rycka åt sig och
hopsamla, — det trotsar all spådomskonst, så gärna man
än vill hoppas, att skola möta ett annat slags Europa
än det, som svek sin uppgift vid den franska
mordbranden.

*

