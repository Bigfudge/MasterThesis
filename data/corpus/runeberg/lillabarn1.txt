<chapter name="Titelsida häfte 1.">

<img id="851">
<h1><sc>Lilla Barnbiblioteket</sc></h1>

<sc>Berättelser</sc> 

samlade 

af 

<b>•E•S•K•</b>

<h1>1.</h1>

STOCKHOLM

Fosterlands-Stiftelsens Förlags-Expedition.

Pris: 10 öre.

</chapter>




<img id="852"></img>

<chapter name="Titel med innehåll.">
<h1>Lilla Barnbiblioteket</h1>

(<sp>ny serie</sp>)

<b>BERÄTTELSER</b>

samlade af

<b>E. S. K.</b>


*

<sp>FÖRSTA HÄFTET</sp>:

En julafton i fjärran västern. — »Små räfvar.» — 
Änglatjänst. — Den döfstumme gossen.


*

STOCKHOLM

FOSTERLANDSSTIFTELSENS FÖRLAGS-EXPEDITION.
</chapter>

<chapter name="Tryckort">
Stockholm, tryckt hos P. Palmquists Aktiebolag, 1895.
</chapter>
<chapter name="En julafton i fjärran västern">

<h1>En julafton i fjärran västern.</h1>

<b>S</b>å långt blicken kunde nå, syntes intet annat
än djup snö rundt omkring. Som ett fint hvitt
täcke bredde den sig öfver marken, och man kunde
ej se annat än snö. Under dess tyngd böjde sig
trädens och buskarnas grenar, och alltjämt föllo
snöflingorna ned, tyst, oafbrutet. Ej ett ljud hördes,
utom när en uppflygande fågel emellanåt sakta
slog snön ifrån vingarna. Det var tyst och
ödsligt, ingenstädes syntes en människoboning eller
någon lefvande varelse.

Dock, där syntes midt på det stora hvita
fältet någonting mörkt, som rörde sig. Det närmade
sig en stor gran, hvars längsta gren just i
detsamma bröts af genom snöns tyngd. Det var en
ryttare, hvars häst med stor möda banade sig väg
genom drifvorna. Nu hade han uppnått den lilla
kullen, där granen stod, och medan det stackars
djuret alldeles uttröttadt hängde hufvudet mot
marken, spanade dess ägare oroligt åt alla sidor.
Det var förgäfves — intet annat än snö syntes,
hvart han än såg; han hade tydligen kommit vilse
och kunde nu ej varseblifva något spår eller tecken,
som antydde den rätta kosan. Han tog upp klockan.
Hon var ännu ej tolf, och ändå var det så mörkt,
som om det snart skulle börja skymma.

Där hemma gick väl nu hans hustru och såg
äfven hon på klockan, och hans barn frågade säkert

otåligt: »Kommer ej pappa snart? Han lofvade
ju att komma.» Och modern lugnade dem: »Jo
visst, nu kommer han snart. Varen bara riktigt
snälla och sjungen öfver julsången, så blir pappa
glad.» Så gingo de nu och ställde allt i ordning
till kvällen, ty det var julafton, och han hade
lofvat att komma hem tidigt.

Tanken härpå eggade honom. Ännu en gång
rådfrågade han sin kompass, därpå strök han
vänligt den trötta hästens hals. »Se så, gamla trogna
Lena, var nu duktig; vi måste vidare, förstår du.»
Han såg mot himlen med en så innerligt bedjande
blick, som ville han se genom molnen rakt in i
Guds hjärta; därpå försökte han att komma fram
i en annan riktning genom de alltmera växande
snödrifvorna.

Det var ej första gången pastor Wollmer
färdades denna väg ensam. I tio år hade han nu
varit pastor i en tysk evangelisk församling i
Nordamerika, och som folket bodde mycket glest, var
han ofta ute på dagslånga resor för att uppsöka
sina församlingsbor, särdeles de gamla och sjuka.
Hans unga hustru var först mycket orolig, när
han gaf sig ut på sådana färder, men då det aldrig
hände honom någon olycka, hade hon lärt sig att
vara lugn. Dagen förut hade han fått bud från
en sjuk, som ifrigt längtade att få tala med honom,
och då han begaf sig åstad på den långa resan,
hade han lofvat att komma hem igen till
middagen på julaftonen. Nu var det redan middag,
och alltjämt irrade han omkring i den stora
snööknen utan att finna någon väg. Dessutom började
han känna en oemotståndlig trötthet; om denna finge
öfverhand eller hästen stupade, vore han förlorad.

Pastor Wollmer fruktade ej för döden, ty han
hade en lefvande tro på Kristus. Dock kände han
sig bedröfvad vid tanken på hustrun och barnen.
De små hade så länge väntat och gladt sig åt
julaftonen. Han tyckte sig se, huru de sprungo till
fönstren och tittade efter honom och huru hans
hustru sökte dölja sin tilltagande oro. Kanske
skulle hon till slut tända julgranen, för att de ej
skulle gå miste om all den väntade glädjen. Och
när de sedan glömde alla sina sorger i en lugn
sömn, skulle hon sitta uppe och vänta hela natten
igenom. Kanske skulle många dagar och nätter
förflyta, innan de funne honom och hennes fruktan
besannades, att hon vore änka och hennes barn
faderlösa.

Ännu en gång försökte han med att med
vänliga ord uppmuntra Lena. Men hästen stod
orörlig med hängande hufvud och darrande i hela
kroppen.

»Ske din vilja, o Gud», sade Wollmer, i det
han lade handen öfver sina af snön förblindade
ögon och försökte samla sina tankar.

Plötsligt for han upp. Var det icke hundskall,
som ljöd på afstånd? Han böjde sig framåt och
lyssnade, och äfven den utmattade hästen lyfte upp
hufvudet och spetsade öronen. Ja, det var intet
tvifvel; dämpadt genom snön ehuru alldeles tydligt
hördes hundskallet på nytt. Nu kände han ökad
kraft. Han steg af hästen och försökte leda denna
vid tygeln, fast han sjönk djupt ned vid hvarje
steg i den lösa snön. Men efter några ögonblick
störtade den stackars Lena, och det skulle varit
honom omöjligt att ensam resa upp henne. Alltså
klappade han ännu en gång den trogna kamraten
som såg på honom med sina sorgsna, förståndiga
ögon. Sedan arbetade han sig framåt, så fort han
kunde, åt det håll, där hundskallet fortfarande
hördes. Det dröjde ej länge, förrän han också
urskilde en rå, grof karlröst. Nu kom han ut
på en öppen plats och blef helt häpen vid
upptäckten af ett blockhus, omgifvet af stall och lador,
på endast några hundra fots afstånd.

Två män höllo på att skotta snön från dörren
och hålla vägen öppen till stallen. En af dem
varseblef främlingen och kom emot honom. Det
var en storväxt, groflemmad karl i skinnbyxor och
frisrock. De långa stöflarna, som räckte öfver
knäna, sågo ut som ett par snöplogar, och under
pälsmössan blickade ett par grå ögon misstroget
på den främmande. Men om också hans utseende
varit tio gånger mindre tilltalande, skulle pastor
Wollmer ändå med glädje hälsat honom som en
räddande ängel. Så snart han kom tillräckligt
nära, räckte han honom handen och sade:

»Gud vare tack, att jag ändtligen träffar på
en människa! I flere timmar har jag irrat omkring
i snön med min häst, som störtade ett litet stycke
härifrån. Kan jag få härberge hos er några timmar?»

Mannen betraktade honom från hufvud till
fot utan att taga hans hand. »Där är huset», sade
han och visade mot den öppna dörren. »Kom,
Will, vi få se efter hästen, det är det nödvändigaste.»

Utan att säga något mer gick han in i skogen,
följande de ännu tydliga spåren. Ett ögonblick
därefter trädde pastorn in i huset. Han drog djupt
efter andan, då han befann sig i förstugan, för
första gången på flera timmar skyddad för de
hvirflande snöflingorna. Han var räddad genom
Guds nådiga hand, just i samma stund han trott
sig vara förlorad; ej underligt, att hans känslor
sökte sig uttryck i en varm och innerlig
tacksamhetssuck. Därefter knackade han på dörren, och
en kvinnlig röst ropade: »Stig in.» Den lät mera
förvånad än vänlig, och kvinnan, som stod där
inne, stirrade på honom, som om hon sett en
varelse från en annan värld. Vid fönstret satt en
halfvuxen flicka och stoppade strumpor. Hon fällde
arbetet i sitt knä och såg med stora ögon på
den främmande, medan hennes lille bror, som
lekte på golfvet, högt skrikande sprang och gömde
hufvudet i hennes knä. Oaktadt sina allvarliga
tankar kunde pastorn ej hålla tillbaka ett leende.
Han förklarade med några ord, huru han kommit
dit, och bad ännu en gång om tak öfver hufvudet.

»Var så god», svarade bondhustrun, »sätt er
där i den varma vrån». Därpå satte hon utan att
säga ett ord en flaska brännvin och ett glas
framför honom.

»Tack, jag smakar aldrig brännvin, men kanske
jag kunde få be om ett stycke bröd? Jag har
ingenting ätit sedan i morse.»

»Litet bröd kan ni väl få, men annars får ni
vänta till kvällsvarden. Gå efter bröd, Greta, jag
har brådtom.»

Därpå gingo de ut och lämnade gästen att
ställa till så trefligt han kunde åt sig i sin vrå.
Det var ett stort rum, men lågt och utan spår af
trefnad. Tak och väggar voro svarta af rök,
stolar och bord saknade den renlighet, som annars
ger äfven det fattigaste hem ett visst behag. Greta
kom emellertid tillbaka och räckte pastorn icke
utan förlägenhet ett stort stycke bröd. Den lille

gossen, som följt med henne ut, gömde sig äfven
nu försiktigt bakom systern, men stack emellanåt
fram hufvudet och kastade en snabb, misstänksam
blick på den främmande. Pastorn hade just börjat
inleda ett försök till närmare bekantskap med den
lille, då två större gossar kommo in i rummet och
vid hans åsyn tvärstannade strax innanför dörren.
Den yngres ena kind var mycket röd, och han
makade sig inåt vrån, som om han haft ondt
samvete.

»Se så, Herman, hvad ha ni nu haft för er
igen», frågade Greta, som emellertid återtagit sitt
arbete.

»Han retade Karo igen», svarade den äldre
af bröderna ifrigt, »och så kom far och gaf honom
ett par örfilar.»

»Men Herman, hvarför skall du göra så, när
far har förbjudit dig», sade flickan förebrående.

Den lille missdådaren svarade ej, men hans
kind blef om möjligt ännu rödare, och tårarna,
som han förut modigt hållit tillbaka, bröto nu
oemotståndligt fram.

Pastorn kände sig underlig till mods. Allra
helst skulle han velat trycka gossen till sitt hjärta,
ty det var ju dennes barnsliga odygd, som i Guds
hand blifvit medlet för hans räddning från en
säker död. Den äldre brodern väckte honom i
detsamma ur hans tankar genom utropet: »Se, en
häst! Ser du, Greta, där komma far och Will
med en främmande häst.»

I detta ögonblick glömde Herman sitt
bekymmer och rusade fram till fönstret. Där kommo
de verkligen med Lena och mera släpade än ledde
det stackars djuret till stallet. Wollmer skyndade ut.
»Hur är det med hästen», frågade han sin värd.

»Det var i sista stunden vi kommo. En half
timme senare hade det varit för sent i det här
vädret. Några timmars hvila och en full krubba
hjälpa den väl på benen igen.»

»Jag tackar på det hjärtligaste för ert besvär,
så mycket större i sådant svårt väder», sade pastorn.

»Prat», sade mannen utan att låtsa märka,
att pastorn ånyo räckte honom handen, »sådant
äro vi vana vid, och den som ej står ut med det,
gör bäst i att sitta hemma bakom spisen.»

Därmed vände han ryggen åt sin gäst. Sedan
pastorn öfvertygat sig om, att Lena fått allt hvad
hon behöfde, gick han in igen, icke utan att först
kasta en vemodig blick mot molnen, från hvilka
snön fortfarande hvirflade ner. Det var ej att
tänka på någon hemfärd den dagen.

Han fann de fyra barnen inne i rummet; han
tänkte på sina egna, och hans hjärta blef vekt.

»Ni äro väl riktigt glada åt kvällen», frågade
han, börjande med det ämne, som upptog hans
egna tankar.

»Kvällen», frågade Karl. »Hvad blir det då
för roligt? Lagar mor till någon riktigt god mat?»

»Det är ju i dag julafton, den heliga kvällen,
som alla barn bruka fröjda sig så mycket öfver,
ha ni ej reda på det?»

Men detta ord, »julafton», som annars brukar
framlocka alla barnahjärtats hemliga förhoppningar
och drömmar, blef här utan verkan. Karl stirrade
förvånad på pastorn och frågade slutligen:
»Julafton — hvad är det för slag?»

Det såg verkligen föga jullikt ut i rummet.
Stackars små barn! Pastorn greps af ett djupt
medlidande. Han började berätta om julen och
huru de små i hans eget hem hela året gladde sig
öfver den heliga aftonen, han beskref julgranen
med dess klara ljus och präktiga frukter; sedan
han på detta sätt fängslat deras uppmärksamhet,
berättade han om Jesusbarnet, som för vår skull
kom ned från himlen och blef lagdt i krubban i
Betlehem. Barnen voro som i en förtrollning.
Greta hade släppt stoppnålen och fäst sina glänsande
ögon på pastorn. Den minsta gossen, som redan
vid de första orden oförmärkt hade krupit fram
ur sitt gömställe bakom systerns stol, kom
småningom allt närmare och närmare, till dess han
slutligen stod alldeles invid pastorn och i andlös
spänning lutade hufvudet mot honom. Ja, han
hade ingenting emot, att pastorn lyfte upp honom
på sitt knä och strök hans ljusa, lockiga hår.

Fru Björk gjorde stora ögon, då hon kom in
och fick se det blyga barnet på främlingens knä,
men hon gaf sig icke tid att säga något därom.

»Har du inte strumporna i ordning än, Greta»,
bannade hon. »Man har då verkligen ingen hjälp
alls af den stora flickan. Och hvad står ni här
för, Karl och Herman? Ut med er, far har ropat
på er två gånger.»

»Mor, det är julafton i dag», svarade Karl,
»det har den främmande herrn sagt.»

»Mor, hvarför ha inte vi någon julgran? Det
ha alla andra barn», inföll Herman.

»Tyst med det där, jag har inte tid», sade
modern undvikande. Det kändes dock som ett
styng i hennes hjärta, att det var julafton och att
hon ej haft en enda tanke därpå. Emellertid hade
också Paul åkt ner från sin plats och fattat tag
i moderns förkläde, ropande gång på gång:
»Julafton, lilla Paul också ha en julgran!»

»Har ni verkligen aldrig firat jul med edra
barn», frågade pastor Wollmer, och det låg mera
medlidande än förebråelse i hans röst.

Det var, som om en osynlig hand tagit bort
ett stängsel från den annars så tystlåtna kvinnans
hjärta, och en oafbruten ström af klagan begynte
flöda öfver hennes läppar. Hur skulle hon ha tid
att tänka på julafton, när hon fick släpa som ett
arbetsdjur hela dagen? Hemma i Tyskland hade
det nog varit bättre. Där hade hon firat jul, så
länge hon varit i sitt föräldrahem, och äfven de
första åren hon var gift hade de brukat ha en
julgran. Hon såg det ännu för sig, som om det
varit i går, huru hennes lilla Greta jublande sträckte
sina armar mot ljusen. Men här i Amerika hade
allting blifvit annorlunda. Här firades hvarken jul
eller påsk och inte någon söndag heller, det var
bara arbete, ständigt och jämt arbete. Och när
hon så på kvällen alldeles uttröttad satte sig ner,
så hette det alltid: »Det har du försummat, och
det har du inte gjort riktigt.»

Pastorn lät henne tala till slut utan att
afbryta henne. Strax i början hade han helt sakta
skjutit de båda gossarna ut genom dörren, sägande:
»Hörde ni inte, att er far behöfde er hjälp? Jesus
tycker om lydiga barn.» Den minste förstod väl
ännu ingenting af moderns klagovisor, och på
Gretas allvarsamma och förståndiga ansikte kunde
man se, att hon ofta hört mycket värre saker.

Då hustrun ändtligen tystnade, frågade pastorn:
»Hur länge har ni egentligen bott här? Jag känner
väl tämligen bra till den här trakten, men kan ej

påminna mig, att jag någonsin har sett detta ställe
eller hört ert namn.»

»Det kommer an på, att vi bo så långt ifrån
vägen», var svaret. »Det kan väl vara en sex år,
som vi bott här. Vi försökte först på ett annat
håll, men det gick inte, utan vi fingo sälja med
förlust och börja på nytt igen.»

»Går det bättre här?»

»När man trälar och släpar från morgon till
kväll, så kan man ändå nätt och jämt uppehålla
lifvet.»

»Det yngsta barnet är alltså födt här», sade
pastorn efter några ögonblicks tystnad. »Jag kan
ej påminna mig, att jag döpt det.» Och då fru
Björk i stum förvåning stirrade på honom,
fortsatte han: »Jag är pastor i denna församling och
har att aflägga räkenskap för er inför Gud, och
därför har jag väl rättighet att fråga, om ert barn
är döpt.»

Förlägenhet och sårad stolthet stredo om väldet
hos fru Björk. »Herr pastor», utropade hon, »vi
äro inga hedningar. Greta, som är född hemma
i Tyskland, blef döpt, när hon var fjorton dagar
gammal. Min mor var en from kvinna, och
hon skulle väl ha vändt sig i grafven, om det ej
hade blifvit gjordt. Och Karl och Herman ha vi
också låtit döpa, det dref jag igenom, fast min
man inte ville det för det myckna besvärets skull.
Bara den minste — ack, herr pastor, det var
svåra tider och fullt med arbete, och man är ändå
inte mer än människa. Allt skulle ske på en
gång, och så blef det så länge uppskjutet, att det
till slut blef alldeles bortglömdt.»
»Stackars barn», tänkte pastorn; »allt annat
ha dina föräldrar sörjt för, blott det enda
nödvändiga undanhålla de dig.» Högt sade han: »Jag
vill visst icke göra er några förebråelser, kära fru
Björk. Det är nu ej fråga om hvad ni försummat,
utan om hvad som nu är att göra. Tror ni det
var af en slump, som jag just i dag blef förd hit
till ert hem? Gud vare lof, ännu är det tid att
godtgöra det försummade. Hvad säger ni, skulle
ni vilja låta mig döpa barnet nu i kväll? Skulle
det ej vara ett skönt sätt att fira julaftonen?»

Fru Björks ögon fylldes af tårar. »Ack, herr
pastor, om ni ville göra det! Jag skulle känna en
sten lyftas från mitt hjärta, ty man vet ju aldrig
hvad som kan hända med de små, och sedan
finge jag förebrå mig hela mitt lif. Om bara min
man icke har något däremot!»

»Han kommer där, vi skola strax fråga honom.»
På Wollmers rop kom landtmannen in.

»Hvad är det», frågade han.

»Jag är pastor i den församling ni hör till,
och då er yngste son ännu ej är döpt, har jag
just rådgjort med er hustru om saken. Jag skall
gärna döpa honom nu på julafton, om ni ej har
något emot det.»

»Dumheter», utbrast Björk. Julafton och dop,
det var då väl mycket på en gång. Men då nu både
pastorn och hustrun ansatte honom med föreställningar 
och böner, ruskade han på sig och svarade:
»Gärna för mig må ni döpa pojken, jag är väl
ingen hedning heller. Men i dag har jag inte tid.»

Han ville gå, men lille Paul hade fattat tag
i hans rockskört och ropade med bedjande röst:
»Julafton, julafton, Paul vill ha en julgran.»

Det ryckte i faderns ansikte.

»Dumheter», upprepade han, i det han häftigt
gjorde sig lös från de små händerna och skyndade
ut. Hustrun gick efter honom.

»Kunna vi verkligen icke skaffa gossen en
julgran», sade hon. »Jag tror, att jag har en
gammal vaxstapel.»

»Låt mig vara i fred för dina barnsligheter»,
snäste han, »jag har annat att göra.»

Fru Björk ville dock ej gärna neka den lille
att få sin önskan uppfylld. Alltså tog hon sin
mans yxa, som låg i köket, gömde den under
förklädet och smög sig försiktigt ut genom bakdörren.
Strax därpå kom mannen in i köket och letade
efter sin yxa. Då han ej hittade henne, gick han
förargad sin väg för att låna en af drängarnas.
Ute på gården mötte han sin hustru, som kom
gående med hastiga steg och höll någonting gömdt
under förklädet.

»Hvad gör du här ute i snön», ropade han;
»gå du in och laga, att vi få något varmt i oss
snart, det är förskräckligt kallt i kväll.»

Under tiden hade pastorn en hemlig rådplägning 
med Greta, hvarvid flickans ögon lyste allt
klarare och färgen på hennes kinder höjdes.

»Ja visst, om jag ber Frans, så går han
säkert efter en liten gran. Och några äpplen ha
vi kvar, och jag tror också det finns en gammal
vaxstapel. Tänk, hvad barnen skola bli glada!»

»Och under tiden klipper jag stjärnor och
kors af hvitt papper», utropade pastorn, i sin ifver
ryckande ut det ena bladet efter det andra ur sin
annotationsbok. »Och så behöfva vi också en hvit
duk och en ren skål. En bibel finns väl i huset?»


»En bibel», frågade Greta, i det hon stannade
på tröskeln. »Ja, den ligger kanske den också
i den gamla kistan på vinden, där mor vid
flyttningen lade ner alla saker, som vi ej begagna.»

Pastorn såg efter henne med en suck. Just
därför att hon talade så otvunget och öppet, gjorde
hennes ord honom så mycket mer ondt. Hela
sex år hade sålunda bibeln legat i kistan, utan
att någon i detta hem begagnat den eller behöft
den! Var det väl underligt, att Guds välsignelse
fattades, där man glömde hans ord och ordningar?
»Ack, kom, Herre Jesus», suckade han.

Greta hade emellertid sökt upp Frans, som
först helt förvånad hörde på henne, men sedan
nickade belåtet med sitt gråa hufvud. Han var
alltid med, när det gällde ett upptåg eller en
öfverraskning. Äfven torde länge sedan glömda bilder
från hans ungdomstid framträdt för hans minne,
ty han var liksom hans husbonde född i Tyskland. 
Men det var för besynnerligt, att han ej
kunde få rätt på sin yxa, som han ändå alldeles
nyss förut hade lagt ifrån sig. Nå, han fick väl
taga Wills i stället. Och så hände det sig, att tre
personer på olika tid och från olika håll, hvar
och en med en lånt yxa i handen, smögo sig ut
i skogen och sedan med hvar sin liten gran under
armen obemärkt smögo sig in igen. Björk gick
in i vedboden för att yxa till en fot för sin gran.
Hustrun skyndade, sedan hon gömt sin gran i
köket, upp på vinden för att i den gamla kistan
söka några prydnader till den. Där fann hon
Greta, som letade af alla krafter.

»Hvad har du här att göra, Greta», frågade
hon förargad. »Gå ner strax.»

»Pastorn ville ha en hvit duk och bibeln»,
svarade flickan, rodnande ända upp till hårfästet.

Bibeln — ja, den låg längst nere på bottnen,
och när den skulle tagas upp, kommo hvarjehanda
gamla begrafda skatter i dagen, granna band,
pappersblommor och åtskilliga minnen från
förgångna tider. »Hvar kan vaxstapeln vara», undrade
fru Björk.

»Den är här», sade Greta förlägen. Modern
tyckte sig minnas, att den varit betydligt större,
men som hvar och en var upptagen af sina egna
planer och ingen misstänkte den andra, blef
ingenting mera sagdt. Och så pågick det
hemlighetsfulla arbetet i vedboden, köket och rummet, till
dess den för dopet bestämda timmen närmade sig.

Greta hade skickat ut gossarna och ordnade
med pastorns hjälp dopbordet. På den hvita duken
ställdes skålen med dopvattnet, bredvid denna låg
bibeln och bakom stod den efterlängtade julgranen,
som var klädd med ljus, äpplen och hvita
pappersstjärnor.

»Se så där ja, nu kommer jag för sent»,
utropade Björk, som just trädde in, bärande en stor
grön gran.

»Visst icke, käre Björk», sade pastorn hjärtligt.
»Ser ni, er stora, präktiga gran ställa vi här på
golfvet, den blir en bra bakgrund, och det ser så
jullikt ut.»

»Så snäll du är, far», hviskade Greta tacksamt 
och klappade hans hand.

»Det visste du väl inte förut», svarade han.
»Du trodde väl, att far inte kunde annat än brumma, 
säg, Greta?»

I detta ögonblick kom modern in från köket
med sin lilla gran och stannade i stum förvåning
på tröskeln. Nu förstod hon, hvart hennes
vaxstapel tagit vägen.

»Allt bättre och bättre», ropade Björk skrattande.

»Tre julgranar», utropade Greta förtjust, »en
hvar åt bröderna. O, så glada de skola bli!»

»Det var således därför du körde in mig?»

»Det var därför jag inte fick leta i kistan?»

»Det var därför jag ej kunde hitta min yxa!»

Så ropade och frågade de om hvarandra, och
hvar och en nickade belåten och var så glad, att
den lilla öfverraskningen lyckats. Sedan moderns
gran också blifvit ställd på dopbordet och den
stora granen fått sin plats på golfvet midt emellan
dem båda samt ljusen tändts, kallades gossarna
in. De stannade först alldeles orörliga innanför
dörren, men så bröt glädjen lös.

»Tre julgranar på en gång!»

Blott den yngste, för hvilken pastorn förut,
så godt det lät sig göra, hade förklarat hvad som
skulle ske med honom denna kväll, stod stilla med
sina små händer knäppta och betraktade med
stora, undrande ögon det klara ljusskenet.

De båda drängarna, som skulle vara faddrar,
kommo emellertid in, klädda i sina bästa kläder,
och kröpo förlägna in i en vrå. Pastorn måste
föra fram dem en i sänder till dopbordet, framför
hvilket den lille gossen alltjämt stod med
hopknäppta händer, medan modern tycktes djupt rörd
af att se honom. Bröderna blefvo äfven stilla,
när den heliga handlingen började.

Pastor Wollmer föreläste en julpsalm, i hvilken
de alla instämde. Det var förunderligt, att de
ännu kände melodien; icke en gång Frans, som
lämnat Tyskland tjugu år förut, hade glömt den.
Sedan höll pastorn ett tal, kort, men så varmt och
gripande, att tårarna runno ned för fru Björks
kinder, och äfven hennes man måste gång på
gång hosta för att dölja sin rörelse. Det var
ändå godt, att äfven den yngste nu blef ett
kristet barn.

En så glad och lycklig kväll hade man aldrig
förr haft i detta hem. Fru Björk dukade fram
af det bästa hon hade i kök och skafferi, och
medan de sutto tillsammans, sökte hvar och en
fram något julminne ur sitt flydda lif. Men lille
Paul satt i sin moders knä och såg ut, som anade
han, hvilken dyrbar julgåfva han fått denna dag.
Blott pastor Wollmer var tyst långa stunder; hans
hjärta var tungt, när han tänkte på de sina i
hemmet. Det oaktadt kunde han ej annat än
prisa Guds underbara ledning, att han fått gå vilse
för att föra andra vilsegångna till rätta vägen.

»Det här skall allt vara den sista julafton,
som vi glömt bort», sade Björk, då de skulle gå
till hvila. »Nästa år skola vi tänka därpå i tid
och kläda en gran, så att det blir en lust däråt.»

»Och bibeln skola vi väl inte lägga ner i
kistan igen, mor», frågade Greta.

»Nej, vi lägga den på skåpet och läsa i den
hvar kväll, som min salig mor brukade göra.»
Hon såg vid dessa ord på sin man. Han rökte
sin pipa och svarade hvarken ja eller nej. Men
pastorn räckte henne handen: »Gör det, kära
fru Björk, och var säker om, att med Guds ord skall
också Guds välsignelse komma in i hjärtan och
hem.»

Då pastor Wollmer tidigt följande morgon
lagade sig till affärd, stodo redan två hästar
sadlade utanför dörren. Björk ville nämligen själf
följa sin gäst på rätta vägen. Redan kvällen förut
hade yrvädret slutat, och på natten hade det
frusit starkt, så att hästarna utan att sjunka ner
i snön kunde trafva öfver de hvita fälten. Men
från landtmannens dörr ljöd i korus: »Lycklig
resa» och »välkommen åter!» Efter en ridt tvärs
igenom skogen kom man ut på landsvägen, och
pastorn tackade hjärtligt sin värd för sällskapet.
Denna gång visade Björk ej tillbaka den erbjudna
handen, utan skakade den hjärtligt.

»Krusa inte, herr pastor, jag vet nog hvem
af oss som bör tacka.» Därmed gaf han sin häst
sporrarna och vände om hem, innan pastorn hann
säga något mer.

Fru Wollmer hade i den djupaste ångest
väntat sin mans återkomst på julaftonen och timme
efter timme försökt att trösta de otåliga små.
Slutligen hade de gått till sängs utan att hafva
fått se julgranen tänd. Då nu morgonen förgick,
utan att den väntade hördes af, kunde hon ej
längre lägga band på sin ångest.

»Bedjen, barn, bedjen, att Gud ger er tillbaka 
er far», utbrast hon.

I detsamma hördes hästtramp på gården. Alla
skyndade ut och omringade Wollmer, så att han
knappt kunde stiga af hästen.

Nu tändes julljusen bakom nedfällda gardiner,
och barnens glada jubel sammansmälte med
föräldrarnas djupa tack och lof.

»Ära vare Gud i höjden!»

Dagen därpå skickades en välfylld jullåda till
den ensliga gården. Alla barnen hade lämnat sina
bidrag till den. Det var dem alldeles obegripligt,
att man kunde glömma bort julaftonen.

Den blef heller icke glömd flera gånger. För
hvar gång pastorn under sina resor besökte dessa
nyfunna medlemmar af sin församling, varsnade
han med glädje, att en ny ande kommit in där
och blef allt mäktigare. Och när man ett år
senare ånyo hade dop hos Björks — denna gång
var det en liten flicka — stodo också två granar
på dopbordet, fast julen redan var förbi.

»Det är till minne af Pauls dop», sade fru
Björk, »ty ifrån den julaftonen kommo, Gud vare
lof och tack, lycka och välsignelse in i vårt hem.»


*

</chapter>

<chapter name="Små räfvar">

<h1>"Små räfvar."</h1>

<tab>H. V. 2: 15.

Lilla Karin satt och läste i sin egen bibel, som
hon nyligen fått på sin födelsedag. Hennes
mor satt bredvid med sitt handarbete.

»Mamma, hör, så det står här», sade Karin:
'Låt oss hjälpas åt att fånga räfvarna, de små
räfvarna, som förstöra vingårdarna'. Hvad kan det
vara? »

Modern ämnade svara, men just i detsamma
kastade hon en blick på klockan, som fattades
fem minuter i tre. Hon steg upp och lade ifrån
sig arbetet.

»Jag hinner ej förklara det för dig nu, Karin,
ty pappa kommer strax hem, och han vill gärna,
att middagen skall vara i ordning på bestämd tid.
En annan gång skall jag tala med dig därom.»

Hon gick ut i salen, där bordet stod dukadt,
och såg efter att ingenting fattades, utan allt var
i ordning och på sin plats. Det hände lätt, att
hennes man, då han kom hem trött från sitt
arbete, blef retlig, om ej allt var färdigt och så
som han ville hafva det. Därpå gick hon ut i
köket. I tamburen hade kokerskan spillt litet mjöl
på mattan. Detta skulle förefallit herrn i huset
som en stor vårdslöshet.

»Tag dammborsten och sopa bort det där», sade
modern till Karin, som kom hoppande ut i tamburen.

Medan den lilla flickan gjorde som hon var
tillsagd, stod fru Dahl och tänkte på »de små
räfvarna». Hon tänkte på, huru sådana där
småsaker, som ofta förekomma i ett hem, kunna störa
friden.

Som barnjungfrun var sjuk, hade Karin fått
sig ålagdt att tvätta och kamma sin lille bror och
sätta honom i den höga karmstolen bredvid mamma
vid middagsbordet. Då hennes mor nu påminde
henne om denna plikt, skyndade hon ut på gården,
där Erik var ifrigt sysselsatt att gräfva i sanden
med sin spade.

»Kom, Erik», ropade Karin, »så skall jag
tvätta och kamma dig till middagen.»

Men Erik var alltför upptagen af sin
gräfning för att gifva akt på hvad systern sade. I
detsamma fick Karin se några vackra stenar i
sanden. Hon plockade upp dem och glömde
alldeles bort hvad hon egentligen skulle göra, till
dess middagsklockan ringde. Då skyndade hon
fram till den lille brodern, tog honom häftigt i
armen, kastade undan spaden och drog den
sparkande och skrikande gossen med sig in i
barnkammaren.

Föräldrarna stodo redan vid bordet och
väntade, då barnen kommo ut i salen. I hastigheten
hade Karin ej hunnit mer än att stryka omkring
dammet i Eriks ansikte, och hans hår stod i vädret
åt alla håll. Herr Dahl såg missnöjd ut, medan
hans hustru skyndade att ställa saken till rätta, så
godt det lät sig göra. Man satte sig till bords,
men Erik hade ej glömt, hur hårdhändt systern
varit. Han ville ej låta henne hjälpa honom upp
i stolen, och när hon ändå gjorde det, sågo de
<img id="853"></img>

båda två ut, som om de velat slåss. Då Karin
skulle sätta sig, påminde modern henne, att hon
icke gjort sig själf i ordning. Med en förtretad
min gick Karin ut för att släta sitt hår, som var
förskräckligt rufsigt.

När hon kom tillbaka, såg modern leende på
henne och sade sakta: »Små räfvar förstöra
vingårdarna.»

Karin undrade, hvad hennes mamma kunde
mena med de orden just då. Hon gjorde
emellertid ingen fråga, utan åt sin middag helt tyst och
stilla. Efter ett par timmar, då allt var lugnt
igen i huset och fru Dahl satt vid sitt arbete,
kom Karin och satte sig hos henne.

»Nå, vet du, hvad som menas med en
vingård», frågade modern.

»Ja», svarade Karin, »det har jag hört;
det är en plats, där de plantera vinträd, och där
är en mur omkring, så att ingen skall kunna gå in.»

»Just så. Man kan nog tänka sig, att ägaren
skall se väl efter, att ingen får komma och
förstöra drufvorna. Men det säges, att räfvar tycka
mycket om vindrufvor, och därför kan man förstå,
att vingårdens ägare säger till sina tjänare: 'Låt
oss fånga räfvarna, de små räfvarna, som förstöra
vingårdarna'. De stora räfvarna kunde man lättare
freda sig för, men de små, som krypa in genom
de minsta hål, var det svårare att bli af med. De
kunde också lättare gömma sig undan för vaktaren
och göra mycken skada och förtret. Har du
någonsin tänkt på att jämföra vårt hem med en
vingård? »

»Nej, det har jag aldrig gjort; men hvilka
äro då räfvarna?»
»Om vi ville tala om att stjäla, supa, svärja,
ljuga och sådant, så vore det alltsammans 'stora
räfvar', och sådana är det icke svårt att stänga
ute; dylika grofva synder skulle aldrig pappa tillåta 
i sitt hem. Men det finnes också 'små räfvar',
och dem måste vi noga vakta på, ty det är dessa,
som förstöra vingården.»

»Men hvad är det då, mamma?»

»Jag har ofta tänkt», svarade modern, »att
det är en mängd småsaker, som störa friden och
trefnaden inom mången familj. Slarf, oordning
och opålitlighet i uppfyllandet af de små plikterna
kunna göra mycken otrefnad i hemmet. Ett häftigt
ord, en ovänlig blick, ett mulet ansikte kan
fördystra hela omgifningen. Vårdslöshet eller glömska
af en obetydlig sak, som man har fått sig ålagd,
vållar ofta många ledsamheter. Om du, lilla Karin,
i dag hade med omsorg, gladt och villigt gjort
hvad du borde, hade pappa ej blifvit missnöjd
och vi hade ej behöft stå och vänta, som vi nu
fingo göra, innan det blef i ordning att läsa
bordsbönen och sätta sig till bords. Förstår du nu
hvad jag menar med de små räfvarna, som
fördärfva vingårdarna?»

»Ja», svarade Karin med tårar i ögonen. Jag
skall försöka att komma ihåg bättre hädanefter.»

»Men då måste du också bedja Gud om
välsignelse och hjälp därtill, att du må kunna
undvika allt, som kan såra eller reta dem du har
omkring dig.»

»Vet mamma», sade Karin, »jag skall börja
strax. Karl bad mig i morse, innan han reste
bort, att jag skulle laga hans gamla handskar,
innan han kommer hem i kväll. Det är bäst att

göra det nu, så att det är färdigt i rätt tid, annars
säger han kanske något förargligt, och jag svarar
på samma sätt, och så gräla vi.»

Med dessa ord skyndade Karin efter sin brors
handskar för att laga dem, och modern hoppades,
att de ord hon sagt ej skulle vara talade fåfängt.


*

</chapter>

<chapter name="Änglatjänst">
<h1>Änglatjänst.</h1>

En liten gosse stod i porten, just då hans far
körde in genom densamma med ett stort,
tungt hölass. Fadern såg ej barnet och körde på.
Den ena hästen stötte till gossen, så att denne
föll omkull och blef liggande alldeles framför
hjulet. Nu stannade bägge hästarna genast och
stodo orörliga som muren, oaktadt landtmannens
försök att drifva dem framåt.

Han gick nu omkring vagnen för att se hvad
som möjligen kunde ligga i vägen. Då varseblef
han med förfäran sitt kära lilla barn, som låg
där och hade varit utsatt för en sådan ögonskenlig 
dödsfara. Han lyfte upp gossen och fann honom
alldeles oskadad, gladt leende och jollrande mot
fadern. Med glädjetårar i ögonen bar denne honom
in till sin hustru.

»Se här», sade han, »lämnar jag dig vårt
barn, som Gud skänkt oss nu för andra gången.
Det var en af Guds änglar, som hejdade hästarna
och höll dem stilla, annars hade det varit ett dödt
barn jag nu fått lägga i dina armar.»


*

</chapter>

<chapter name="Den döfstumme gossen">
<h1>Den döfstumme gossen.</h1>

En fattig smed hade ett barn, som var döfstumt,
och han var mycket bedröfvad däröfver. Gossen
var snäll, men ändå kände fadern det, som om
hans hjärta skulle brista, hvar gång han såg på
den lille stackarn; han kunde ej göra något annat
än bedja för honom. Fast gossen ej var mer än
tre år gammal, blickade han omkring sig med ett
så förståndigt uttryck i sina ögon, som om han
förstått allting, och säkert rörde sig mycket i hans
lilla hufvud och hjärta, fast han ej kunde omtala
det. Gossen var mera stillsam, än barn bruka
vara, och i hans stora blå ögon var där ett sådant
underbart älskligt uttryck; de andra barnen i
huset ville icke taga sig till något oskickligt, när
han kunde se dem.

»Om Herren Jesus lefde nu, så skulle jag
föra mitt barn till honom», sade fadern en gång;
»han skulle nog bota det.»

»Men Herren lefver ju ännu», invände modern.

Fast gossen ej kunde höra något enda ljud,
inandades han ändå i föräldrahemmet gudsfruktans
luft, och Kristi kärlek sänkte sig ned i hans hjärta,
alldeles som morgonens dagg faller i den stumma
blommans kalk. Medan fadern läste ett stycke
ur bibeln morgon och kväll, satt gossen med
knäppta händer i moderns knä; innan de satte
sig till bords, stodo de alla stilla och bådo: »Kom,

Herre Jesu, vår gäst själf var, välsigna hvad du
oss gifvit har.» Den lille gossen stod då också
bakom sin stol och skulle ej velat äta en bit,
innan han bedt tillsammans med de andra. Smeden
hade en svåger, och hos honom gick det till på
annat sätt. Han frågade icke det ringaste efter
Guds ord, utan han menade, att man skulle göra
sig så glada dagar som möjligt här i världen och
icke bry sig om det, som hör till de himmelska
tingen. Denne svåger bodde ej långt därifrån i
en stad, och där fanns en mycket skicklig läkare,
för hvilken smeden hade stort förtroende. Därför
beslöt han slutligen att skicka dit sin gosse, för
att denne möjligen skulle bli botad. Svågern lofvade
att taga emot honom i sitt hem och draga försorg
om honom som en verklig fader. Alltså förde
smeden dit sitt barn, men redan följande morgon
måste han resa hem igen, emedan han hade brådtom
med sitt arbete. Det var mycket svårt för honom
att skiljas från barnet.

Den stackars lilla gossen kände sig tydligen
illa till mods i det främmande huset. Han gick
omkring och letade i hvarenda vrå, som om han
sökt efter föräldrarna, och till slut, när han ej
fann dem, började han bittert gråta. Så blef det
middagstid, och bordet dukades; man satte sig till
bords med god aptit, men den döfstumme gossen satte
sig icke, utan stod bakom sin stol med knäppta
händer. Tydligen väntade han, att de andra skulle
stiga upp och läsa till bordet; han såg sig omkring
med ett oroligt uttryck. De andra tecknade åt
honom, att han skulle sätta sig och äta, men
gossen förstod dem ej; han å sin sida tycktes
vilja fråga, om de icke skulle läsa bordsbönen, men
han kunde ju icke säga något. Han antydde nu med
sina åtbörder, hvad han menade. De båda gamla
förstodo det mycket väl, men det ville de ej låtsa
om. Och när de nu icke brydde sig om honom,
gick han först till den ena och sedan till den andra,
fattande dem vid handen, och såg på dem med
bedjande blickar.

Mannen och hustrun började känna sig djupt
förlägna och försökte lugna barnet, men det var
fåfängt. Skulle de stiga upp och bedja? Det hade
de aldrig gjort. Men gossen släppte dem ej. Till
slut reste hustrun sig och sedan hennes man,
eftersom de nu icke visste sig någon annan råd, och
hon läste med darrande röst:

<poem>
»Kom, Herre Jesu, vår gäst själf var,
välsigna hvad du oss gifvit har.»
</poem>

Sålunda fick en liten treårig döfstum gosse
vara sin frälsares budbärare och mana dessa, som
glömt Gud, att vända sig till himlens och jordens Herre.

Den, som talade om detta för mig, hade hört
det af svågern själf. Han berättade också, att
gossen icke blef botad af den läkare man
rådfrågat. Längre fram blef han emellertid intagen i
en skola för döfstumma och lärde sig att tala, fast
han ej själf kunde höra, hvad han sade. Han
blef en allvarlig och gudfruktig yngling och
försörjde sig genom bokbinderi. Då hans syster en
dag besökte honom och talade mycket om både ett
och annat, suckade han och sade: »Ack, hvarför
har Gud skapat mig döfstum, annars skulle jag
predikat för hedningarna om Jesus!»

Huru få vi icke skämmas inför detta älskliga
barn! Gud vet svaret på hans fråga, han har
fridens tankar om oss.


*
</chapter>


<chapter name="Annons av Fosterlandsstiftelsens Förlags-Expedition. Tryckort.">
Från <i>Fosterlands-Stiftelsens Förlags-Expedition</i> hafva
utkommit:

<b>Nya, Små Barnskrifter.</b> En samling berättelser, bestående
af <i>120 häften</i> med en illustration i hvarje häfte, 5 öre.
<i>Fördelade i 15 serier</i>, med <i>8</i> häften i hvarje serie, 40 öre.

<b>Bibliotek för de Unga.</b> Innehållande 75 små häften af flere
framstående författare till pris af 10,15, 20 och 25 öre pr häfte.
<i>Obs.:</i> hvarje häfte innehåller en berättelse för sig.

<b>Bilder från Guds rike i lefnadsteckningar,</b> af <i>L. S.</i>
Utkomna i häften, fördelade i <i>4 serier;</i> de <i>två första serierna</i>
innehållande hvardera <i>12, tredje och fjärde serierna</i>, hvardera
<i>6</i> olika nummer med lefnadsteckningar öfver framstående
personer inom Guds rike. Pris: för 1:a och 2:a serierna 1 kr.;
för 3:e och 4:e serierna 50 öre pr serie.

<b>Söndagsskolberättelser,</b> bestående af <i>36 häften</i> i illustr.
omslag med en illustration i hvarje häfte. <i>Fördelade i tre
serier.</i>  Hvardera serien à 80 öre.

<b>Ur lifvet.</b> Berättelser för hemmet och söndagsskolan.
Samlade af <i>L. S.</i>  <i>16 häften</i> i mycket fina färgtrycksomslag
fördelade i två serier à 1 krona.

<b>Vid ett årsskifte.</b> Några ord till söndagsskolbarnen, Öfvers.
och bearbetade af <i>L. S.</i>  Med 4 illustrationer.  10 öre.

<b>Kulörta blad</b> med illustrationer.  <i>5 serier</i> med <i>8 små skrifter</i>
i hvarje serie, tryckta på kulört papper. Hvarje serie kostar
endast 10 öre.

Dessa små skrifter, som innehålla berättelser, äro
synnerligen lämpliga att utdela bland barn.

<b>Lilla Barnblioteket.</b> Berättelser samlade af <i>E. S. K.</i> Sex
häften med illustrationer à 10 öre.


*

Stockholm, tryckt hos P. Palmquists Aktiebolag 1895.
</chapter>

