

Ulla Winblads hemresa
från Hessingen i Mälaren
en Sommarmorgon 1769.

——————————————————Säljes i Stockholm hos J. G. Björnståhl.







1.

Solen glimmar blank och trind,
Wattnet likt en spegel;
Småningom uppblåser wind
I de fallna segel;
Wimpeln sträcks, och med en år
Olle på en Höbåt står;
Kerstin ur Kajutan går,
Skjuter lås och regel,

  2.   Stålet gnistrar, pipan tänds,
Olle klår sitt öra;
Rodret wrides, skutan wänds,
Gubben har att göra;
Under skarpa ögonbryn
Grinar han mot soln i skyn;
Kerstin, gubbens hjertegryn,
Skall nu seglen föra.

  3.   Seglen fladdra, skutan går,
Jerker tar sin lyra,
Lyran brummar, böljan slår,
Allt med wåld och yra;
Skutan knarkar, bräcklig, gles,
Wimplens fläckt i toppen ses,
Tuppen gol så sträf och hes.
Nu slog klockan fyra.

  4.   Mowitz, stöt åt dem i lurn,
Som på skutan fara.
Olle du, hwad kostar tjurn?
Lyssna hwad de swara.
Hör hwar är ni hemma ni?
Ifrån Lofön komma wi
Med Grönsaker, Silleri,
Mjölk och Äplen klara.





  5.   Si en Julle skymtar fram,
Marjo åran lyftar,
Med sin löfbrodd, mjölk och lam
Hon åt tullen syftar,
Har i knä en bytta smör,
Kersbärs-korgen frammanför;
Marjo nu sin lofsång gör,
Snyter sig och snyftar.

  6.   Ulla Winblad, skratta, sjung,
Spritt wid solens strålar,
Gäspa ej, lös upp din pung,
Ta fram band och nålar;
Fästa din Salopp igen,
Nös du? Prosit lilla wän!
Si der har du Hessingen,
Gröna trän och pålar.

  7.   Lilla Fästman på dig ser,
Kom, min Norström lilla,
Sätt dig bredwid mej, sitt ner,
Fritt din låga stilla;
Wi ha alla lika rang.
Lustigt! hör basuners klang.
Prosit och Contentement!
Dyrbar ögonwilla.

  8.   Kon i wassen skylt sin kropp,
Snärd i wåta tågen,
Bruna Oxen kastar opp
Himmelsblåa wågen,
Ängen står i härlighet,
Kalfwen dansar yr och fet,
Hästen tumlar stolt och het,
Swinet går i rågen.

  9.   Wid ett träd uppå en slätt
Syns en Skytt förbida
Dagens gryning klar och lätt,
Foglens sång och qwida;
Bakom trädets tjocka stam
Bössan syns och skymtar fram;




Hunden trogen som ett lam
Står wid Skyttens sida.

  10.   Morgon-supen, Mowitz, går;
Ljufligt böljan swallar;
Ser du Ekensberg? Gutår!
Hör hur folket trallar;
Der framsätter en sin fot,
Klotet käglorna slår mot;
Hör du dunsen af hans klot
Uti bergen skallar?

  11.   I en löfsal kring ett stop
Några bussar skratta,
Ropa trumf, och allihop
Uti stopet fatta;
Somliga med sträckta ben
Sofwa godt och snarka ren,
Hwila hufwud mot en sten
På en blomstermatta.

  12.   På den klippan, der wid strand
Sjelf Chinesen målar,
Bildar, af en näfwa sand,
Skönsta blomster-skålar;
Uti leret brännes in
En Apelles pensel fin.
Ulla Winblad, min Cousine!
Ser du hur det prålar.

  13.   Såg du nu Mariäberg,
Så se längre neder,
Med en gul och bleknad färg
Sig ett tjäll utbreder.
Fönstren glittra, kännen I
Ej Salpetersjuderi?
En gång, Ulla, raillerie!
Palten dit dig leder.

  14.   Fällom lodet på wårt djup,
Gäspa ej och nicka,
Sof ej, öppna flaskan, sup,
Bjud Mamsellen dricka;




Wakna, Mowitz, ser du ej
Lazaretts-palats, så säj?
Akta näsan du på dej
För hwar wacker flicka.

  15.   Tornens spetsar blänka ren,
Kors och tuppar glimma,
Morgonrodnans klara sken
Syns i wattnet strimma;
Barnet leker gladt wid strand,
Samlar stenar i sin hand,
Slungar stenen dit ibland
Der som gässen simma.

  16.   Lossa tågen, seglen fäll,
Ren syns Skinnarwiken,
Med dess Kojor och Castell,
Branta berg och diken;
Under små kolswarta tak
Gnälla pumpar, eld och brak,
Hästen sträcker foten spak,
Gnäggar, rädd för spiken.

  17.   Med sitt klappträd ner wid strand
Pigan står så kåter,
Knyter till sitt förkläds-band,
Och sin barm upplåter;
Barbent hon på bryggan står,
Räknar slagen klockan slår,
Flitigt sig på benen klår,
Swettig, sur och wåter.

  18.   Allstäds godt, men hemma bäst!
Sagta låt oss unna
Wattukörarn med sin häst
Hwälfwa om sin tunna;
Kärlet glittrar, hjulet går,
Sprundet sprutar, hästen flår.
Om den pragt för ögat står
Sjunga de som kunna.

  19.   Jeppe tutar, trumman går,
Böneklockan klämtar;




Sotarn swart i skorsten står,
Hwisslar, sjunger, skämtar;
Bagarn sina korgar kör;
Smeden ren sin slägga rör,
Med båd’ Knekt och Granadör
Wid gewäret flämtar.

  20.   Skyndom dit wår hydda fins,
Gömmom not och flöte;
Stöt uti basun, och mins
Detta glada möte.
Farwäl Jörgen, Truls och Hans!
Farwäl flickor, spel och dans!
Ulla tog sin myrten-krans
Uti Neptuns sköte.

  21.   Norström stjelper sin peruk
Af sin röda skalla,
Och min Ulla, blek och sjuk,
Lät sin kjortel falla,
Klef så bredbent i paulun;
Mowitz efter med basun;
Maka åt dig, Norström!  Frun
Hör ju till oss alla.

————






Till Buteljen.


1.

Se god dag, min wän, min frände,
Se Buteljen, menar jag;
Aldrig bättre wän jag kände;
War wälkommen i wårt lag.
 Gutår :,:
Blif hos oss i dag. :,:

  2.   Hur’ står till min wän med eder,
Allt för gladlynt syndes du,
Complimenter bort jag beder,




Låt oss wackert kyssas nu.
 Gutår!  :,:
Låt oss kyssas nu.  :,:

  3.   Hwar’från kommer du, min frände,
Ifrån Mosel eller Rhen?
Från Bordeaux ell’ werldens ände?
Lika godt, du är ej klen.
 Gutår!  :,:
Godt, du är ej klen.  :,:

  4.   Länge wäntat har min strupa
Uppå dig, min gamla wän,
Res nu neder hufwudstupa
Men kom aldrig mer igen.
 Gutår!  :,:
Kom ej mer igen.  :,:

  5.   Nå så drickom, friska bussar,
Hej courage! håll god min,
Låt man halsarne bli slussar,
Der nu winet seglar in.
 Gutår!  :,:
Winet seglar in.  :,:

  6.   Himmel, tack för mund och maga,
Men jag orkar intet mer;
Mina krafter de aftaga,
Glaset jag ej mera ser.
 Gutår!  :,:
Jag ej mera ser.  :,:

  7.   Skicka, Gubbar, efter Presten,
Jag mitt testamente gör,
Dock jag måste dricka resten,
Att jag torstig intet dör.
 Gutår!  :,:
Intet torstig dör.  :,:




——————————————————Stockholm, tryckt hos F. B. Nestius, 1825.

