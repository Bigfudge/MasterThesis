OCKELBOVERKEN.
SKISSERAD BESKRIFNING
AF
GUST. LINDBERG.

GEFLE 1890. GEFLE-POSTENS TRYCKERI.



Den komplex af egendomar, belägna
inom Gestrikland och Helsingland
och omfattande en areal af nära
fem qvadratmil eller, efter skifteshandlingar, 
115,702 tunnland, hvaraf 2,053
tunnl. åker och 8,127 tunnl. äng samt
återstoden skogs- och mossmark och
som, med anledning deraf att största
delen ligger inom Ockelbo socken i
Gestrikland, kallas med ett gemensamt
namn Ockelboverken, består af
hufvudegendomarne: Wij, Brattfors, Jädraås,
Åmots och Katrinebergs bruk samt
Avaströms sågverk, med under dessa
lydande hemman, torp, lägenheter och
skogar. Hela skattetalet belöper sig
till 393 öresl. 12,3 penningland.
Under godset finnas för närvarande 278
landbönder och torpare.

Dessutom ega verken lastageplats
och, genom i senare tider gjorda
inköp af hemman, strandrätt vid
Norrsundet i Ockelbo.

Ockelboverken räkna gamla anor.
I det stora arkivet vid Wij spårar
man handlingar rörande egendomarne
sedan början af 1600-talet. Verken
och jordegendomen voro då i en mäktig 
prestslägts ego. Så upplyser ett
“Häradsrättens i Oklebo intygande
af den 24 november 1647, att Wij
Hemman och Prestgården genom vådeld 
afbrunnit, afgifvet åt Kyrkoherden 
Hans Svenonius Bröms, med stöd
hvaraf han ämnade ingå till
Drottningen med begäran om upprättelse
och tillgift, för att med tiden kunna
bringa Prestgården och sitt hemman
i Wij i sitt förriga esse igen.“

Drottning Kristina utfärdade den
30 november 1649 salubref till
kammarrådet Mårten Augustinison
Leijonschiöld på 100 skatte- och
kronoskattehemman i Ockelbo. Den 31 maj
1673 sålde baron Karl Leijonschöld
egendomar i Ockelbo och Valbo till
doktor Sven Bröms, lifmedikus hos
konung Karl XI, för en summa af
12,000 riksdaler silfvermynt och den
17 dec. samma år meddelade Karl
XI konfirmation å detta köp.
Wij-hemmanet indrogs emellertid under
reduktionen år 1671, men återlemnades 
mot vederlag i Rönbacken och
Lenåsen, “så att doktor Bröms och
hans arfvingar“, enligt reduktionskollegii 
kvittens, “blefvo fria och
omolesterade för allt vidare åtal“.
Fastebref å egendomen erhölls dock först
den 22 juli 1695.

En dotter till ofvannämde doktor
Bröms, Catharina, först gift med
ståthållaren Silfverclou och derefter med
biskop Carl Carlsson i Westerås,
synes hafva tagit en mycket verksam
del i verkens utvidgning. Hon ligger
begrafven å Ockelbo kyrkogård och
å grafstenen finnes inristadt:

»Catharina Bröms, född år 1664. Uti
hennes ägtenskap med ståthållaren Silfverclo och
biskop Carlsson, blef hon stammoder för grefl.,
friherrl. och adliga ätterne Bunge,
Cederström och Camensköld. Genom arf, klokhet
och drift samlade och bibehöll hon sin
ansenliga frälses- och bruksegendom i Okelbo
och Hamrunge. Efter ärefull vandring gick
hon år 1735 utur tiden. Begrafven här.»

På motsatta sidan af stenen läses:

»Sven Cederström, född 1692, död 1767.
Thomas Cederström, född 1722, död 1770.
Bägge hofmarskalkar och riddare, ägare af
Wij sätesgård och järnbruken i Okelbo.» 

Från biskopinnan Bröms, som hon
kallas i alla handlingar, öfvergingo
Ockelboverken i ätten Cederströms
ego. Genom salubref den 16 september 
1793, blef kanslirådet grefve Mårten 
Bunge, egare till godsen, men då
han nödgades afträda sin egendom
till konkurs, kommo de, genom salubref 
af konkursmassans godemän, den
3 augusti 1816 i ekonomie-direktören
J. A. Åbergs ego.

Denne Åberg var född i Kristianstad
den 6 april 1761 och afled å Wij
gård den 29 november 1826. Han
var gift med Catharina Sophia Krook
och hade samman med henne barnen:
H. T. Åberg, död utomlands i yngre
år, Johanna Sophia Wilhelmina, död
1826, gift med brukspatron C. R. Roth,
samt J. A. S. Åberg, född den 9 april
1816 och död den 12 maj 1885. Med
den sistnämde utdog ätten Åberg på
manssidan. Han var emellertid
ensam egare af verken, men då han ej
var sinnesnormal, förblef han hela
tiden under förmyndare. Arfvingarne
efter honom sålde den 6 juli 1887
alla Ockelboverken till Kopparbergs—Hofors 
bolag för en summa af 4½
millioner kronor.

*

Att verksegarne varit angelägna
om att skydda sig mot konkurrens,
framgår bland annat deraf, att de,
genom kontrakter af den 24 juni 1744,
17 oktober och 20 november 1759,
bundit grufletarne Olof Holmberg,
Mats Ersson och den sistnämdes
söner, Erik och Anders, “att upplåta
uppfinnarerätten till alla de grufvor,
de inom Ockelbo kunde uppfinna“.

Å Vintjerns grufva, belägen 1¼ mil
norr om Svärdsjö kyrka, erhöll Olof
Andersson i Gräsbacka mutsedel den
2 dec. 1725 och i en förbindelse till
honom af den 14 nov. samma år
heter det, att uppfinnaren skulle
ihågkommas med “skälig nöjaktighet, så
framt Herren Gud verket välsignar“.

Denne Olof Andersson synes dock
varit mindre pålitlig, ty han sålde
den 9 april 1730 till sekreteraren
Wolthersson halfparten af sin påstådde 
¼ i Vintjerns grufva och transporterade 
äfven samma på Falu bergslag, 
sedan han dock öfverlemnat all
sin rätt i grufvan till biskopinnan
Bröms, mot det att han erhöll ett
hemman om 5 öresland, 15 kappland
i Lingbo.

Tvist uppstod och inlagor inlemnades 
från alla parter till bergsrätten
i Falun och bergskollegium, som den
13 mars 1732, helt egendomligt
förklarade, “att Olof Andersson får tvenne 
silfverbägare om 18¾ lod, 10 dal.
silfmynt och några andra förmåner,
men om den fordrade ¼ i grufvan vill
kollegium höra intressenterne.“

Den 9 dec. 1744 kom en
öfverenskommelse till stånd mellan
intressenterne i grufvan, hvilken
öfverenskommelse dock bröts af flere och
vållade åtskilliga konflikter till dess
bergmästaren Lundström den 16 juni 1779
uppgjorde bolagsregler, “hvarefter
vederbörande grufegare, arbetare och
betjenare hade sig att rätta“.

Dessutom egde verken helt eller
andelar i Fallås-, Sol-, Storgrops-, Sjö- och 
Sveds-, Kroksjö-, Kärn- och
Gnagsta-grufvorna, alla i Svärdsjö; Viks
grufva i Garpenberg; Gustaf Adolphs
Stoll-, Götske-, Tysk-, Svädjeängs-grufvorna 
i Torsåker; Åbro grufvor
i Ockelbo; Högbo grufva; Gräsgrufvan 
i Bitsberget jemte grufveförsök
vid Räkaklitt, Loberget, Loftsberget
och Ljuskärsberget i Ofvanåker; 
Grufberget och Florberget i Segersta;
Blygrufva i Jemtland, enligt
bergskollegii skrifvelse den 3 juli 1724 till
“Ädel och Manhaftige“ kapten Eric
Lundman med bifall till hans
tillämnade bearbetande af ett gammalt
blymalmstreck i Österdals socken på
Öfverälders fjell; Silfvermalmstreck i
Ockelbo; Sommarbo-, Hesjö-,
Grufåsens-, Stora Björnmossens-,
Långviks-, Flax- m. fl. grufvor i Ockelbo;
Nybergs grufva i Skedvi;
jernmalmsanledning i Bollnäs, hvarom tvistades
mellan Kilafors’ och Ockelboverken
till det förras fördel; kopparförsök i
Hille och Hanebo samt
jernmalmsstreck i Delsbo och Bjuråker.

Numera bearbetas dock endast
Vintjernsgrufvorna i Svärdsjö och
Götskegrufvan i Torsåker.

*

Ockelboverkens egare hafva också
förstått att bevara rätten till
skogsmarken inom Ockelbo och Åmot. Den
20 februari 1603 utfärdade Karl IX
skyddsbref för ockelbofinnarne, som
slogo sig ned i skogsbygden, der de
svedjade för att erhålla säd till sitt
uppehälle. Men Karl IX hade äfven
upplåtit skogen till bruksegarne och
den 6 maj 1710 utfärdade
bergskollegium upplåtelsebref till biskopinnan
Bröms å Ockelbo allmänning, mot det
att rekognitionsafgift skulle erläggas.
Denna afgift bestämdes dock först
den 24 november 1747 att utgå pr
stafrum, med 6 öre silfvermynt för
stångjernssmide och 3 öre för
masugnsdrift. Den 5 maj 1748 föreskref
emellertid bergskollegium, att de, som
nyttja kronans skogar, skola, till
hartskokeriets befordrande, vara
förpligtade att aftaga och samla kådan
innan något träd fälles.

Finnarne fortsatte dock, enär de
ansågo sig sitta i sin fulla rätt,
svedjandet, så att bergskollegium den 19
maj 1715 utfärdade en skrifvelse till
landshöfding Stromberg, “att hafva
hand deröfver, att ej Åmots och
Vicksjö rekognitions-allmänning tillgripes
och utödas genom svedjande m. m.,
och att fri dispositionsrätt lemnas
bruksegarne öfver kolarne på
allmänningen“. Den 31 maj 1716 dömdes
finnar till böter för skogseldar, hvilka
uppkommit genom svedjande.

År 1718 den 21 juli tyckes finnarne
blifvit spakare, ty då bönföllo de om
eftergift af böterna och att de måtte
få taga årets skörd på svedjorna.

Den 20 sept. 1720 höll landshöfding
Palmqvist undersökning och afgaf
resolution emellan biskopinnan Bröms
och de på allmänningen boende
skattlagde torpare, angående de senares
“påstående att varda bibehållne vid
det dem af ålder förunnade tillstånd,
att årligen på skogen något få
svedja“, innefattande: “att de oskattlagde
torpen alls icke få svedja utom hank
och stör, men de skattlagde, enligt
båda parternas öfverenskommelse,
årligen få svedja till ett halft
spannlands utsäde, men ej utan behörig
ansökan och utsyning och skriftlig
tillåtelse af bruket, samt endast på
svalmark (= mark, som f. d. blifvit
afsvedjad, och nu allenast är med
björkskog och annat smått byskje af
gran och tall bevuxen) — samt på
de närmast intill deras egor belägna
trakter“.

Den 22 juli 1740 erhöll
bruksegaren rätt, att “från torpet afsätta den,
som är skadlig för allmänningen“.
Den 26 juli 1749 afslog k.
befallningshafvande samtlige allmogens i
Ockelbo ansökan, att af allmänningen få
taga stör och gärdsel för sina
ängeslotter. Häradsrätten resolverade till
och med den 1 mars 1765, att
finntorparne ej fingo mottaga främmandes
kreatur till bete på allmänningen.

Man finner häraf huru finnarne alt
mer och mer trängdes undan. De
sökte nog genom processer återvinna
hvad de ansågo vara sitt, men
verksegarne fingo i regeln rätt. Troligt
är också att bruken hade rätten på
sin sida. Karl IX hade nemligen
upplåtit allmänningen till bruksegarne,
och de finnar, som slogo sig ned och
bröto bygd å denna, kunde ej göra
det utan bruksegarnes medgifvande,
och att finnarne sjelfva sedan
gammalt ansett sig såsom brukets
underlydande, framgår af många handlingar
och skrifter. Eganderättstvisterna
fortsättas dock ännu i dag.

Skogbärande marken å
allmänningen har en areal af 70,163 tunnl. 27
kappland.

Namnen på torpen, sjöar, tjernar
och egor äro finska, såsom: Allaso,
Vinikas änge, Lallanie, Lanna,
Kolkilambi, Vuonasi, Lamiso, Silmaso,
Allajak, Mansikamak, Kälpana,
Nakanite, Porronso, Heijnaporo, Palanite,
Pajaso, Soro, Lottenlambi, Pislako,
Lillpilkaso, Storpilkaso, Poijamorot,
Sakanite, Panera, Tenelambi,
Sissaliski, Raijansenkorw, Radiso,
Hischahaschela, Kivso, Waijosenslambi,
Taggaso m. fl.

Men bruksegarne lågo äfven i strid
med andra än finnarne. Så ingick
kammarherre Cederström den 20
februari 1744 med besvär till
bergskollegium deröfver, att Oslättfors bruk
öfvertalat Östby byamän att kola och
fora åt sig, och med begäran, att
sådant måtte förbjudas, och förklarades
Oslättfors bruk den 18 juni 1745 ej
ega rätt till kolhandel med Östby by.
Likaledes inlemnade samme
Cederström den 22 juli 1761 en inlaga till
bergskollegium, med anhållan om
förbud för Svartnäs bruk, som ännu i
dag eges af Falu bergslag, att
betjena sig af Ockelbo allmoge till
forande. Den 23 september 1800
förbjöd häradsrätten
frälseskattebönderna i Ockelbo, att fälla storverksträd,
förrän de varda till Wij sätesgårds
innehafvare hembjudne.

*

Från arkivet anteckna vi
ytterligare, betecknande för den tidens
förhållanden:

Svea hofrätts utslag den 4 maj 1728
öfver de besvär, som kammarherren
Sv. Cederström anfört öfver Vaxala
häradsrätts utslag, hvari hans fru,
äfvensom kyrkoherdens i Vaxala,
professorn och doktorn Palmroths fru,
blifvit fälde till 9,000 dal. kopp.-m:ts
böter, för det de brutit mot k. m:ts
förordning om rangen, i det att fru
Palmroth intagit och fru Cederström
afstått första platsen vid måltiden vid
häradshöfdingen Dühres begrafning,
hvilket häradsrättens utslag af
hofrätten upphäfdes.

Memorial till k. befallningshafvande
den 1 nov. 1761 af landsfiskalen
Sundvall, angående 3:ne lass fogel, på
hvilka han lagt beslag, på vägen
mellan Bäck och Hedesunda, och hvilken
fogel uppgafs skulle afgå till
kammarherre Cederström i Stockholm.
Beslaget gjordes på den grund, att
endast Gefle stad hade rättighet köpa
den fogel, som fångades till afsalu.
Redan följande dag resolverade k.
befallningshafvande att fogeln skulle
försäljas och medlen sättas i taka
händer.

*

Tackjern tillverkas numera endast
vid Jädraås, förvandlas vid Brattfors
till smältstycken, hvilka utvalsas till
stångjern vid Wij bruk. Det jern,
som exporteras till utlandet, fraktas
å Gefle—Ockelbo-banan till Gefle,
hvarifrån det utsändes i allmänna
marknaden.

Virket flottas dels efter Jädraån,
hvarur det lyftes med 2:ne
uppfordringsverk på jernvägsvagnar och
köres till Linghed i Svärdsjö, derifrån
det flottas och fraktas till bolagets
såg vid Korsnäs och dels efter
Testeboån till Avaströms sågverk invid Gefle.

*



Wij egendom och bruk.

Sjelfva midsommaraftonen anlände
vi till det vackra herresätet. Träd,
buskar och blommor stodo i sin
rikaste fägring; det var sommarluft och
sommardoft. Och när härtill kommo
gästvänliga, glada menniskor, lille
Carl Richard icke till förglömmandes,
kan den ärade läsaren nog förstå, att
vi funno oss godt der, under de höga
lindarne i trädgården. Visst blef det
litet kyligt något längre fram på
aftonen, men vår förekommande
värdinna och gemytlige värd skänkte oss
så mycket mer både andelig och
lekamlig värme inombords.

Sjelfva herrgården består af en
större tvåvåningsbygnad af trä på
hög stenfot och med präktiga
yttertrappor af huggen sandsten samt
tvenne flygelbygnader, den ena, till
hvilken grefve Tessin uppgjort ritning,
af sten, och den andra af trä. Dessa
bygnader omgifvas af en större, väl
ordnad trädgård med parker och
bersåer. Gården ligger dock för lågt
för att på afstånd presentera sig så,
som den förtjenar. Deremot ter sig
arkivet med sin kolonnrad, der det,
ett stycke från gården, ligger på en
löfklädd kulle, som ett slott i
miniatyr. Förvaltaren öfver bruken, hr C.
A. Lundberg, bor i hufvudbygnaden.

Säteriet Wij består af 6 öresl. 15½
penningland. Å detta erhöll Lars
Månssons i Wij brorsdotter och
hennes man år 1534 fastebref, hvilket
förvaras i arkivet. Kyrkoherden i
Ockelbo, hr Sven Johannis (Bröms)
tillbytte sig egendomen den 16
februari 1599, mot 4 öresland i Ulfsta och
mellangift. Till följd af Karl XI:s
reduktion, då hemmanet återbördades
till kronan, men återvanns genom
byte, uppstod någon tvist om dess
egenskap af säteri. I en handling
heter nemligen, att kamreraren
Silfverclou besvärade sig deröfver, att
“betjenterne å landsorten difficultera
låta honom åtnjuta säterfriheten“, men
blef denna bekräftad den 4 mars 1684.

En del andra hemman reducerades
dock, och aflidna biskopinnan Bröms’
ansökan att återbekomma dessa, till
belopp af 12,000 riksdaler specie,
afslogs den 21 oktober 1740 af
reduktions- och likvidationskommissionen.

Till ofvannämnde säteri har under
tidens lopp blifvit lagde följande
hemman från Wij by:

No. 1 den 28 februari 1775 genom
byte med hemmanet No. 9 i
Säbyggeby till Hans Perssons arfvingar;

No. 2 den 24 oktober 1772 genom
byte med No. 5 i Säbyggeby;

No. 3 den 20 februari 1682 genom
salubref af Per Åkesson till doktor
Bröms;

No. 5 den 15 februari 1720 genom
salubref af Per Andersson till
biskopinnan Bröms;

No. 6 den 22 mars 1770, enligt
bytesbref mellan hofmarskalken Thomas
Cederström och Olof Persson, som
erhöll No. 8 i Säbyggeby.

Dessa hemman utgöra nu,
tillsammans med säteriet, som är
betecknadt med No. 4, Wij landtegendom.

Man synes varit mån äfven om
fiskets bevarande, ty den 27
september 1734 utfärdade häradsrätten
vitesförbud “för borttagande och
begagnande af Wij Sätesgårds båtar“
och förnyades detta förbud den 25
januari 1821.

Såsom en egendomlighet eller ett
bevis för den tidens protektionism,
anteckna vi, att biskopinnan Bröms
nödgades ingå med ansökan till
landshöfdingeembetet att hos fiskerskapet
i Gefle få köpa strömming för
brukens behof, hvilken ansökan också
bifölls den 7 oktober 1718.

Ej långt från herrgården ligger
Wij stångjernssmedja och valsverk.

Den 26 juni 1797 lemnade
bergskollegium privilegium på anläggande af
ett manufakturverk och den 1
november 1804 bifall till anläggande af
stångjernssmide vid Wij. Valsverket, som
numera ensamt drifves, pådrogs först
år 1885. Verket drifves med
vattenkraft. Tillverkningen uppgår till
omkring tre millioner kilogram, men kan,
vid bättre konjunkturer, betydligt
uppdrifvas.

Innan vi lemna det så angenäma
stället, vilja vi uttala ett varmt tack
till vårt värdfolk, fru och hr
Lundberg, för all visad välvilja och för
det glada, uppfriskande umgänget.



Vägen från Wij till
Åmots bruk,

dit vår resa nu gäller, leder upp efter
Testeboån genom en uppodlad,
bördig och under den första milen rikt
bebygd och särdeles naturskön trakt.
Den påminte om den kära
fädernebygden, Södermanland, “landet det
herrliga rika“, ej ens de der så ofta
förekommande landsvägsgrindarne
saknades. Ej under då, att tankarne
flögo dit bort och dröjde vid länge
sedan flydda, soliga barndomsdagar.
De skulle också snart vakna till ännu
varmare lif.

Den hurtige körsvennen och den
raska hästen, sända af vännen
Edlund, förvaltare vid Åmot, för att
hemta oss vid Wij, gjorde den 2 mil
långa vägen helt kort. Vi foro förbi
några qvarnar, Strömborgs lilla
gjuteri, många gårdar, tillhörande dels
Ockelboverken och dels sjelfegande
bönder, och voro snart vid
Gnupberget, vid hvars fot landsvägen är
belägen.

Landskapet öppnade sig åter, efter
det vi färdats ett helt kort stycke
genom doftande gran- och furuskog,
till en med rik löfskog klädd dal,
der Testeboån smög sig och
skymtade fram mellan det täta löfverket.
En half timme till och vi voro
framme vid



Åmots herrgård,

hjertligt helsade och mottagna af hr
Edlund och hans familj.

Vi kunde ej annat än stanna der
på den höga trappan, som leder upp
till bostadens veranda, för att låta
blicken hvila på den intagande taflan
ned åt ån och öfver den skuggiga,
vackra trädgården. Hvad var det,
som så plötsligt trängde sig in,
värmde hjertat och för några ögonblick
skymde för ögat? ... Det var vår
första barndoms hem, trädgården dit
ned mot Täckhammars qvarnar vid
Nyköpingsån, som, likt en hägring,
skimrade för den tjusta blicken.

Om vi försökte oss på en
beskrifning, skulle det egna intrycket allt
för mycket störas, och dessutom vilja
vi behålla det för oss sjelfva.

Vi vilja endast nämna, att utsigten
från husets öfra veranda var mera
storslagen, infattad, som den var, af de
höga bergen Söndagsåsen och Latåsen,
gemensamt äfven kallade
Jungfrubrösten, samt Kämpbo och Qvarnåsen.

Kölsjöån sammanflyter här i en
bassin ofvan Smedjedammen med
Testeboån och deraf har stället fått sitt
namn: Åmot.

Herrgården, som är uppförd år 1710,
är ingen ansenlig bygnad, men har
en rätt egendomlig och ganska
smakfull stil.

År 1698 den 16 april ingaf biskop
Carl Carlsson ansökan hos
bergskollegium om inrättandet af en masugn
vid Hällesjön (eller Hedsjön) och en
hammare vid Åmot. Inspektoren Röök
å Oslättfors protesterade den 4
augusti 1709 häremot, emedan det skulle
blifva till förfång för Oslättfors bruk,
men biskopinnan Bröms erhöll den 6
maj 1710 bergskollegii previlegium
på inrättande af en masugn och
hammare vid Åmot. Samma kollegium
lemnade den 26 juni 1797 previlegium
på, att der finge inrättas ett
skär- och valsverk tillika med 2:ne
knipp- och 2:ne spikhammare.

Masugnsdriften och smidet äro
sedan några år nedlagda; man
begagnar smedjan endast till husbehof.

I närheten af herrgården ligger
kapellet, som är uppfördt på
1790-talet af dåvarande egaren till
Ockelboverken, grefve Mårten Bunge. Det
rymmer omkring 400 personer.
Bygnaden är ej anmärkningsvärd, men
har både en liten god orgel och en
värmeugn. Den lilla altartaflan var
just ej något mästerverk: ett par
qvinnor, sysslande med Kristi döda
kropp samt ett gråtande litet barn
eller engel. Artisten hade dock låtit
krigsknektarne sticka Kristus i den
högra i stället för i den venstra
sidan. Kapellet invigdes den 16
augusti 1798 af kontraktsprosten
Witting.

Första kapellpredikanten var
Anders Wahlberg, född i Valbo 1761,
som tillträdde tjensten 1794 och afled
1813, då innehafvande samma
befattning. Sedan dess hafva följande varit
kapellpredikanter:

Mathias Hallgren 1813—1821,
Olof Wallstersson 1821—1834,
Per Kempe 1834—1858,
Z. J. Lundeberg 1858—1866,
E. J. Ekman 1866—1869,
A. W. Qvarnström 1869—1871,
N. J. Thunblad 1871—1877,
J. G. Ekelöf 1877—1885,
A. A. Wennlund 1885—1886 och
J. Wallmon sedan 1886.

“Här kommer jag nog att, liksom
den förste innehafvaren, stanna till
min död“, sade oss den sistnämde
grålockige hedersmannen.

Så när hade vi glömt klockstapeln,
den hederlige kuren deruppe på
backen. Nå ja, den företedde intet
märkvärdigt annat än, att den gamla
“kyrkstocken“ var inlagd som planka i dess
golf. Ändå en varnare från
fordomtima.

Det hade varit vår afsigt att från
Åmot göra en afstickare till



Katrinebergs bruk,

men då rörelsen der är upphörd,
föredrogo vi att endast ur Wij-arkivet
anteckna, att bergskollegium den 8
december 1758 lemnade bifall till en
ansökan af grefve Karl Frölichs enka,
Catharina Camenschöld, att vid
Katrineberg få anlägga ett
manufaktursmide samt att hofjunkaren Karl
Cederström den 23 april 1787 erhöll
fasta å bruket, hvilket han den 16
september sålde till grefve Mårten
Bunge.

Från Åmot togo vi vägen inåt
Dalarne och öfver Svartsnäs bruk till
Rysjö station å Dala—Ockelbo
jernväg, hvarifrån vi med jernbantåget
färdades till



Linghed

i Svärdsjö socken i Dalarne, der vi
på det vänligaste mottogos af
inspektoren C. A. Sjöberg, som är
Kopparbergs—Hofors bolags agent der på
platsen.

Linghed ligger vid en vik af
Svärdsjön. Klockan var mellan 8 och 9
på aftonen; solljus glittrade öfver den
spegelblanka viken och de
framskjutande löfklädda uddarne. Det var en
obeskrifligt vacker tafla, som låg
framför oss, och dock påstod vårt
värdfolk, att det var intet att se, mot om
man kom fram till Svärdsjö kyrka,
som skönjdes i fonden. Ja, gerna
hade vi följt dit, om tiden så tillåtit.
Nu fingo vi nöja oss med att på afstånd
betrakta “Benön“, den holme i
Svärdsjön, der Gustaf Wasa, gömd i
halmlasset, blef stungen i benet af
danskarnes lansar. Der bakom ligger
Isala by, der Gustaf Wasa räddades
af kronoskytten Sven Elfssons hustru.
Den historiska lada, till hvilken han
utdrefs för att tröska, finnes ännu
qvar, och invid denna har man
upprest en minnessten. Huru frestade
vi än äro att dröja en stund i
drömmande stolthet öfver dessa historiska
minnen, nödgas vi dock lemna dem,
då de föga hafva att skaffa med vårt
ämne.

Linghed är ändstation på Dala—
Ockelbo-banan, som till Ockelbo har
en längd af 59,5 kilometer.
Stationen, som ligger 518 fot högt öfver
hafvet, har stall för 2:ne lokomotiv,
vattentorn och naturligtvis vändskifva.
En timmerbana af betydande bredd
och stupning är bygd ned mot
Svärdsjön. Timmerstockarne vältras från
jernvägsvagnarne och störta med fart
efter denna bana ned i sjön, der
skummet står högt i sky vid deras
våldsamma doppning i vattnet.

*

Dala—Ockelbo-banans trafikchef,
ingeniören J. A. Westerlund, var oss
till mötes i Linghed och blef vår
artige värd och sakkunnige upplysare
för återstående delen af färden kring
det vidsträckta godset.

Banan från Linghed har stark
lutning uppåt, så att den på en sträcka af
11 kilometer stiger till 1,127 fot vid
Vintjerns öfre station. Vintjerns nedre
station ligger 1,088 fot öfver hafvet.
Från Vintjern utgår en 21 kilometer
lång, Kopparbergs bergslag tillhörig,
bana till Ågs masugn och sjön Hinsen.

Nästa station, Rysjön, 5,5 km. från
Vintjern ligger 1,358½ fot öfver
hafvet. Högsta punkten på banan, 1,376
fot, är vid Rysjöklack, kring hvilken
banan svänger i en djerf kurva efter
Rysjöns strand. Sjelfva “klacken“
eller berget har en höjd öfver banan
af minst 150 fot och har man deruppe
vidsträckt utsigt öfver Falun, Vika,
Tuna, Svärdsjö och Rättvik i Dalarne,
till Ockelbo och in i Helsingland.
Rysjö station ligger i en sandgrop,
ödsligt inne i skogen. Utsigten öfver
sjön med samma namn förmildrade
likväl i någon mån det tröstlösa
intrycket af landskapet, som dock
upplifvades af en massa svalor, hvilka
tagit bostad under stationshusets tak.
En svart get promenerade också helt
gravetetiskt på stationsområdet och
höll besigtning å våra reseffekter,
under det vi väntade på ombyte af
tåg.

Lilla Björnmossen, nästa station, 5
km. från Rysjön och 1,137 fot öfver
hafvet, har, omgifven af björkar och
invid Björnmossjön, ett vackrare läge.
Här finnes stall för 2 lokomotiv,
vattentorn samt bostäder för
banbetjening. Banan går öfver en höjd
Falkåsen, 1,223 fot, innan man efter 6 km.
väg når

Stora Björnmossen, 1,147 fot
öfver hafvet. I närheten ligger sjön
Nätten, öfver hvilken gränsen
mellan Gestrikland och Dalarne är
dragen. Invid denna sjö finnes ett torp,
som bär det stolta namnet Sveaborg,
beläget. Torpet, som bebos af
familjen Piket och hvars hufvudbygnad
håller 15 fot i fyrkant, kallas äfven
Hôtel W 6, af hvilken orsak kunde
vi ej utröna. Efter 2,5 km. äro vi
vid

Svartbäcken, 998 fot öfver hafvet.
Här finnes ett större kolhus uppfördt
för Ockelboverken. Efter 5,5 km.
komma vi till

Tallås, 785 fot öfver hafvet.
Banan följer härifrån Jädraån, i hvilken
man anlagt 2:ne dammar och uppfört
2:ne uppfordringsverk, “Itranite“ och
“Palanite“, som de kallas efter de
finska namnen å platserna, der de
blifvit uppbygda. Dessa uppfordringsverk 
äro af egendomlig och sinnrik
konstruktion. Ett paternosterverk,
försedt med skarpa taggar, griper
stockarne nere i dammen och lyfter
dem upp på en hög brygga, under
hvilken jernvägsvagnarne äro stående.
Stockarne rullas derefter in på ett
par starka armar af jern och trä,
fästade vid upp och nedgående stolpar.
Dessa armar sänkas naturligen
samtidigt med stolparne och aflägga helt
varsamt sin börda på lastvagnen.
Maskineriet drifves med vattenkraft från
dammarne. Inom 6 minuter är hvarje
vagn lastad och snart går det långa
tåget, förspändt med 2:ne lokomotiv,
åter till Linghed, der lasten, såsom
vi ofvan beskrifvit, afstjelpes. Dessa
tåg gå sommartiden natt och dag.
Märkligt var att iakttaga huru väl
allting var ordnadt och med hvilken
raskhet arbetet bedrefs.

Från Tallås hade vi 4,5 km. till



Jädraås station och masugn,

och vilja vi dröja hos vår vän och
följeslagare, ingeniör Westerlund, som
der har sin bostad.

Jernvägsstationen ligger 774 fot
öfver hafvet. Här finnes stationshus,
der hufvudkontoret för jernvägstrafiken 
är inrymdt, stall för 5 lokomotiv
samt mekanisk verkstad, å hvilken
både person- och lastvagnar tillverkas. 
Personvagnarne äro ej stora,
banan är smalspårig med 0,89 meters
bredd, men trefliga och väl inredda
för 2:a och 3:e klass passagerare.

Herrgården är rätt vackert belägen
på en höjd, å hvars sluttning nedåt
Jädraån en trädgård är anlagd. Vid
vår ankomst hade samlats ett 30-tal,
alla väntade, gäster till hr Westerlund. 
Det var ett gladt sällskap af,
såväl äldre som yngre, damer och
herrar. Då vi hörde till den äldre
afdelningen, föredrogo vi att stanna
vid punschen och isen, serverade på
den löfklädda verandan, hvarifrån vi
kunde följa croquet-spelet ute på
gården och lyssna till tonerna från en
violin, som inne i salen höll den
danslystna ungdomens fötter i jemn
rörelse. Det var ett hurtigt friskt lif,
ett sådant, som ej erbjudes inom
stadens portar och man hade roligt af
hjertans grund.

Så när hade vi, efter den
mångfrestande och rikliga supén, velat slå
oss i ro, men då kom en rapport, att
man var färdig till utslag från
masugnen, och detta skulle vi se.

Jädraås, förr kallad med finska
namnet “Vannamille“, masugn bygdes
under åren 1856—1857 och pådrogs
i februari månad 1858. I senare tid
har man anlagt banor för uppforslande 
från masugnen af slaggen och
tackjernet. Ett jernvägsspår leder
till den bod, hvarifrån tackjernet
lastas å vagnarne. Under år 1889
tillverkades 3,371,285 kg. tackjern.
Blåsningen förestås, under förvaltningen
på Wij, af hr Axel Rosvall.

“Majoren“, en ångdressin med detta
namn, står frustande å spåret utanför
herrgården och vi tillryggalägga,
glada och belåtna, den 12 km. långa
banan till



Brattfors station och bruk.

Stationen ligger 490 fot högt öfver
hafvet. Vi möttes der af den glade,
sprirituelle gubben Hvasser, brorson
till professor Israel Hvasser. Den
gamle ungkarlen gladde oss, under
det att vi till fots följde jernvägsspåret 
ned till smedjorna, med några
historier af både munter och mustig
art. Sextioåringen lefde upp i gamla
minnen; “hu, hej, när jag var ung!“
— föllo hans ord, men nog märktes
af dem, att sinnet fortfarande var lika
ungdomsfriskt.

Brattfors bruk med Åbro masugn
synes vara anlagdt af handlanden
Robert Petré från Arboga. Doktor Bröms
gaf nemligen honom, genom förbindelse 
af år 1673, tillåtelse att i
Ockelbo få anlägga Åbro masugn och
Brattfors hammare, med anledning af
hvilken förbindelse Petré äfven ville
tillegna sig sjelfva jorden. Tvisten
slöts med förlikning den 6 augusti
1685. Bergskollegium utfärdade den
29 november 1675 previlegium å
anläggningen. Den 26 juni 1797 erhöllo
Ockelboverken af samma kollegium
tillåtelse att vid Brattfors inrätta 1
knipp-, 2 plåt- och 1 planérhammare.

Vid bruket drifvas numera 6
lancashirehärdar för tillverkning af
smältstycken.

Från Brattfors håller banan en
längd af 5 km. till

Wij station, 383 fot öfver hafvet,
belägen intill valsverket. Från Wij
har man endast 1,5 km. till Ockelbo
station vid norra stambanan, med en
lutning dit af inalles 12 fot.
Banvallen är i det närmaste färdigterasserad; 
dubbla spår komma att utläggas, 
så att statens jernvägsvagnar
kunna köra in till Wij.

Innan vi lemna jernvägen, vilja vi
meddela följande detaljer:

Banvallens krönbredd är 3,6 meter,
minsta krökningsradien 148 meter,
största lutningen 1 på 40 samt
skenvigten 14,5 à 14,9 kg. pr meter.

Ur berättelsen för år 1888 inhemtade 
vi att lastvagnarnes bärighet är
493 ton; 108,620 kilometer voro
tillryggalagda af 6 lokomotiv;
tågkilometer 97,760; godsvagnskilometer
674,320 och tonkilometer för gods
2,561,714. Fraktgodset utgjordes af
108,254 tons.

Jernvägsbygnaden påbörjades 1875
och blef färdig 1876 mellan Vintjern
och Björnmosssen, 1879—80 mellan
Björnmossen och Tallås, 1881 mellan
Tallås och Jädraås, 1887—88 mellan
Vintjern och Linghed samt 1889—90
mellan Jädraås och Wij. Innan
innevarande års höst blir den färdig
mellan Wij och Ockelbo.

Af rullande materiel finnes 5
tanklokomotiv, 1 ångdressin, 2 personvagnar, 
2 finkor och 74 lastvagnar.

Från Ockelbo är terrängen undersökt 
till Norrsundet, dit möjligen
jernvägen kommer att framdragas.
Måhända har dock dervidlag Bergvik—Ala 
nya aktiebolags inköp af Axmar
bruk och Schinkelska godset i
Hamrånge dragit ett streck öfver
räkningen.

*

Innan vi afsluta denna vår lilla
enkla beskrifning, gå vi att säga ett
hjertligt, varmt tack till alla dem, som,
under vår synnerligt angenäma färd
och vistelse på de olika platserna,
visat oss gästvänskap, välvilja och
tillmötesgående.



